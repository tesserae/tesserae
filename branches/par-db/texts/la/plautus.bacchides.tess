<pl. bacch.  1>	 quibus ingenium in animo utibilest, modicum et sine vernilitate
<pl. bacch.  2>	 vincla, virgae, molae: saevitudo mala fit peior
<pl. bacch.  3>	 converrite * scopis, agite strenue
<pl. bacch.  4>	 ecquis evocat
<pl. bacch.  5>	 cum nassiterna et cum aqua istum impurissimum?
<pl. bacch.  6>	 sicut lacte lactis similest
<pl. bacch.  7>	 illa mi cognominis fuit
<pl. bacch.  8>	 (latro) suam qui auro vitam venditat
<pl. bacch.  9>	 scio spiritum eius maiorem esse multo
<pl. bacch.  10>	 quam folles taurini habent, cum liquescunt
<pl. bacch.  11>	 petrae, ferrum ubi fit. Cuiatis tibi visust?
<pl. bacch.  12>	 Praenestinum opino esse, ita erat gloriosus.
<pl. bacch.  13>	 neque id haud subditiva gloria oppidum arbitror.
<pl. bacch.  14>	 ne a quoquam acciperes alio mercedem annuam,
<pl. bacch.  15>	 nisi ab sese, nec cum quiquam limares caput.
<pl. bacch.  16>	 limaces viri
<pl. bacch.  17>	 cor meum, spes mea,
<pl. bacch.  18>	 mel meum, suavitudo, cibus, gaudium.
<pl. bacch.  19>	 sine te amem
<pl. bacch.  20>	 Cupidon tecum saevust anne Amor?
<pl. bacch.  21>	 Vlixem audivi fuisse aerumnosissimum,
<pl. bacch.  22>	 qui annis viginti errans a patria afuit;
<pl. bacch.  23>	 verum hic adulescens multo Vlixem anteit *
<pl. bacch.  24>	 qui ilico errat intra muros civicos.
<pl. bacch.  25>	 quidquid est nomen sibi
<pl. bacch.  26>	 quae sodalem atque me exercitos habet
<pl. bacch.  27>	 nam credo cuivis excantare cor potes.
<pl. bacch.  28>	 sin lenocinium forte collibitum est tibi,
<pl. bacch.  29>	 videas mercedis quid tibi est aecum dari,
<pl. bacch.  30>	 ne istac aetate me sectere gratiis.
<pl. bacch.  31>	 Arabus
<pl. bacch.  35>	 Quid si hoc potis est ut tu taceas, ego loquar? Lepide, licet.
<pl. bacch.  36>	 Vbi me fugiet memoria, ibi tu facito ut subvenias, soror.
<pl. bacch.  37>	 Pol magis metuo, ne defuerit mi in monendo oratio.
<pl. bacch.  38>	 Pol ego metuo, lusciniolae ne defuerit cantio.
<pl. bacch.  39>	 sequere hac. Quid agunt duae germanae meretrices cognomines?
<pl. bacch.  40>	 quid in consilio consuluistis? Bene. Pol haud meretricium est.
<pl. bacch.  41>	 Miserius nihil est quam mulier. Quid esse dices dignius?
<pl. bacch.  42>	 Haec ita me orat, sibi qui caveat aliquem ut hominem reperiam,
<pl. bacch.  43>	 ut istunc militem---ut, ubi emeritum sibi sit, se revehat domum.
<pl. bacch.  44>	 id, amabo te, huic caveas. Quid isti caveam? Vt revehatur domum,
<pl. bacch.  45>	 ubi ei dediderit operas, ne hanc ille habeat pro ancilla sibi;
<pl. bacch.  46>	 nam si haec habeat aurum quod illi renumeret, faciat lubens.
<pl. bacch.  47>	 Vbi nunc is homost? Iam hic credo aderit. sed hoc idem apud nos rectius
<pl. bacch.  48>	 poteris agere; atque is dum veniat, sedens ibi opperibere.
<pl. bacch.  49>	 eadem biberis, eadem dedero tibi, ubi biberis, savium.
<pl. bacch.  50>	 Viscus merus vostrast blanditia. Quid iam? Quia enim intellego,
<pl. bacch.  51>	 duae unum expetitis palumbem, perii harundo alas verberat.
<pl. bacch.  52>	 non ego istuc facinus mihi, mulier, conducibile esse arbitror.
<pl. bacch.  53>	 Qui, amabo? Quia, Bacchis, bacchas metuo et bacchanal tuom.
<pl. bacch.  54>	 Quid est? quid metuis? ne tibi lectus malitiam apud me suadeat?
<pl. bacch.  55>	 Magis illectum tuom quam lectum metuo. mala tu es bestia.
<pl. bacch.  56>	 nam huic aetati non conducit, mulier, latebrosus locus.
<pl. bacch.  57>	 Egomet, apud me si quid stulte facere cupias, prohibeam.
<pl. bacch.  58>	 sed ego apud me te esse ob eam rem, miles cum veniat, volo,
<pl. bacch.  59>	 quia, cum tu aderis, huic mihique haud faciet quisquam iniuriam:
<pl. bacch.  60>	 tu prohibebis, et eadem opera tuo sodali operam dabis;
<pl. bacch.  61>	 et ille adveniens tuam med esse amicam suspicabitur.
<pl. bacch.  62>	 quid, amabo, opticuisti? Quia istaec lepida sunt memoratui:
<pl. bacch.  63>	 eadem in usu atque ubi periclum facias, aculeata sunt,
<pl. bacch.  64>	 animum fodicant, bona distimulant, facta et famam sauciant.
<pl. bacch.  65>	 Quid ab hac metuis? Quid ego metuam rogitas? adulescens homo
<pl. bacch.  66>	 penetrem me huius modi in palaestram, ubi damnis desudascitur?
<pl. bacch.  67>	 [ubi pro disco damnum capiam, pro cursura dedecus?]
<pl. bacch.  68>	 Lepide memoras. Vbi ego capiam pro machaera turturem,
<pl. bacch.  69>	 [ubique imponat in manum alius mihi pro cestu cantharum]
<pl. bacch.  70>	 pro galea scaphium, pro insigni sit corolla plectilis,
<pl. bacch.  71>	 pro hasta talos, pro lorica malacum capiam pallium,
<pl. bacch.  72>	 ubi mihi pro equo lectus detur, scortum pro scuto accubet?
<pl. bacch.  73>	 apage a me, apage. Ah, nimium ferus es. Mihi sum. Malacissandus es.
<pl. bacch.  74>	 equidem tibi do hanc operam. Ah, nimium pretiosa es operaria.
<pl. bacch.  75>	 Simulato me amare. Vtrum ego istuc iocon adsimulem an serio?
<pl. bacch.  76>	 Heia, hoc agere meliust. miles quom huc adveniat, te volo
<pl. bacch.  77>	 me amplexari. Quid eo mi opus est? Vt ille te videat volo.
<pl. bacch.  78>	 scio quid ago. Et pol ego scio quid metuo. sed quid ais? Quid est?
<pl. bacch.  79>	 Quid si apud te eveniat desubito prandium aut potatio
<pl. bacch.  80>	 forte aut cena, ut solet in istis fieri conciliabulis,
<pl. bacch.  81>	 ubi ego tum accumbam? Apud me, mi anime, ut lepidus cum lepida accubet.
<pl. bacch.  82>	 locus hic apud nos, quamvis subito venias, semper liber est.
<pl. bacch.  83>	 ubi tu lepide voles esse tibi, mea rosa, mihi dicito
<pl. bacch.  84>	 dato qui bene sit: ego ubi bene sit tibi locum lepidum dabo.
<pl. bacch.  85>	 Rapidus fluvius est hic, non hac temere transiri potest.
<pl. bacch.  86>	 Atque ecastor apud hunc fluvium aliquid perdundumst tibi.
<pl. bacch.  87>	 manum da et sequere. Aha, minime. Quid ita? Quia istoc in lecebrosius
<pl. bacch.  88>	 fieri nil potest: nox mulier vinum homini adulescentulo.
<pl. bacch.  89>	 Age igitur, equidem pol nihili facio nisi causa tua.
<pl. bacch.  90>	 ille quidem hanc abducet; tu nullus adfueris, si non lubet.
<pl. bacch.  91>	 Sumne autem nihili, qui nequeam ingenio moderari meo?
<pl. bacch.  92>	 Quid est quod metuas? Nihil est, nugae. mulier, tibi me emancupo:
<pl. bacch.  93>	 tuos sum, tibi dedo operam. . nunc ego te facere hoc volo.
<pl. bacch.  94>	 ego sorori meae cenam hodie dare volo viaticam:
<pl. bacch.  95>	 eo tibi argentum iubebo iam intus ecferri foras;
<pl. bacch.  96>	 tu facito opsonatum nobis sit opulentum opsonium.
<pl. bacch.  97>	 Ego opsonabo, nam id flagitium meum sit, mea te gratia
<pl. bacch.  98>	 et operam dare mi et ad eam operam facere sumptum de tuo.
<pl. bacch.  99>	 At ego nolo dare te quicquam. Sine. Sino equidem, si lubet.
<pl. bacch.  100>	 propera, amabo. Prius hic adero quam te amare desinam.---
<pl. bacch.  101>	 Bene me accipies advenientem, mea soror. Quid ita, obsecro?
<pl. bacch.  102>	 Quia piscatus meo quidem animo hic tibi hodie evenit bonus.
<pl. bacch.  103>	 Meus ille quidemst. tibi nunc operam dabo de Mnesilocho, soror,
<pl. bacch.  104>	 ut hic accipias potius aurum, quam hinc eas cum milite.
<pl. bacch.  105>	 Cupio. Dabitur opera. aqua calet: eamus hinc intro, ut laves.
<pl. bacch.  106>	 nam uti navi vecta es, credo timida es. Aliquantum, soror.
<pl. bacch.  107>	 [simul huic nescio cui, turbare qui huc it, decedamus * ]
<pl. bacch.  108>	 Sequere hac igitur me intro in lectum, ut sedes lassitudinem.
<pl. bacch.  109>	 Iam dudum, Pistoclere, tacitus te sequor,
<pl. bacch.  110>	 expectans quas tu res hoc ornatu geras.
<pl. bacch.  111>	 namque ita me di ament, ut Lycurgus mihi quidem
<pl. bacch.  112>	 videtur posse hic ad nequitiam adducier.
<pl. bacch.  113>	 quo nunc capessis ted hinc adversa via
<pl. bacch.  114>	 cum tanta pompa? Huc. Quid huc? quis istic habet?
<pl. bacch.  115>	 Amor, Voluptas, Venus, Venustas, Gaudium,
<pl. bacch.  116>	 Iocus, Ludus, Sermo, Suavisaviatio.
<pl. bacch.  117>	 Quid tibi commercist cum dis damnosissimis?
<pl. bacch.  118>	 Mali sunt homines, qui bonis dicunt male;
<pl. bacch.  119>	 tu dis nec recte dicis: non aequom facis.
<pl. bacch.  120>	 An deus est ullus Suavisaviatio?
<pl. bacch.  121>	 An non putasti esse umquam? o Lyde, es barbarus;
<pl. bacch.  122>	 quem ego sapere nimio censui plus quam Thalem,
<pl. bacch.  123>	 is stultior es barbaro poticio,
<pl. bacch.  124>	 qui tantus natu deorum nescis nomina.
<pl. bacch.  125>	 Non hic placet mi ornatus. Nemo ergo tibi
<pl. bacch.  126>	 haec apparavit: mihi paratum est quoi placet.
<pl. bacch.  127>	 Etiam me advorsus exordire argutias?
<pl. bacch.  128>	 qui si decem habeas linguas, mutum esse addecet.
<pl. bacch.  129>	 Non omnis aetas, Lyde, ludo convenit.
<pl. bacch.  130>	 magis unum in mentemst mihi nunc, satis ut commode
<pl. bacch.  131>	 pro dignitate opsoni haec concuret cocus.
<pl. bacch.  132>	 Iam perdidisti te atque me atque operam meam,
<pl. bacch.  133>	 qui tibi nequiquam saepe monstravi bene.
<pl. bacch.  134>	 Ibidem ego meam operam perdidi, ubi tu tuam:
<pl. bacch.  135>	 tua disciplina nec mihi prodest nec tibi.
<pl. bacch.  136>	 O praeligatum pectus. Odiosus mihi es.
<pl. bacch.  137>	 tace atque sequere, Lyde, me. Illuc sis vide,
<pl. bacch.  138>	 non paedagogum iam me, sed Lydum vocat.
<pl. bacch.  139>	 Non par videtur neque sit consentaneum,
<pl. bacch.  140>	 cum haec qui emit intus sit et cum amica accubet
<pl. bacch.  141>	 cumque osculetur et convivae alii accubent,
<pl. bacch.  142>	 praesentibus illis paedagogus una ut siet.
<pl. bacch.  143>	 An hoc ad eas res opsonatumst, obsecro?
<pl. bacch.  144>	 Sperat quidem animus: quo evenat dis in manust.
<pl. bacch.  145>	 Tu amicam habebis? Cum videbis, tum scies.
<pl. bacch.  146>	 Immo neque habebis neque sinam. i prorsum domum.
<pl. bacch.  147>	 Omitte, Lyde, ac cave malo. Quid? cave malo?
<pl. bacch.  148>	 Iam excessit mi aetas ex magisterio tuo.
<pl. bacch.  149>	 O barathrum, ubi nunc es? ut ego te usurpem lubens.
<pl. bacch.  150>	 [video nimio iam multo plus quam volueram.]
<pl. bacch.  151>	 vixisse nimio satiust iam quam vivere.
<pl. bacch.  152>	 magistron quemquam discipulum minitarier?
<pl. bacch.  153>	 [nil moror discipulos mihi iam plenos sanguinis:
<pl. bacch.  154>	 valens afflictat me vacivom virium.]
<pl. bacch.  155>	 Fiam, ut ego opinor, Hercules, tu autem Linus.
<pl. bacch.  156>	 Pol metuo magis, ne Phoenix tuis factis fuam
<pl. bacch.  157>	 teque ad patrem esse mortuom renuntiem.
<pl. bacch.  158>	 Satis historiarumst. Hic vereri perdidit.
<pl. bacch.  159>	 compendium edepol haud aetati optabile
<pl. bacch.  160>	 fecisti, cum istanc inpudentiam.
<pl. bacch.  161>	 occisus hic homo est. ecquid in mentem est tibi
<pl. bacch.  162>	 patrem tibi esse? Tibi ego an tu mihi servos es?
<pl. bacch.  163>	 Peior magister te istaec docuit, non ego.
<pl. bacch.  164>	 nimio es tu ad istas res discipulus docilior,
<pl. bacch.  165>	 quam ad illa quae te docui, ubi operam perdidi.
<pl. bacch.  166>	 [edepol fecisti furtum in aetatem malum
<pl. bacch.  167>	 cum istaec flagitia me celavisti et patrem.]
<pl. bacch.  168>	 Istactenus tibi, Lyde, libertas datast
<pl. bacch.  169>	 orationis. satis est. sequere hac me ac tace.---
<pl. bacch.  170>	 Erilis patria, salve, quam ego biennio,
<pl. bacch.  171>	 postquam hinc in Ephesum abii, conspicio lubens.
<pl. bacch.  172>	 saluto te, vicine Apollo, qui aedibus
<pl. bacch.  173>	 propinquos nostris accolis, veneroque te,
<pl. bacch.  174>	 ne Nicobulum me sinas nostrum senem
<pl. bacch.  175>	 prius convenire quam sodalem viderim
<pl. bacch.  176>	 Mnesilochi Pistoclerum, quem ad epistulam
<pl. bacch.  177>	 Mnesilochus misit super amica Bacchide.
<pl. bacch.  178>	 Mirumst me ut redeam te opere tanto quaesere,
<pl. bacch.  179>	 qui abire hinc nullo pacto possim, si velim:
<pl. bacch.  180>	 ita me vadatum amore vinctumque adtines.
<pl. bacch.  181>	 Pro di immortales, Pistoclerum conspicor.
<pl. bacch.  182>	 o Pistoclere, salve. Salve, Chrysale.
<pl. bacch.  183>	 Compendi verba multa iam faciam tibi.
<pl. bacch.  184>	 venire tu me gaudes: ego credo tibi;
<pl. bacch.  185>	 hospitium et cenam pollicere, ut convenit
<pl. bacch.  186>	 peregre advenienti: ego autem venturum adnuo.
<pl. bacch.  187>	 salutem tibi ab sodali solidam nuntio:
<pl. bacch.  188>	 rogabis me ubi sit: vivit. Nempe recte valet?
<pl. bacch.  189>	 Istuc volebam ego ex te percontarier.
<pl. bacch.  190>	 Qui scire possum? Nullus plus. Quemnam ad modum?
<pl. bacch.  191>	 Quia si illa inventa est, quam ille amat, recte valet;
<pl. bacch.  192>	 si non inventa est, minus valet moribundusque est.
<pl. bacch.  193>	 animast amica amanti: si abest, nullus est;
<pl. bacch.  194>	 si adest, res nullast: ipsus est---nequam et miser.
<pl. bacch.  195>	 sed tu quid factitasti mandatis super?
<pl. bacch.  196>	 Egon ut, quod ab illoc attigisset nuntius,
<pl. bacch.  197>	 non impetratum id advenienti ei redderem?
<pl. bacch.  198>	 regiones colere mavellem Acherunticas.
<pl. bacch.  199-200>	 Eho, an invenisti Bacchidem? Samiam quidem.
<pl. bacch.  201>	 Vide quaeso, ne quis tractet illam indiligens;
<pl. bacch.  202>	 scis tu ut confringi vas cito Samium solet.
<pl. bacch.  203>	 Iamne ut soles? Dic ubi ea nunc est, obsecro.
<pl. bacch.  204>	 Hic, exeuntem me unde aspexisti modo.
<pl. bacch.  205>	 Vt istuc est lepidum: proximae viciniae
<pl. bacch.  206>	 habitat. ecquidnam meminit Mnesilochi? Rogas?
<pl. bacch.  207>	 immo unice unum plurimi pendit. Papae.
<pl. bacch.  208>	 Immo ut eam credis? misera amans desiderat.
<pl. bacch.  209>	 Scitum istuc. Immo, Chrysale, em non tantulum
<pl. bacch.  210>	 umquam intermittit tempus quin eum nominet.
<pl. bacch.  211>	 Tanto hercle melior. Immo--- Immo hercle abiero
<pl. bacch.  212>	 potius. Num invitus rem bene gestam audis eri?
<pl. bacch.  213>	 Non res, sed actor mihi cor odio sauciat.
<pl. bacch.  214>	 etiam Epidicum, quam ego fabulam aeque ac me ipsum amo,
<pl. bacch.  215>	 nullam aeque invitus specto, si agit Pellio.
<pl. bacch.  216>	 sed Bacchis etiam fortis tibi visast? Rogas?
<pl. bacch.  217>	 ni nanctus Venerem essem, hanc Iunonem dicerem.
<pl. bacch.  218>	 Edepol, Mnesiloche, ut hanc rem natam intellego,
<pl. bacch.  219>	 quod ames paratumst: quod des inventost opus.
<pl. bacch.  220>	 nam istic fortasse auro est opust. Philippeo quidem.
<pl. bacch.  221>	 Atque eo fortasse iam opust. Immo etiam prius:
<pl. bacch.  222>	 nam iam huc adveniet miles. Et miles quidem?
<pl. bacch.  223>	 Qui de amittenda Bacchide aurum hic exiget.
<pl. bacch.  224>	 Veniat quando volt, atque ita ne mihi sit morae.
<pl. bacch.  225>	 domist: non metuo nec ego quoiquam supplico,
<pl. bacch.  226>	 dum quidem hoc valebit pectus perfidia meum.
<pl. bacch.  227>	 abi intro, ego hic curabo. tu intus dicito
<pl. bacch.  228>	 Mnesilochum adesse Bacchidi. Faciam ut iubes.---
<pl. bacch.  229>	 Negotium hoc ad me adtinet aurarium.
<pl. bacch.  230>	 mille et ducentos Philippos attulimus aureos
<pl. bacch.  231>	 Epheso, quos hospes debuit nostro seni.
<pl. bacch.  232>	 inde ego hodie aliquam machinabor machinam,
<pl. bacch.  233>	 unde aurum efficiam amanti erili filio.
<pl. bacch.  234>	 sed foris concrepuit nostra: quinam exit foras?
<pl. bacch.  235>	 Ibo in Piraeum, visam ecquae advenerit
<pl. bacch.  236>	 in portum ex Epheso navis mercatoria.
<pl. bacch.  237>	 nam meus formidat animus, nostrum tam diu
<pl. bacch.  238>	 ibi desidere neque redire filium.
<pl. bacch.  239>	 Extexam ego illum pulchre iam, si di volunt.
<pl. bacch.  240>	 haud dormitandumst: opus est chryso Chrysalo.
<pl. bacch.  241>	 adibo hunc, quem quidem ego hodie faciam hic arietem
<pl. bacch.  242>	 Phrixi, itaque tondebo auro usque ad vivam cutem.
<pl. bacch.  243>	 servos salutat Nicobulum Chrysalus.
<pl. bacch.  244>	 Pro di immortales, Chrysale, ubi mist filius?
<pl. bacch.  245>	 Quin tu salutem primum reddis quam dedi?
<pl. bacch.  246>	 Salve. sed ubinamst Mnesilochus? Vivit, valet.
<pl. bacch.  247>	 Venitne? Venit. Euax, aspersisti aquam.
<pl. bacch.  248>	 benene usque valuit? Pancratice atque athletice.
<pl. bacch.  249>	 Quid hoc? qua causa eum in Ephesum miseram,
<pl. bacch.  250>	 accepitne aurum ab hospite Archidemide?
<pl. bacch.  251>	 Heu, cor meum et cerebrum, Nicobule, finditur,
<pl. bacch.  252>	 istius hominis ubi fit quomque mentio.
<pl. bacch.  253>	 tun hospitem illum nominas hostem tuom?
<pl. bacch.  254>	 Quid ita, obsecro hercle? Quia edepol certo scio,
<pl. bacch.  255>	 Volcanus, Luna, Sol, Dies, dei quattuor,
<pl. bacch.  256>	 scelestiorem nullum inluxere alterum.
<pl. bacch.  257>	 Quamne Archidemidem? Quam, inquam, Archidemidem.
<pl. bacch.  258>	 Quid fecit? Quid non fecit? quin tu id me rogas?
<pl. bacch.  259>	 primumdum infitias ire coepit filio,
<pl. bacch.  260>	 negare se debere tibi triobulum.
<pl. bacch.  261>	 continuo antiquom hospitem nostrum sibi
<pl. bacch.  262>	 Mnesilochus advocavit, Pelagonem senem;
<pl. bacch.  263>	 eo praesente homini extemplo ostendit symbolum,
<pl. bacch.  264>	 quem tute dederas, ad eum ut ferret, filio.
<pl. bacch.  265>	 Quid ubi ei ostendit symbolum? Infit dicere
<pl. bacch.  266>	 adulterinum et non eum esse symbolum.
<pl. bacch.  267>	 quotque innocenti ei dixit contumelias!
<pl. bacch.  268>	 adulterare eum aibat rebus ceteris.
<pl. bacch.  269>	 Habetin aurum? id mihi dici volo.
<pl. bacch.  270>	 Postquam quidem praetor recuperatores dedit,
<pl. bacch.  271>	 damnatus demum, vi coactus reddidit
<pl. bacch.  272>	 ducentos et mille Philippum. Tantum debuit.
<pl. bacch.  273>	 Porro etiam ausculta pugnam quam voluit dare.
<pl. bacch.  274>	 Etiamnest quid porro? Em, accipitrina haec nunc erit.
<pl. bacch.  275>	 Deceptus sum, Autolyco hospiti aurum credidi.
<pl. bacch.  276>	 Quin tu audi. Immo ingenium avidi haud pernoram hospitis.
<pl. bacch.  277>	 Postquam aurum abstulimus, in navem conscendimus,
<pl. bacch.  278>	 domi cupientes. forte ut adsedi in stega,
<pl. bacch.  279>	 dum circumspecto, atque ego lembum conspicor
<pl. bacch.  280>	 longum, strigorem maleficum exornarier.
<pl. bacch.  281>	 Perii hercle, lembus ille mihi laedit latus.
<pl. bacch.  282>	 Is erat communis cum hospite et praedonibus.
<pl. bacch.  283>	 Adeon me fuisse fungum, ut qui illi crederem,
<pl. bacch.  284>	 cum mi ipsum nomen eius Archidemides
<pl. bacch.  285>	 clamaret dempturum esse, si quid crederem?
<pl. bacch.  286>	 Is lembus nostrae navi insidias dabat.
<pl. bacch.  287>	 occepi ego observare eos quam rem gerant.
<pl. bacch.  288>	 interea e portu nostra navis solvitur.
<pl. bacch.  289>	 ubi portu eximus, homines remigio sequi,
<pl. bacch.  290>	 neque aves neque venti citius. quoniam sentio
<pl. bacch.  291>	 quae res gereretur, navem extemplo statuimus.
<pl. bacch.  292>	 quoniam vident nos stare, occeperunt ratem
<pl. bacch.  293>	 turbare in portu. Edepol mortalis malos.
<pl. bacch.  294>	 quid denique agitis? Rursum in portum recipimus.
<pl. bacch.  295>	 Sapienter factum a vobis. quid illi postea?
<pl. bacch.  296>	 Revorsionem ad terram faciunt vesperi.
<pl. bacch.  297>	 Aurum hercle auferre voluere: ei rei operam dabant.
<pl. bacch.  298>	 Non me fefellit, sensi, eo exanimatus fui.
<pl. bacch.  299>	 quoniam videmus auro insidias fieri,
<pl. bacch.  300>	 capimus consilium continuo; postridie
<pl. bacch.  301>	 auferimus aurum omne illis praesentibus,
<pl. bacch.  302>	 palam atque aperte, ut illi id factum sciscerent.
<pl. bacch.  303>	 Scite hercle. cedo quid illi? Tristes ilico,
<pl. bacch.  304>	 quom extemplo a portu ire nos cum auro vident,
<pl. bacch.  305>	 subducunt lembum capitibus quassantibus.
<pl. bacch.  306>	 nos apud Theotimum omne aurum deposivimus,
<pl. bacch.  307>	 qui illic sacerdos est Dianae Ephesiae.
<pl. bacch.  308>	 Quis istic Theotimust? Megalobuli filius,
<pl. bacch.  309>	 qui nunc in Ephesost Ephesiis carissimus.
<pl. bacch.  310>	 Ne ille hercle mihi sit multo tanto carior,
<pl. bacch.  311>	 si me illo auro tanto circumduxerit.
<pl. bacch.  312>	 Quin in eapse aede Dianai conditumst;
<pl. bacch.  313>	 ibidem publicitus servant. Occidistis me;
<pl. bacch.  314>	 nimio hic privatim servaretur rectius.
<pl. bacch.  315>	 sed nilne attulistis inde auri domum?
<pl. bacch.  316>	 Immo etiam. verum quantum attulerit nescio.
<pl. bacch.  317>	 Quid? nescis? Quia Mnesilochus noctu clanculum
<pl. bacch.  318>	 devenit ad Theotimum, nec mihi credere
<pl. bacch.  319>	 nec cuiquam in navi voluit: eo ego nescio
<pl. bacch.  320>	 quantillum attulerit; verum haud permultum attulit.
<pl. bacch.  321>	 Etiam dimidium censes? Non edepol scio;
<pl. bacch.  322>	 verum haud opinor. Fertne partem tertiam?
<pl. bacch.  323>	 Non hercle opinor; verum verum nescio.
<pl. bacch.  324>	 profecto de auro nil scio nisi nescio.
<pl. bacch.  325>	 nunc tibimet illuc navi capiundumst iter,
<pl. bacch.  326>	 ut illud reportes aurum ab Theotimo domum.
<pl. bacch.  327>	 atque heus tu. Quid vis? Anulum gnati tui
<pl. bacch.  328>	 facito ut memineris ferre. Quid opust anulo?
<pl. bacch.  329>	 Quia id signumst cum Theotimo, qui eum illi adferet,
<pl. bacch.  330>	 ei aurum ut reddat. Meminero, et recte mones.
<pl. bacch.  331>	 sed divesne est istic Theotimus? Etiam rogas?
<pl. bacch.  332>	 quin auro habeat soccis subpactum solum?
<pl. bacch.  333>	 Cur ita fastidit? Tantas divitias habet;
<pl. bacch.  334>	 nescit quid faciat auro. Mihi dederit velim.
<pl. bacch.  335>	 sed qui praesente id aurum Theotimo datumst?
<pl. bacch.  336>	 Populo praesente: nullust Ephesi quin sciat.
<pl. bacch.  337>	 Istuc sapienter saltem fecit filius,
<pl. bacch.  338>	 cum diviti homini id aurum servandum dedit;
<pl. bacch.  339>	 ab eo licebit quamvis subito sumere.
<pl. bacch.  340>	 Immo em tantisper numquam te morabitur,
<pl. bacch.  341>	 quin habeas illud quo die illuc veneris.
<pl. bacch.  342>	 Censebam me effugisse a vita marituma,
<pl. bacch.  343>	 ne navigarem tandem hoc aetatis senex;
<pl. bacch.  344>	 id mi haud, utrum velim, licere intellego:
<pl. bacch.  345>	 ita bellus hospes fecit Archidemides.
<pl. bacch.  346>	 ubi nunc est ergo meus Mnesilochus filius?
<pl. bacch.  347>	 Deos atque amicos iit salutatum ad forum.
<pl. bacch.  348>	 At ego hinc ad illum, ut convenam quantum potest.---
<pl. bacch.  349>	 Ille est oneratus recte et plus iusto vehit.
<pl. bacch.  350>	 exorsa haec tela non male omnino mihi est:
<pl. bacch.  351>	 ut amantem erilem copem facerem filium,
<pl. bacch.  352>	 ita feci, ut auri quantum vellet sumeret,
<pl. bacch.  353>	 quantum autem lubeat reddere ut reddat patri.
<pl. bacch.  354>	 senex in Ephesum ibit aurum arcessere,
<pl. bacch.  355>	 hic nostra agetur aetas in malacum modum,
<pl. bacch.  356>	 siquidem hic relinquet neque secum abducet senex
<pl. bacch.  357>	 med et Mnesilochum. quas ego hic turbas dabo!
<pl. bacch.  358>	 sed quid futurumst, cum hoc senex resciverit,
<pl. bacch.  359>	 cum se excucurrisse illuc frustra sciverit
<pl. bacch.  360>	 nosque aurum abusos? quid mihi fiet postea?
<pl. bacch.  361>	 credo hercle adveniens nomen mutabit mihi
<pl. bacch.  362>	 facietque extemplo Crucisalum me ex Chrysalo.
<pl. bacch.  363>	 aufugero hercle, si magis usus venerit.
<pl. bacch.  364>	 si ero reprehensus, macto ego illum infortunio:
<pl. bacch.  365>	 si illi sunt virgae ruri, at mihi tergum domist.
<pl. bacch.  366>	 nunc ibo, erili filio hanc fabricam dabo
<pl. bacch.  367>	 super auro amicaque eius inventa Bacchide.---
<pl. bacch.  368>	 Pandite atque aperite propere ianuam hanc Orci, obsecro.
<pl. bacch.  369>	 nam equidem haud aliter esse duco, quippe quo nemo advenit,
<pl. bacch.  370>	 nisi quem spes reliquere omnes, esse ut frugi possiet.
<pl. bacch.  371>	 Bacchides non Bacchides, sed bacchae sunt acerrumae.
<pl. bacch.  372>	 apage istas a me sorores, quae hominum sorbent sanguinem.
<pl. bacch.  373>	 omnis ad perniciem instructa domus opime atque opipare---
<pl. bacch.  374>	 quae ut aspexi, me continuo contuli protinam in pedes.
<pl. bacch.  375>	 egone ut haec conclusa gestem clanculum? ut celem patrem,
<pl. bacch.  376>	 Pistoclere, tua flagitia aut damna aut desidiabula?
<pl. bacch.  377>	 [quibus patrem et me teque amicosque omnes affectas tuos
<pl. bacch.  378>	 ad probrum, damnum, flagitium appellere una et perdere.]
<pl. bacch.  379>	 neque mei neque te tui intus puditumst factis quae facis,
<pl. bacch.  380>	 quibus tuom patrem meque una, amicos, adfinis tuos
<pl. bacch.  381>	 tua infamia fecisti gerulifigulos flagiti.
<pl. bacch.  382>	 [nunc prius quam malum istoc addis, certumst iam dicam patri]
<pl. bacch.  383>	 de me hanc culpam demolibor iam et seni faciam palam,
<pl. bacch.  384>	 ut eum ex lutulento caeno propere hinc eliciat foras.---
<pl. bacch.  385>	 Multimodis meditatus egomet mecum sum, et ita esse arbitror:
<pl. bacch.  386>	 homini amico, qui est amicus ita uti nomen possidet,
<pl. bacch.  387>	 nisi deos ei nil praestare; id opera expertus sum esse ita.
<pl. bacch.  388>	 nam ut in Ephesum hinc abii (hoc factumst ferme abhinc biennium)
<pl. bacch.  389>	 ex Epheso huc ad Pistoclerum meum sodalem litteras
<pl. bacch.  390>	 misi, amicam ut mi inveniret Bacchidem. illum intellego
<pl. bacch.  391>	 invenisse, ut servos meus mi nuntiavit Chrysalus.
<pl. bacch.  392>	 condigne is quam techinam de auro advorsum meum fecit patrem,
<pl. bacch.  393>	 ut mi amanti copia esset. [sed eccum video incedere.]
<pl. bacch.  394>	 nam pol quidem meo animo ingrato homine nihil inpensiust;
<pl. bacch.  395>	 malefactorem amitti satius quam relinqui beneficum;
<pl. bacch.  396>	 nimio inpendiosum praestat te quam ingratum dicier:
<pl. bacch.  397>	 illum laudabunt boni, hunc etiam ipsi culpabunt mali.
<pl. bacch.  398>	 qua me causa magis cum cura esse aecum, obvigilatost opus.
<pl. bacch.  399>	 nunc, Mnesiloche, specimen specitur, nunc certamen cernitur,
<pl. bacch.  400>	 sisne necne ut esse oportet, malus, bonus quoivis modi,
<pl. bacch.  401>	 iustus iniustus, malignus largus, comis incommodus.
<pl. bacch.  402>	 cave sis te superare servom siris faciundo bene.
<pl. bacch.  403>	 utut eris, moneo, haud celabis. sed eccos video incedere
<pl. bacch.  404>	 patrem sodalis et magistrum. hinc auscultabo quam rem agant.
<pl. bacch.  405>	 Nunc experiar, sitne aceto tibi cor acre in pectore.
<pl. bacch.  406>	 sequere. Quo sequar? quo ducis nunc me? Ad illam quae tuom
<pl. bacch.  407>	 perdidit, pessum dedit tibi filium unice unicum.
<pl. bacch.  408>	 Heia, Lyde, leniter qui saeviunt sapiunt magis.
<pl. bacch.  409>	 minus mirandumst, illaec aetas si quid illorum facit,
<pl. bacch.  410>	 quam si non faciat. feci ego istaec itidem in adulescentia.
<pl. bacch.  411>	 Ei mihi, ei mihi, istaec illum perdidit assentatio.
<pl. bacch.  412>	 nam absque te esset, ego illum haberem rectum ad ingenium bonum:
<pl. bacch.  413>	 nunc propter te tuamque pravos factus est fiduciam
<pl. bacch.  414>	 Pistoclerus. Di immortales, meum sodalem hic nominat.
<pl. bacch.  415>	 quid hoc negoti est, Pistoclerum Lydus quod erum tam ciet?
<pl. bacch.  416>	 Paulisper, Lyde, est libido homini suo animo obsequi;
<pl. bacch.  417>	 iam aderit tempus, cum sese etiam ipse oderit. morem geras;
<pl. bacch.  418>	 dum caveatur, praeter aequom ne quid delinquat, sine.
<pl. bacch.  419>	 Non sino, neque equidem illum me vivo corrumpi sinam.
<pl. bacch.  420>	 sed tu, qui pro tam corrupto dicis causam filio,
<pl. bacch.  421>	 eademne erat haec disciplina tibi, cum tu adulescens eras?
<pl. bacch.  422>	 nego tibi hoc annis viginti fuisse primis copiae,
<pl. bacch.  423>	 digitum longe a paedagogo pedem ut efferres aedibus.
<pl. bacch.  424>	 ante solem exorientem nisi in palaestram veneras,
<pl. bacch.  425>	 gymnasi praefecto haud mediocris poenas penderes.
<pl. bacch.  426>	 id quom optigerat, hoc etiam ad malum accersebatur malum:
<pl. bacch.  427>	 et discipulus et magister perhibebantur improbi.
<pl. bacch.  428>	 ibi cursu luctando hasta disco pugilatu pila
<pl. bacch.  429>	 saliendo sese exercebant magis quam scorto aut saviis:
<pl. bacch.  430>	 ibi suam aetatem extendebant, non in latebrosis locis.
<pl. bacch.  431>	 inde de hippodromo et palaestra ubi revenisses domum,
<pl. bacch.  432>	 cincticulo praecinctus in sella apud magistrum adsideres
<pl. bacch.  433>	 cum libro: cum legeres, si unam peccavisses syllabam,
<pl. bacch.  434>	 fieret corium tam maculosum quam est nutricis pallium.
<pl. bacch.  435>	 Propter me haec nunc meo sodali dici discrucior miser;
<pl. bacch.  436>	 innocens suspicionem hanc sustinet causa mea.
<pl. bacch.  437>	 Alii, Lyde, nunc sunt mores. Id equidem ego certo scio.
<pl. bacch.  438>	 nam olim populi prius honorem capiebat suffragio,
<pl. bacch.  439>	 quam magistro desinebat esse dicto oboediens;
<pl. bacch.  440>	 at nunc, prius quam septuennis est, si attingas eum manu,
<pl. bacch.  441>	 extemplo puer paedagogo tabula disrumpit caput.
<pl. bacch.  442>	 cum patrem adeas postulatum, puero sic dicit pater:
<pl. bacch.  443>	 noster esto, dum te poteris defensare iniuria.
<pl. bacch.  444>	 provocatur paedagogus: eho senex minimi preti,
<pl. bacch.  445>	 ne attigas puerum istac causa, quando fecit strenue.
<pl. bacch.  446>	 [it magister quasi lucerna uncto expretus linteo.]
<pl. bacch.  447>	 itur illinc iure dicto. hocine hic pacto potest
<pl. bacch.  448>	 inhibere imperium magister, si ipsus primus vapulet?
<pl. bacch.  449>	 Acris postulatio haec est. cum huius dicta intellego,
<pl. bacch.  450>	 mira sunt ni Pistoclerus Lydum pugnis contudit.
<pl. bacch.  451>	 Sed quis hic est, quem astantem video ante ostium? o Philoxene,
<pl. bacch.  452>	 deos propitios me videre quam illum haud mavellem mihi.
<pl. bacch.  453>	 Quis illic est? Mnesilochus, gnati tui sodalis [Pistocleri].
<pl. bacch.  454>	 haud consimili ingenio atque ille est qui in lupanari accubat.
<pl. bacch.  455>	 fortunatum Nicobulum, qui illum produxit sibi.
<pl. bacch.  456>	 Salvos sis, Mnesiloche, salvom te advenire gaudeo.
<pl. bacch.  457>	 Di te ament, Philoxene. Hic enim rite productust patri:
<pl. bacch.  458>	 in mare it, rem familiarem curat, custodit domum,
<pl. bacch.  459>	 obsequens oboediensque est mori atque imperiis patris.
<pl. bacch.  460>	 hic sodalis Pistoclero iam puer puero fuit;
<pl. bacch.  461>	 triduom non interest aetatis uter maior siet:
<pl. bacch.  462>	 verum ingenium plus triginta annis maiust quam alteri.
<pl. bacch.  463>	 Cave malo et compesce in illum dicere iniuste. Tace,
<pl. bacch.  464>	 stultus es qui illi male aegre patere dici qui facit.
<pl. bacch.  465>	 [nam illum meum malum promptare malim quam peculium.
<pl. bacch.  466>	 Quidum? Quia, malum si promptet, in dies faciat minus.]
<pl. bacch.  467>	 Quid sodalem meum castigas, Lyde, discipulum tuom?
<pl. bacch.  468>	 Periit tibi sodalis. Ne di sirint. Sic est ut loquor.
<pl. bacch.  469>	 quin ego cum peribat vidi, non ex audito arguo.
<pl. bacch.  470>	 Quid factum est? Meretricem indigne deperit. Non tu taces?
<pl. bacch.  471>	 Atque acerrume aestuosam: absorbet ubi quemque attigit.
<pl. bacch.  472>	 Vbi ea mulier habitat? Hic. Vnde eam esse aiunt? Ex Samo.
<pl. bacch.  473>	 Quae vocatur? Bacchis. Erras, Lyde: ego omnem rem scio
<pl. bacch.  474>	 quem ad modumst. tu Pistoclerum falso atque insontem arguis.
<pl. bacch.  475>	 nam ille amico et benevolenti suo sodali sedulo
<pl. bacch.  476>	 rem mandatam exsequitur. ipsus neque amat nec tu creduas.
<pl. bacch.  477>	 Itane oportet rem mandatam gerere amici sedulo,
<pl. bacch.  478>	 ut ipsus in gremio osculantem mulierem teneat sedens?
<pl. bacch.  479>	 nullon pacto res mandata potest agi, nisi identidem
<pl. bacch.  480>	 manus ferat ei ad papillas, labra ab labris nusquam auferat?
<pl. bacch.  481>	 nam alia memorare quae illum facere vidi dispudet:
<pl. bacch.  482>	 cum manum sub vestimenta ad corpus tetulit Bacchidi
<pl. bacch.  483>	 me praesente, neque pudere quicquam. quid verbis opust?
<pl. bacch.  484>	 mihi discipulus, tibi sodalis periit, huic filius;
<pl. bacch.  485>	 nam ego illum periisse dico quoi quidem periit pudor.
<pl. bacch.  486>	 [quid opust verbis? si opperiri vellem paulisper modo,
<pl. bacch.  487>	 ut opinor illius inspectandi mi esset maior copia,
<pl. bacch.  488>	 plus viderem quam deceret, quam me atque illo aequom foret.]
<pl. bacch.  489>	 Perdidisti me, sodalis. egone ut illam mulierem
<pl. bacch.  490>	 capitis non perdam? perire me malis malim modis.
<pl. bacch.  491>	 satin ut quem tu habeas fidelem tibi aut cui credas nescias?
<pl. bacch.  492>	 Viden ut aegre patitur gnatum esse corruptum tuom,
<pl. bacch.  493>	 suom sodalem, ut ipsus sese cruciat aegritudine?
<pl. bacch.  494>	 Mnesiloche, hoc tecum oro, ut illius animum atque ingenium regas;
<pl. bacch.  495>	 serva tibi sodalem et mihi filium. Factum volo.
<pl. bacch.  496>	 Melius esset, me quoque una si cum illo relinqueres.
<pl. bacch.  497>	 Adfatim est. Mnesiloche, cura, ei, concastiga hominem probe,
<pl. bacch.  498>	 qui dedecorat te, me amicosque alios flagitiis suis.
<pl. bacch.  499>	 In te ego hoc onus omne impono. Lyde, sequere hac me. Sequor.---
<pl. bacch.  500>	 Inimiciorem nunc utrum credam magis
<pl. bacch.  501>	 sodalemne esse an Bacchidem, incertum admodumst.
<pl. bacch.  502>	 illum exoptavit potius? habeat. optumest.
<pl. bacch.  503>	 ne illa illud hercle cum malo fecit suo;
<pl. bacch.  504>	 nam mihi divini numquam quisquam creduat,
<pl. bacch.  505>	 ni ego illam exemplis plurumis planeque---amo.
<pl. bacch.  506>	 ego faxo hau dicet nactam quem derideat.
<pl. bacch.  507>	 nam iam domum ibo atque---aliquid surrupiam patri.
<pl. bacch.  507a>	 id isti dabo. ego istanc multis ulciscar modis.
<pl. bacch.  508>	 adeo ego illam cogam usque ut mendicet---meus pater.
<pl. bacch.  509>	 sed satine ego animum mente sincera gero,
<pl. bacch.  510>	 qui ad hunc modum haec hic quae futura fabulor?
<pl. bacch.  511>	 amo hercle opino, ut pote quod pro certo sciam.
<pl. bacch.  512>	 verum quam illa umquam de mea pecunia
<pl. bacch.  513>	 ramenta fiat plumea propensior,
<pl. bacch.  514>	 mendicum malim mendicando vincere.
<pl. bacch.  515>	 numquam edepol viva me inridebit. nam mihi
<pl. bacch.  516>	 decretumst renumerare iam omne aurum patri.
<pl. bacch.  517>	 igitur mi inani atque inopi subblandibitur
<pl. bacch.  518>	 tum quom blandiri nihilo pluris referet,
<pl. bacch.  519>	 quam si ad sepulcrum mortuo narres logos.
<pl. bacch.  519a>	 [sed autem quam illa umquam meis opulentiis
<pl. bacch.  519b>	 ramenta fiat gravior aut propensior,
<pl. bacch.  519c>	 mori me malim excruciatum inopia.]
<pl. bacch.  520>	 profecto stabilest me patri aurum reddere.
<pl. bacch.  521>	 eadem exorabo, Chrysalo causa mea
<pl. bacch.  522>	 pater ne noceat, neu quid ei suscenseat
<pl. bacch.  523>	 mea causa de auro quod eum ludificatus est;
<pl. bacch.  524>	 nam illi aequomst me consulere, qui causa mea
<pl. bacch.  525>	 mendacium ei dixit. vos me sequimini.---
<pl. bacch.  526>	 Rebus aliis antevortar, Bacchis, quae mandas mihi:
<pl. bacch.  527>	 Mnesilochum ut requiram atque ut eum mecum ad te adducam simul.
<pl. bacch.  528>	 nam illud animus meus miratur, si a me tetigit nuntius,
<pl. bacch.  529>	 quid remoretur. ibo ut visam huc ad eum, si forte est domi.
<pl. bacch.  530>	 Reddidi patri omne aurum. nunc ego illam me velim
<pl. bacch.  531>	 convenire, postquam inanis sum, contemptricem meam.
<pl. bacch.  532>	 sed veniam mihi quam gravate pater dedit de Chrysalo;
<pl. bacch.  533>	 verum postremo impetravi, ut ne quid ei suscenseat.
<pl. bacch.  534>	 Estne hic meus sodalis? Estne hic hostis, quem aspicio, meus?
<pl. bacch.  535>	 Certe is est. Is est. Adibo contra et contollam gradum.
<pl. bacch.  536>	 salvos sis, Mnesiloche. Salve. Salvos quom peregre advenis,
<pl. bacch.  537>	 cena detur. Non placet mi cena quae bilem movet.
<pl. bacch.  538>	 Numquae advenienti aegritudo obiecta est? Atque acerruma.
<pl. bacch.  539>	 Vnde? Ab homine quem mi amicum esse arbitratus sum antidhac.
<pl. bacch.  540>	 Multi more isto atque exemplo vivont, quos cum censeas
<pl. bacch.  541>	 esse amicos, reperiuntur falsi falsimoniis,
<pl. bacch.  542>	 lingua factiosi, inertes opera, sublesta fide.
<pl. bacch.  543>	 nullus est quoi non invideant rem secundam optingere;
<pl. bacch.  544>	 sibi ne invideatur, ipsi ignavia recte cavent.
<pl. bacch.  545>	 Edepol ne tu illorum mores perquam meditate tenes.
<pl. bacch.  546>	 sed etiam unum hoc: ex ingenio malo malum inveniunt suo:
<pl. bacch.  547>	 nulli amici sunt, inimicos ipsi in sese omnis habent.
<pl. bacch.  548>	 ei se cum frustrantur, frustrari alios stolidi existumant.
<pl. bacch.  549>	 sicut est hic, quem esse amicum ratus sum atque ipsus sum mihi:
<pl. bacch.  550>	 ille, quod in se fuit, accuratum habuit quod posset mali
<pl. bacch.  551>	 faceret in me, inconciliaret copias omnis meas.
<pl. bacch.  552>	 Improbum istunc esse oportet hominem. Ego ita esse arbitror.
<pl. bacch.  553>	 Obsecro hercle loquere, quis is est. Benevolens vivit tibi.
<pl. bacch.  554>	 nam ni ita esset, tecum orarem ut ei quod posses mali
<pl. bacch.  555>	 facere faceres. Dic modo hominem qui sit: si non fecero
<pl. bacch.  556>	 ei male aliquo pacto, me esse dicito ignavissimum.
<pl. bacch.  557>	 Nequam homost, verum hercle amicus est tibi. Tanto magis
<pl. bacch.  558>	 dic quis est; nequam hominis ego parvi pendo gratiam.
<pl. bacch.  559>	 Video non potesse quin tibi eius nomen eloquar.
<pl. bacch.  560>	 Pistoclere, perdidisti me sodalem funditus.
<pl. bacch.  561>	 Quid istuc est? Quid est? misine ego ad te ex Epheso epistulam
<pl. bacch.  562>	 super amica, ut mi invenires? Fateor factum, et repperi.
<pl. bacch.  563>	 Quid? tibi non erat meretricum aliarum Athenis copia
<pl. bacch.  564>	 quibuscum haberes rem, nisi cum illa quam ego mandassem tibi
<pl. bacch.  565>	 occiperes tute amare et mi ires consultum male?
<pl. bacch.  566>	 Sanun es? Rem repperi omnem ex tuo magistro. ne nega.
<pl. bacch.  567>	 perdidisti me. Etiamne ultro tuis me prolectas probris?
<pl. bacch.  568>	 Quid? amas Bacchidem? Duas ergo hic intus eccas Bacchides.
<pl. bacch.  569>	 Quid? duas? Atque ambas sorores. Loqueris nunc nugas sciens.
<pl. bacch.  570>	 Postremo, si pergis parvam mihi fidem arbitrarier,
<pl. bacch.  571>	 tollam ego ted in collum atque intro hinc auferam. Immo ibo, mane.
<pl. bacch.  572>	 Non maneo, neque tu me habebis falso suspectum. Sequor.---
<pl. bacch.  573>	 Parasitus ego sum hominis nequam atque improbi,
<pl. bacch.  574>	 militis, qui amicam secum avexit ex Samo.
<pl. bacch.  575>	 nunc me ire iussit ad eam et percontarier,
<pl. bacch.  576>	 utrum aurum reddat anne eat secum semul.
<pl. bacch.  577>	 tu dudum, puere, cum illac usque isti semul:
<pl. bacch.  578>	 quae harum sunt aedes, pulta. adi actutum ad fores.
<pl. bacch.  579>	 recede hinc dierecte. ut pulsat propudium!
<pl. bacch.  580>	 comesse panem tris pedes latum potes,
<pl. bacch.  581>	 fores pultare nescis. ecquis in aedibust?
<pl. bacch.  582>	 heus, ecquis hic est? ecquis hoc aperit ostium?
<pl. bacch.  583>	 ecquis exit?
<pl. bacch.  583>	 Quid istuc? quae istaec est pulsatio?
<pl. bacch.  584>	 * quae te mala crux agitat, qui ad istunc modum
<pl. bacch.  585>	 alieno viris tuas extentes ostio?
<pl. bacch.  586>	 fores paene exfregisti. quid nunc vis tibi?
<pl. bacch.  587>	 Adulescens, salve. Salve. sed quem quaeritas?
<pl. bacch.  588>	 Bacchidem. Vtram ergo? Nil scio nisi Bacchidem.
<pl. bacch.  589>	 paucis: me misit miles ad eam Cleomachus,
<pl. bacch.  590>	 vel ut ducentos Philippos reddat aureos
<pl. bacch.  591>	 vel ut hinc in Elatiam hodie eat secum semul.
<pl. bacch.  592>	 Non it. negat se ituram. abi et renuntia.
<pl. bacch.  593>	 alium illa amat, non illum. duc te ab aedibus.
<pl. bacch.  594>	 Nimis iracunde. At scin quam iracundus siem?
<pl. bacch.  595>	 ne tibi hercle haud longe est os ab infortunio,
<pl. bacch.  596>	 ita dentifrangibula haec meis manibus gestiunt.
<pl. bacch.  597>	 Cum ego huius verba interpretor, mihi cautiost,
<pl. bacch.  598>	 ne nucifrangibula excussit ex malis meis.
<pl. bacch.  599>	 tuo ego istaec igitur dicam illi periculo.
<pl. bacch.  600>	 Quid ais tu? Ego istuc illi dicam. Dic mihi,
<pl. bacch.  601>	 quis tu es? Illius sum integumentum corporis.
<pl. bacch.  602>	 Nequam esse oportet cui tu integumentum .
<pl. bacch.  603>	 Sufflatus ille huc veniet. Dirrumptum velim.
<pl. bacch.  604>	 Numquid vis? Abeas. celeriter factost opus.
<pl. bacch.  605>	 Vale, dentifrangibule.--- Et tu, integumentum, vale.
<pl. bacch.  606>	 in eum nunc haec res venit locum, ut quid consili
<pl. bacch.  607>	 dem meo sodali super amica nesciam,
<pl. bacch.  608>	 qui iratus renumeravit omne aurum patri,
<pl. bacch.  609>	 neque nummus ullust qui reddatur militi.
<pl. bacch.  610>	 sed huc concedam, nam concrepuerunt fores.
<pl. bacch.  611>	 Mnesilochus eccum maestus progreditur foras.
<pl. bacch.  612>	 Petulans, protervo iracundo animo, indomito incogitato,
<pl. bacch.  613>	 sine modo et modestia sum, sine bono iure atque honore,
<pl. bacch.  614>	 incredibilis imposque animi, inamabilis inlepidus vivo,
<pl. bacch.  615>	 malevolente ingenio natus. postremo id mi est quod volo
<pl. bacch.  615a>	 ego esse aliis. credibile hoc est?
<pl. bacch.  616>	 nequior nemost neque indignior quoi
<pl. bacch.  616a>	 di bene faciant neque quem quisquam
<pl. bacch.  617>	 homo aut amet aut adeat.
<pl. bacch.  618>	 inimicos quam amicos aequomst med habere,
<pl. bacch.  619>	 malos quam bonos par magis me iuvare.
<pl. bacch.  620>	 omnibus probris, quae improbis viris
<pl. bacch.  621>	 digna sunt, dignior nullus est homo;
<pl. bacch.  622>	 qui patri reddidi omne aurum amans, mihi
<pl. bacch.  623>	 quod fuit prae manu. sumne ego homo miser?
<pl. bacch.  624>	 perdidi me simulque operam Chrysali.
<pl. bacch.  625>	 Consolandus hic mist, ibo ad eum.
<pl. bacch.  626>	 Mnesiloche, quid fit? Perii.
<pl. bacch.  626a>	 Di melius faciant. Perii.
<pl. bacch.  627>	 Non taces, insipiens? Taceam?
<pl. bacch.  627a>	 Sanus satis non es. Perii.
<pl. bacch.  628>	 multa mala mi in pectore nunc acria atque acerba eveniunt.
<pl. bacch.  629>	 criminin me habuisse fidem? immerito tibi iratus fui.
<pl. bacch.  630>	 Heia, bonum habe animum. Vnde habeam? mortuos pluris pretist
<pl. bacch.  631>	 quam ego sum. Militis parasitus venerat modo aurum petere hinc,
<pl. bacch.  632>	 eum ego meis dictis malis his foribus atque hac platea abegi;
<pl. bacch.  633>	 reppuli, reieci hominem. Quid mi id prodest? quom ipse veniet,
<pl. bacch.  634>	 quid faciam? nil habeo miser. ille quidem hanc abducet, scio.
<pl. bacch.  635>	 Si mihi sit, non pollicear. Scio, dares, novi tuom.
<pl. bacch.  636>	 sed nisi ames, non habeam tibi fidem tantam; eo quod amas tamen
<pl. bacch.  637>	 nunc agitas sat tute tuarum rerum; sin liber sies
<pl. bacch.  638>	 egone ut opem mi ferre posse putem inopem te? non potest.
<pl. bacch.  638a>	 Tace modo: deus respiciet nos aliquis. Nugae. vale.
<pl. bacch.  639>	 Mane. Quid est? Tuam copiam eccam Chrysalum video. tace.
<pl. bacch.  640>	 Hunc hominem decet auro expendi, huic decet statuam statui ex auro;
<pl. bacch.  641>	 nam duplex hodie facinus feci, duplicibus spoliis sum adfectus.
<pl. bacch.  642>	 erum maiorem meum ut ego hodie lusi lepide, ut ludificatust.
<pl. bacch.  643>	 callidum senem callidis dolis
<pl. bacch.  644>	 compuli et perpuli, mi omnia ut crederet.
<pl. bacch.  645>	 nunc amanti ero filio senis,
<pl. bacch.  646>	 quicum ego bibo, quicum edo et amo,
<pl. bacch.  647>	 regias copias aureasque optuli,
<pl. bacch.  648>	 ut domo sumeret neu foris quaereret.
<pl. bacch.  649>	 non mihi isti placent Parmenones, Syri,
<pl. bacch.  650>	 qui duas aut tris minas auferunt eris.
<pl. bacch.  651>	 nequius nil est quam egens consili servos, nisi
<pl. bacch.  652>	 habet multipotens pectus:
<pl. bacch.  653>	 ubicumque usus siet, pectore expromat suo.
<pl. bacch.  654>	 nullus frugi esse potest homo,
<pl. bacch.  655>	 nisi qui et bene et male facere tenet.
<pl. bacch.  656>	 improbis cum improbus sit, harpaget furibus,
<pl. bacch.  657>	 furetur quod queat,
<pl. bacch.  658>	 vorsipellem frugi convenit esse hominem,
<pl. bacch.  659-660>	 pectus quoi sapit: bonus sit bonis, malus sit malis;
<pl. bacch.  662>	 utcumque res sit, ita animum habeat.
<pl. bacch.  663>	 sed lubet scire quantum aurum erus sibi
<pl. bacch.  664>	 dempsit et quid suo reddidit patri.
<pl. bacch.  665>	 si frugi est, Herculem fecit ex patre:
<pl. bacch.  666>	 decimam partem ei dedit, sibi novem abstulit.
<pl. bacch.  667>	 sed quem quaero optume eccum obviam mihi est.
<pl. bacch.  668>	 num qui nummi exciderunt, ere, tibi,
<pl. bacch.  668a>	 quod sic terram optuere?
<pl. bacch.  669>	 quid vos maestos tam tristesque esse conspicor?
<pl. bacch.  670>	 non placet nec temere est etiam. quin mihi respondetis?
<pl. bacch.  671>	 Chrsale, occidi. Fortassis tu auri dempsisti parum?
<pl. bacch.  672>	 Quam, malum, parum? immo vero nimio minus multo parum.
<pl. bacch.  673>	 Quid igitur, stulte? an tu, quoniam occasio ad eam rem fuit
<pl. bacch.  674>	 mea virtute parta, ut quantum velles tantum sumeres,
<pl. bacch.  675>	 sic hoc digitulis duobus sumebas primoribus?
<pl. bacch.  676>	 an nescibas quam eius modi homini raro tempus se daret?
<pl. bacch.  677>	 Erras. At quidem tute errasti, cum parum immersti ampliter.
<pl. bacch.  678>	 Pol tu quam nunc med accuses magis, si magis rem noveris.
<pl. bacch.  679>	 occidi. Animus iam istoc dicto plus praesagitur mali.
<pl. bacch.  680>	 Perii. Quid ita? Quia patri omne cum ramento reddidi.
<pl. bacch.  681>	 Reddidisti? Reddidi. Omnene? Oppido. Occisi sumus.
<pl. bacch.  682>	 qui in mentem venit tibi istuc facinus facere tam malum?
<pl. bacch.  683>	 Bacchidem atque hunc suspicabar propter crimen, Chrysale,
<pl. bacch.  684>	 mi male consuluisse: ob eam rem omne aurum iratus reddidi
<pl. bacch.  685>	 meo patri. Quid, ubi reddebas aurum, dixisti patri?
<pl. bacch.  686>	 Me id aurum accepisse extemplo ab hospite Archidemide. Em,
<pl. bacch.  687>	 istoc dicto dedisti hodie in cruciatum Chrysalum;
<pl. bacch.  688>	 nam ubi me aspiciet, ad carnuficem rapiet continuo senex.
<pl. bacch.  689>	 Ego patrem exoravi. Nempe ergo hoc ut faceret quod loquor?
<pl. bacch.  690>	 Immo tibi ne noceat neu quid ob eam rem suscenseat;
<pl. bacch.  691>	 atque aegre impetravi. nunc hoc tibi curandumst, Chrysale.
<pl. bacch.  692>	 Quid vis curem? Vt ad senem etiam alteram facias viam.
<pl. bacch.  693>	 compara, fabricare finge quod lubet, conglutina,
<pl. bacch.  694>	 ut senem hodie doctum docte fallas aurumque auferas.
<pl. bacch.  695>	 Vix videtur fieri posse. Perge, ac facile ecfeceris.
<pl. bacch.  696>	 Quam, malum, facile, quem mendaci prendit manufesto modo?
<pl. bacch.  697>	 quem si orem ut mihi nil credat, id non ausit credere.
<pl. bacch.  698>	 Immo si audias quae dicta dixit me adversum tibi.
<pl. bacch.  699>	 Quid dixit? Si tu illum solem sibi solem esse diceres,
<pl. bacch.  700>	 se illum lunam credere esse et noctem qui nunc est dies.
<pl. bacch.  701>	 Emungam hercle hominem probe hodie, ne id nequiquam dixerit.
<pl. bacch.  702>	 Nunc quid nos vis facere? Enim nil nisi ut ametis impero.
<pl. bacch.  703>	 ceterum quantum lubet me poscitote aurum: ego dabo.
<pl. bacch.  704>	 quid mihi refert Chrysalo esse nomen, nisi factis probo?
<pl. bacch.  705>	 sed nunc quantillum usust auri tibi, Mnesiloche? dic mihi.
<pl. bacch.  706>	 Militi nummis ducentis iam usus est pro Bacchide.
<pl. bacch.  707>	 Ego dabo. Tum nobis opus est sumptu. Ah, placide volo
<pl. bacch.  708>	 unum quidque agamus: hoc ubi egero, tum istuc agam.
<pl. bacch.  709>	 de ducentis nummis primum intendam ballistam in senem;
<pl. bacch.  710>	 ea ballista si pervortam turrim et propugnacula,
<pl. bacch.  711>	 recta porta invadam extemplo in oppidum anticum et vetus:
<pl. bacch.  712>	 si id capso, geritote amicis vostris aurum corbibus,
<pl. bacch.  713>	 sicut animus sperat. Apud test animus noster, Chrysale.
<pl. bacch.  714>	 Nunc tu abi intro, Pistoclere, ad Bacchidem, atque ecfer cito
<pl. bacch.  715>	 Quid? Stilum, ceram et tabellas, linum. Iam faxo hic erunt.---
<pl. bacch.  716>	 Quid nunc es facturus? id mihi dice. Coctumst prandium?
<pl. bacch.  717>	 vos duo eritis atque amica tua erit tecum tertia?
<pl. bacch.  718>	 Sicut dicis. Pistoclero nulla amica est? Immo adest.
<pl. bacch.  719>	 alteram ille amat sororem, ego alteram, ambas Bacchides.
<pl. bacch.  720>	 Quid tu loquere? Hoc, ut futuri sumus. Vbist biclinium
<pl. bacch.  721>	 vobis stratum? Quid id exquaeris? Res itast, dici volo.
<pl. bacch.  722>	 nescis quid ego acturus sim nec facinus quantum exordiar.
<pl. bacch.  723>	 Cedo manum ac subsequere propius me ad fores. intro inspice.
<pl. bacch.  724-725>	 Euax, nimis bellus atque ut esse maxume optabam locus.
<pl. bacch.  726>	 Quae imperavisti. imperatum bene bonis factum ilicost.
<pl. bacch.  727>	 Quid parasti? Quae parari tu iussisti omnia.
<pl. bacch.  728>	 Cape stilum propere et tabellas tu has tibi. Quid postea?
<pl. bacch.  729>	 Quod iubebo scribito istic. nam propterea te volo
<pl. bacch.  730>	 scribere, ut pater cognoscat litteras quando legat.
<pl. bacch.  731>	 scribe. Quid scribam? Salutem tuo patri verbis tuis.
<pl. bacch.  732>	 Quid si potius morbum mortem scribat? id erit rectius.
<pl. bacch.  733>	 Ne interturba. Iam imperatum in cera inest. Dic quem ad modum.
<pl. bacch.  734>	 Mnesilochus salutem dicit suo patri. Adscribe hoc cito:
<pl. bacch.  735>	 Chrysalus mihi usque quaque loquitur nec recte, pater,
<pl. bacch.  736>	 quia tibi aurum reddidi et quia non te fraudaverim.
<pl. bacch.  737>	 Mane dum scribit. Celerem oportet esse amatoris manum.
<pl. bacch.  738>	 Atque idem hercle em perdundum magis quam ad scribundumst cito.
<pl. bacch.  739>	 Loquere. hoc scriptumst. Nunc, pater mi, proin tu ab eo ut caveas tibi,
<pl. bacch.  740>	 sycophantias componit, aurum ut abs ted auferat;
<pl. bacch.  741>	 et profecto se ablaturum dixit. plane adscribito.
<pl. bacch.  742>	 Dic modo. Atque id pollicetur se daturum aurum mihi,
<pl. bacch.  743>	 quod dem scortis quodque in lustris comedim congraecem, pater.
<pl. bacch.  744>	 sed, pater, vide ne tibi hodie verba det: quaeso cave.
<pl. bacch.  745>	 Loquere porro. Adscribe dum etiam. Loquere quid scribam modo.
<pl. bacch.  746>	 Sed, pater, quod promisisti mihi, te quaeso ut memineris,
<pl. bacch.  747>	 ne illum verberes; verum apud te vinctum adservato domi.
<pl. bacch.  748>	 cedo tu ceram ac linum actutum. age obliga, obsigna cito.
<pl. bacch.  749>	 Obsecro, quid istis ad istunc usust conscriptis modum,
<pl. bacch.  750>	 ut tibi ne quid credat atque ut vinctum te adservet domi?
<pl. bacch.  751>	 Quia mi ita lubet. potin ut cures te atque ut ne parcas mihi?
<pl. bacch.  752>	 mea fiducia opus conduxi et meo periclo rem gero.
<pl. bacch.  753>	 Aequom dicis. Cedo tabellas. Accipe. Animum advortite.
<pl. bacch.  754>	 Mnesiloche et tu, Pistoclere, iam facite in biclinio
<pl. bacch.  755>	 cum amica sua uterque accubitum eatis, ita negotiumst,
<pl. bacch.  756>	 atque ibidem ubi nunc sunt lecti strati potetis cito.
<pl. bacch.  757>	 Numquid aliud? Hoc, atque etiam: ubi erit accubitum semel,
<pl. bacch.  758>	 ne quoquam exsurgatis, donec a me erit signum datum.
<pl. bacch.  759>	 O imperatorem probum! Iam bis bibisse oportuit.
<pl. bacch.  760>	 Fugimus.--- Vos vostrum curate officium, ego efficiam meum.
<pl. bacch.  761>	 insanum magnum molior negotium,
<pl. bacch.  762>	 metuoque ut hodie possiem emolirier.
<pl. bacch.  763>	 sed nunc truculento mi atque saevo usus senest;
<pl. bacch.  764>	 nam non conducit huic sycophantiae
<pl. bacch.  765>	 senem tranquillum esse ubi me aspexerit.
<pl. bacch.  766>	 versabo ego illum hodie, si vivo, probe.
<pl. bacch.  767>	 tam frictum ego illum reddam quam frictum est cicer.
<pl. bacch.  768>	 adambulabo ad ostium, ut, quando exeat,
<pl. bacch.  769>	 extemplo advenienti ei tabellas dem in manum.
<pl. bacch.  770>	 Nimium illaec res est magnae dividiae mihi,
<pl. bacch.  771>	 supterfugisse sic mihi hodie Chrysalum.
<pl. bacch.  772>	 Salvos sum, iratus est senex. nunc est mihi
<pl. bacch.  773>	 adeundi ad hominem tempus. Quis loquitur prope?
<pl. bacch.  774>	 atque hic quidem, opinor, Chrysalust. Accessero.
<pl. bacch.  775>	 Bone serve, salve. quid fit? quam mox navigo
<pl. bacch.  776>	 in Ephesum, ut aurum repetam ab Theotimo domum?
<pl. bacch.  777>	 taces? per omnis deos adiuro, ut ni meum
<pl. bacch.  778>	 gnatum tam amem atque ei facta cupiam quae is velit,
<pl. bacch.  779-780>	 ut tua iam virgis latera lacerentur probe
<pl. bacch.  781>	 ferratusque in pistrino aetatem conteras.
<pl. bacch.  782>	 omnia rescivi scelera ex Mnesilocho tua.
<pl. bacch.  783>	 Men criminatust? optimest: ego sum malus,
<pl. bacch.  784>	 ego sum sacer, scelestus. specta rem modo;
<pl. bacch.  785>	 ego verbum faciam nullum. Etiam, carnufex,
<pl. bacch.  786>	 minitare? Nosces tu illum actutum qualis sit.
<pl. bacch.  787>	 nunc has tabellas ferre me iussit tibi.
<pl. bacch.  788>	 orabat, quod istic esset scriptum ut fieret.
<pl. bacch.  789>	 Cedo. Nosce signum. Novi. ubi ipse est? Nescio.
<pl. bacch.  790>	 nil iam me oportet scire. oblitus sum omnia.
<pl. bacch.  791>	 scio me esse servom. nescio etiam id quod scio.
<pl. bacch.  792>	 nunc ab trasenna hic turdus lumbricum petit;
<pl. bacch.  793>	 pendebit hodie pulcre, ita intendi tenus.
<pl. bacch.  794>	 Mane dum parumper; iam exeo ad te, Chrysale.---
<pl. bacch.  795>	 Vt verba mihi dat, ut nescio quam rem gerat.
<pl. bacch.  796>	 servos arcessit intus qui me vinciant.
<pl. bacch.  797>	 bene navis agitatur, pulcre haec confertur ratis.
<pl. bacch.  798>	 sed conticiscam, nam audio aperiri fores.
<pl. bacch.  799>	 Constringe tu illi, Artamo, actutum manus.
<pl. bacch.  800>	 Quid feci? Impinge pugnum, si muttiverit.
<pl. bacch.  801>	 quid hae locuntur litterae? Quid me rogas?
<pl. bacch.  802>	 ut ab illo accepi, ad te obsignatas attuli.
<pl. bacch.  803>	 Eho tu, * loquitatusne es gnato meo
<pl. bacch.  804>	 male per sermonem, quia mi id aurum reddidit,
<pl. bacch.  805>	 et te dixisti id aurum ablaturum tamen
<pl. bacch.  806>	 per sycophantiam? Egone istuc dixi? Ita.
<pl. bacch.  807>	 Quis homost qui dicat me dixisse istuc? Tace,
<pl. bacch.  808>	 nullus homo dicit: hae tabellae te arguont,
<pl. bacch.  809>	 quas tu attulisti. em hae te vinciri iubent.
<pl. bacch.  810>	 Aha, Bellorophontem tuos me fecit filius:
<pl. bacch.  811>	 egomet tabellas tetuli ut vincirer. sine.
<pl. bacch.  812>	 Propterea hoc facio, ut suadeas gnato meo
<pl. bacch.  813>	 ut pergraecetur tecum, tervenefice.
<pl. bacch.  814>	 O stulte, stulte, nescis nunc venire te;
<pl. bacch.  815>	 atque in eopse adstas lapide, ut praeco praedicat.
<pl. bacch.  816>	 Responde: quis me vendit? Quem di diligunt
<pl. bacch.  817>	 adulescens moritur, dum valet sentit sapit.
<pl. bacch.  818>	 hunc si ullus deus amaret, plus annis decem,
<pl. bacch.  819>	 plus iam viginti mortuom esse oportuit:
<pl. bacch.  820>	 terrai odium ambulat, iam nil sapit
<pl. bacch.  821>	 nec sentit, tantist quantist fungus putidus.
<pl. bacch.  822>	 Tun terrae me odium esse autumas? abducite hunc
<pl. bacch.  823>	 intro atque adstringite ad columnam fortiter.
<pl. bacch.  824>	 numquam auferes hinc aurum. At qui iam dabis.
<pl. bacch.  825>	 Dabo? Atque orabis me quidem ultro ut auferam,
<pl. bacch.  826>	 cum illum rescisces criminatorem meum
<pl. bacch.  827>	 quanto in periclo et quanta in pernicie siet.
<pl. bacch.  828>	 tum libertatem Chrysalo largibere;
<pl. bacch.  829>	 ego adeo numquam accipiam. Dic, scelerum caput,
<pl. bacch.  830>	 dic, quo in periclo est meus Mnesilochus filius?
<pl. bacch.  831>	 Sequere hac me, faxo iam scies. Quo gentium?
<pl. bacch.  832>	 Tres unos passus. Vel decem. Agedum tu, Artamo,
<pl. bacch.  833>	 forem hanc pauxillum aperi; placide, ne crepa;
<pl. bacch.  834>	 sat est. accede huc tu. viden convivium?
<pl. bacch.  835>	 Video exadvorsum Pistoclerum et Bacchidem.
<pl. bacch.  836>	 Qui sunt in lecto illo altero? Interii miser.
<pl. bacch.  837>	 Novistine hominem? Novi. Dic sodes mihi,
<pl. bacch.  838>	 bellan videtur specie mulier? Admodum.
<pl. bacch.  839>	 Quid illam, meretricemne esse censes? Quippini?
<pl. bacch.  840>	 Frustra es. Quis igitur obsecrost? Inveneris.
<pl. bacch.  841>	 ex me quidem hodie numquam fies certior.
<pl. bacch.  842>	 Meamne hic Mnesilochus, Nicobuli filius,
<pl. bacch.  843>	 per vim ut retineat mulierem? quae haec factiost?
<pl. bacch.  844>	 Quis illest? Per tempus hic venit miles mihi.
<pl. bacch.  845>	 Non me arbitratur militem, sed mulierem,
<pl. bacch.  846>	 qui me meosque non queam defendere.
<pl. bacch.  847>	 nam neque Bellona mi umquam neque Mars creduat,
<pl. bacch.  848>	 ni illum exanimalem faxo, si convenero,
<pl. bacch.  849>	 nive exheredem fecero vitae suae.
<pl. bacch.  850>	 Chrysale, quis ille est qui minitatur filio?
<pl. bacch.  851>	 Vir hic est illius mulieris quacum accubat.
<pl. bacch.  852>	 Quid, vir? Vir, inquam. Nuptanest illa, obsecro?
<pl. bacch.  853>	 Scies haud multo post. Oppido interii miser.
<pl. bacch.  854>	 Quid nunc? scelestus tibi videtur Chrysalus?
<pl. bacch.  855>	 age nunc vincito me, auscultato filio.
<pl. bacch.  856>	 dixin tibi ego illum inventurum te qualis sit?
<pl. bacch.  857>	 Quid nunc ego faciam? Iube sis me exsolvi cito;
<pl. bacch.  858>	 nam ni ego exsolvor, iam manufesto hominem opprimet.
<pl. bacch.  859>	 Nihil est lucri quod me hodie facere mavelim,
<pl. bacch.  860>	 quam illum cubantem cum illa opprimere, ambo ut necem.
<pl. bacch.  861>	 Audin quae loquitur? quin tu me exsolvi iubes?
<pl. bacch.  862>	 Exsolvite istum. perii, pertimui miser.
<pl. bacch.  863>	 Tum illam, quae corpus publicat volgo suom,
<pl. bacch.  864>	 faxo se haud dicat nactam quem derideat.
<pl. bacch.  865>	 Pacisci cum illo paulula pecunia
<pl. bacch.  866>	 potes. Pacisce ergo, obsecro, quid tibi lubet,
<pl. bacch.  867>	 dum ne manifesto hominem opprimat neve enicet.
<pl. bacch.  868>	 Nunc nisi ducenti Philippi redduntur mihi,
<pl. bacch.  869>	 iam illorum ego animam amborum exsorbebo oppido.
<pl. bacch.  870>	 Em illuc pacisce, si potes; perge obsecro,
<pl. bacch.  871>	 pacisce quid vis. Ibo et faciam sedulo.
<pl. bacch.  872>	 quid clamas? Vbi erus tuos est? Nusquam. nescio.
<pl. bacch.  873>	 vis tibi ducentos nummos iam promittier,
<pl. bacch.  874>	 ut ne clamorem hic facias neu convicium?
<pl. bacch.  875>	 Nihil est quod malim. Atque ut tibi mala multa ingeram?
<pl. bacch.  876>	 Tuo arbitratu. Vt subblanditur carnufex.
<pl. bacch.  877>	 Pater hic Mnesilochi est; sequere, is promittet tibi.
<pl. bacch.  878>	 tu aurum rogato; ceterum verbum sat est.
<pl. bacch.  879>	 Quid fit? Ducentis Philippis rem pepigi. Ah, salus
<pl. bacch.  880>	 mea, servavisti me. quam mox dico dabo?
<pl. bacch.  881>	 Roga hunc tu, tu promitte huic. Promitto, roga.
<pl. bacch.  882>	 Ducentos nummos aureos Philippos probos
<pl. bacch.  883>	 dabin? Dabuntur inque. responde. Dabo.
<pl. bacch.  884>	 Quid nunc, impure? numquid debetur tibi?
<pl. bacch.  885>	 quid illi ? quid illum morte territas?
<pl. bacch.  886>	 et ego te et ille mactamus infortunio.
<pl. bacch.  887>	 si tibi est machaera, at nobis veruinast domi:
<pl. bacch.  888>	 qua quidem te faciam, si tu me inritaveris,
<pl. bacch.  889>	 confossiorem soricina nenia.
<pl. bacch.  890>	 iam dudum hercle equidem sentio, suspicio
<pl. bacch.  891>	 quae te sollicitet: eum esse cum illa muliere.
<pl. bacch.  892>	 Immo est quoque. Ita me Iuppiter Iuno Ceres
<pl. bacch.  893>	 Minerva Latona Spes Opis Virtus Venus
<pl. bacch.  894>	 Castor Polluces Mars Mercurius Hercules
<pl. bacch.  895>	 Summanus Sol Saturnus dique omnes ament,
<pl. bacch.  896>	 ut ille cum illa neque cubat neque ambulat
<pl. bacch.  897>	 neque osculatur neque illud quod dici solet.
<pl. bacch.  898>	 Vt iurat! servat me ille suis periuriis.
<pl. bacch.  899>	 Vbi nunc Mnesilochus ergost? Rus misit pater.
<pl. bacch.  900>	 illa autem in arcem abiit aedem visere
<pl. bacch.  901>	 Minervae. nunc apertast. i, vise estne ibi.
<pl. bacch.  902>	 Abeo ad forum igitur. Vel hercle in malam crucem.
<pl. bacch.  903>	 Hodie exigam aurum hoc? Exige, ac suspende te:
<pl. bacch.  904>	 ne supplicare hunc censeas tibi, nihili homo.---
<pl. bacch.  905>	 ille est amotus. sine me (per te, ere, opsecro
<pl. bacch.  906>	 deos immortales) ire huc intro ad filium.
<pl. bacch.  907>	 Quid eo intro ibis? Vt eum dictis plurumis
<pl. bacch.  908>	 castigem, cum haec sic facta ad hunc faciat modum.
<pl. bacch.  909>	 Immo oro ut facias, Chrysale, et ted opsecro,
<pl. bacch.  910>	 cave parsis in eum dicere. Etiam me mones?
<pl. bacch.  911>	 satin est si plura ex me audiet hodie mala,
<pl. bacch.  912>	 quam audivit umquam Clinia ex Demetrio?---
<pl. bacch.  913>	 Lippi illic oculi servos est simillimus:
<pl. bacch.  914>	 si non est, nolis esse neque desideres;
<pl. bacch.  915>	 si est, abstinere quin attingas non queas.
<pl. bacch.  916>	 nam ni illic hodie forte fortuna hic foret,
<pl. bacch.  917>	 miles Mnesilochum cum uxore opprimeret sua
<pl. bacch.  918>	 atque obtruncaret moechum manufestarium.
<pl. bacch.  919>	 nunc quasi ducentis Philippis emi filium,
<pl. bacch.  920>	 quos dare promisi militi: quos non dabo
<pl. bacch.  921>	 temere etiam prius quam filium convenero.
<pl. bacch.  922>	 numquam edepol quicquam temere credam Chrysalo;
<pl. bacch.  923>	 verum lubet etiam mi has perlegere denuo:
<pl. bacch.  924>	 aequomst tabellis consignatis credere.---
<pl. bacch.  925>	 Atridae duo fratres cluent fecisse facinus maxumum,
<pl. bacch.  926>	 quom Priami patriam Pergamum divina moenitum manu
<pl. bacch.  927>	 armis, equis, exercitu atque eximiis bellatoribus
<pl. bacch.  928>	 mille cum numero navium decumo anno post subegerunt.
<pl. bacch.  929>	 non pedibus termento fuit praeut ego erum expugnabo meum
<pl. bacch.  930>	 sine classe sineque exercitu et tanto numero militum.
<pl. bacch.  931>	 [cepi expugnavi amanti erili filio aurum ab suo patre.]
<pl. bacch.  932>	 nunc prius quam huc senex venit, libet lamentari dum exeat.
<pl. bacch.  933>	 o Troia, o patria, o Pergamum, o Priame periisti senex,
<pl. bacch.  934>	 qui misere male mulcabere quadringentis Philippis aureis.
<pl. bacch.  935>	 nam ego has tabellas obsignatas consignatas quas fero
<pl. bacch.  936>	 non sunt tabellae, sed equos quem misere Achivi ligneum.
<pl. bacch.  937>	 [Epiust Pistoclerus: ab eo haec sumptae; Mnesilochus Sino est
<pl. bacch.  938>	 relictus, ellum non in busto Achilli, sed in lecto accubat;
<pl. bacch.  939>	 Bacchidem habet secum: ille olim habuit ignem qui signum daret,
<pl. bacch.  940>	 hunc ipsum exurit; ego sum Vlixes, cuius consilio haec gerunt.]
<pl. bacch.  941>	 tum quae hic sunt scriptae litterae, hoc in equo insunt milites
<pl. bacch.  942>	 armati atque animati probe. ita res successit mi usque adhuc.
<pl. bacch.  943>	 atque hic equos non in arcem, verum in arcam faciet impetum:
<pl. bacch.  944>	 exitium excidium exlecebra fiet hic equos hodie auro senis.
<pl. bacch.  945>	 nostro seni huic stolido, ei profecto nomen facio ego Ilio;
<pl. bacch.  946>	 miles Menelaust, ego Agamemno, idem Vlixes Lartius,
<pl. bacch.  947>	 Mnesilochust Alexander, qui erit exitio rei patriae suae;
<pl. bacch.  948>	 is Helenam avexit, cuia causa nunc facio obsidium Ilio.
<pl. bacch.  949>	 nam illi itidem Vlixem audivi, ut ego sum, fuisse et audacem et malum:
<pl. bacch.  950>	 in dolis ego prensus sum, ille mendicans paene inventus interiit,
<pl. bacch.  951>	 dum ibi exquirit fata Iliorum; adsimiliter mi hodie optigit.
<pl. bacch.  952>	 vinctus sum, sed dolis me exemi: item se ille servavit dolis.
<pl. bacch.  953>	 Ilio tria fuisse audivi fata quae illi forent exitio:
<pl. bacch.  954>	 signum ex arce si periisset; alterum etiamst Troili mors;
<pl. bacch.  955>	 tertium, cum portae Phrygiae limen superum scinderetur:
<pl. bacch.  956>	 paria item tria eis tribus sunt fata nostro huic Ilio.
<pl. bacch.  957>	 nam dudum primo ut dixeram nostro seni mendacium
<pl. bacch.  958>	 et de hospite et de auro et de lembo, ibi signum ex arce iam abstuli.
<pl. bacch.  959>	 iam duo restabant fata tunc, nec magis id ceperam oppidum.
<pl. bacch.  960>	 post ubi tabellas ad senem detuli, ibi occidi Troilum,
<pl. bacch.  961>	 cum censuit Mnesilochum cum uxore esse dudum militis.
<pl. bacch.  962>	 [ibi vix me exsolvi: id periclum adsimilo, Vlixem ut praedicant
<pl. bacch.  963>	 cognitum ab Helena esse proditum Hecubae; sed ut olim ille se
<pl. bacch.  964>	 blanditiis exemit et persuasit se ut amitteret,
<pl. bacch.  965>	 item ego dolis me illo extuli e periclo et decepi senem.]
<pl. bacch.  966>	 post cum magnifico milite, urbes verbis qui inermus capit,
<pl. bacch.  967>	 conflixi atque hominem reppuli; dein pugnam conserui seni:
<pl. bacch.  968>	 eum ego adeo uno mendacio devici, uno ictu extempulo
<pl. bacch.  969>	 cepi spolia. is nunc ducentos nummos Philippos militi,
<pl. bacch.  970>	 quos dare se promisit, dabit.
<pl. bacch.  971>	 nunc alteris etiam ducentis usus est, qui dispensentur
<pl. bacch.  972>	 Ilio capto, ut sit mulsum qui triumphent milites.
<pl. bacch.  973>	 [sed Priamus hic multo illi praestat: non quinquaginta modo,
<pl. bacch.  974>	 quadringentos filios habet atque equidem omnis lectos sine probro:
<pl. bacch.  975>	 eos ego hodie omnis contruncabo duobus solis ictibus.]
<pl. bacch.  976>	 [nunc Priamo nostro si est quis emptor, comptionalem senem
<pl. bacch.  977>	 vendam ego, venalem quem habeo, extemplo ubi oppidum expugnavero.]
<pl. bacch.  978>	 sed Priamum adstantem eccum ante portam video. adibo atque adloquar.
<pl. bacch.  979>	 Quoianam vox prope me sonat? O Nicobule. Quid fit?
<pl. bacch.  980>	 quid quod te misi, ecquid egisti? Rogas? congredere. Gradior.
<pl. bacch.  981>	 Optumus sum orator. ad lacrumas coegi hominem castigando
<pl. bacch.  982>	 maleque dictis, quae quidem quivi comminisci. Quid ait? Verbum
<pl. bacch.  983>	 nullum fecit: lacrumans tacitus auscultabat quae ego loquebar;
<pl. bacch.  984>	 tacitus conscripsit tabellas, obsignatas mi has dedit.
<pl. bacch.  985>	 tibi me iussit dare, sed metuo, ne idem cantent quod priores.
<pl. bacch.  986>	 nosce signum. estne eius? Novi. libet perlegere has. Perlege.
<pl. bacch.  987>	 nunc superum limen scinditur, nunc adest exitium Ilio,
<pl. bacch.  988>	 turbat equos lepide ligneus. Chrysale, ades, dum ego has perlego.
<pl. bacch.  988a>	 Quid me tibi adesse opus est? Volo, [ut quod iubeo facias]
<pl. bacch.  989>	 ut scias quae hic scripta sient.
<pl. bacch.  989a>	 Nil moror neque scire volo.
<pl. bacch.  990>	 Tamen ades. Quid opust? Taceas:
<pl. bacch.  990a>	 quod iubeo id facias. Adero.
<pl. bacch.  991>	 Euge litteras minutas. Qui quidem videat parum;
<pl. bacch.  992>	 verum, qui satis videat, grandes satis sunt. Animum advortito igitur.
<pl. bacch.  993>	 Nolo inquam. At volo inquam. Quid opust? At enim id quod te iubeo facias.
<pl. bacch.  994>	 Iustumst ut tuos tibi servos tuo arbitratu serviat.
<pl. bacch.  995>	 Hoc age sis nunciam. Vbi lubet, recita: aurium operam tibi dico.
<pl. bacch.  996>	 Cerae quidem haud parsit neque stilo;
<pl. bacch.  996a>	 sed quidquid est, pellegere certumst.
<pl. bacch.  997>	 Pater, ducentos Philippos quaeso Chrsalo
<pl. bacch.  998>	 da, si esse salvom vis me aut vitalem tibi.
<pl. bacch.  999>	 malum quidem hercle magnum. Tibi dico. Quid est?
<pl. bacch.  1000>	 Non prius salutem scripsit? Nusquam sentio.
<pl. bacch.  1001>	 Non dabis, si sapies; verum si das maxume,
<pl. bacch.  1002>	 ne ille alium gerulum quaerat, si sapiet, sibi:
<pl. bacch.  1003>	 nam ego non laturus sum, si iubeas maxume.
<pl. bacch.  1004>	 sat sic suspectus sum, cum careo noxia.
<pl. bacch.  1005>	 Ausculta porro, dum hoc quod scriptumst perlego.
<pl. bacch.  1006>	 Inde a principio iam inpudens epistula est.
<pl. bacch.  1007>	 Pudet prodire me ad te in conspectum, pater:
<pl. bacch.  1008>	 tantum flagitium te scire audivi meum,
<pl. bacch.  1009>	 quod cum peregrini cubui uxore militis.
<pl. bacch.  1010>	 pol haud derides; nam ducentis aureis
<pl. bacch.  1011>	 Philippis redemi vitam ex flagitio tuam.
<pl. bacch.  1012>	 Nihil est illorum quin ego illi dixerim.
<pl. bacch.  1013>	 Stulte fecisse fateor. sed quaeso, pater,
<pl. bacch.  1014>	 ne me, in stultitia si deliqui, deseras.
<pl. bacch.  1015>	 ego animo cupido atque oculis indomitis fui;
<pl. bacch.  1016>	 persuasumst facere quoius me nunc facti pudet.
<pl. bacch.  1017>	 prius te cavisse ergo quam pudere aequom fuit.
<pl. bacch.  1018>	 Eadem istaec verba dudum illi dixi omnia.
<pl. bacch.  1019>	 Quaeso ut sat habeas id, pater, quod Chrysalus
<pl. bacch.  1020>	 me obiurigavit plurumis verbis malis,
<pl. bacch.  1021>	 et me meliorem fecit praeceptis suis,
<pl. bacch.  1022>	 ut te ei habere gratiam aequom sit bonam.
<pl. bacch.  1023>	 Estne istuc istic scriptum? Em specta, tum scies.
<pl. bacch.  1024>	 Vt qui deliquit supplex est ultro omnibus.
<pl. bacch.  1025>	 Nunc si me fas est obsecrare abs te, pater,
<pl. bacch.  1026>	 da mihi ducentos nummos Philippos, te obsecro.
<pl. bacch.  1027>	 Ne unum quidem hercle, si sapis. Sine perlegam.
<pl. bacch.  1028>	 ego ius iurandum verbis conceptis dedi,
<pl. bacch.  1029>	 daturum id me hodie mulieri ante vesperum,
<pl. bacch.  1030>	 prius quam a me abiret. nunc, pater, ne perierem
<pl. bacch.  1031>	 cura atque abduce me hinc ab hac quantum potest,
<pl. bacch.  1032>	 quam propter tantum damni feci et flagiti.
<pl. bacch.  1033>	 cave tibi ducenti nummi dividiae fuant;
<pl. bacch.  1034>	 sescenta tanta reddam, si vivo, tibi.
<pl. bacch.  1035>	 vale atque haec cura. quid nunc censes, Chrysale?
<pl. bacch.  1036>	 Nihil ego tibi hodie consili quicquam dabo,
<pl. bacch.  1037>	 neque ego haud committam ut, si quid peccatum siet,
<pl. bacch.  1038>	 fecisse dicas de mea sententia.
<pl. bacch.  1039>	 verum, ut ego opinor, si ego in istoc sim loco,
<pl. bacch.  1040>	 dem potius aurum quam illum corrumpi sinam.
<pl. bacch.  1041>	 duae condiciones sunt: utram tu accipias vide:
<pl. bacch.  1042>	 vel ut aurum perdas vel ut amator perieret.
<pl. bacch.  1043>	 ego neque te iubeo neque veto, neque suadeo.
<pl. bacch.  1044>	 Miseret me illius. Tuos est, non mirum facis.
<pl. bacch.  1045>	 si plus perdundum sit, periisse suaviust,
<pl. bacch.  1046>	 quam illud flagitium volgo dispalescere.
<pl. bacch.  1047>	 Ne ille edepol Ephesi multo mavellem foret,
<pl. bacch.  1048>	 dum salvos esset, quam revenisset domum.
<pl. bacch.  1049>	 quid ego istic? quod perdundumst properem perdere.
<pl. bacch.  1050>	 binos ducentos Philippos iam intus ecferam,
<pl. bacch.  1051>	 et militi quos dudum promisi miser
<pl. bacch.  1052>	 et istos. mane istic, iam exeo ad te, Chrysale.---
<pl. bacch.  1053>	 Fit vasta Troia, scindunt proceres Pergamum.
<pl. bacch.  1054>	 scivi ego iam dudum fore me exitio Pergamo.
<pl. bacch.  1055>	 edepol qui me esse dicat cruciatu malo
<pl. bacch.  1056>	 dignum, ne ego cum illo pignus haud ausim dare;
<pl. bacch.  1057>	 tantas turbellas facio. sed crepuit foris:
<pl. bacch.  1058>	 ecfertur praeda ex Troia. taceam nunciam.
<pl. bacch.  1059>	 Cape hoc tibi aurum, Chrysale, i, fer filio.
<pl. bacch.  1060>	 ego ad forum autem hinc ibo, ut solvam militi.
<pl. bacch.  1061>	 Non equidem accipiam. proin tu quaeras qui ferat.
<pl. bacch.  1062>	 nolo ego mihi credi. Cape vero, odiose facis.
<pl. bacch.  1063>	 Non equidem capiam. At quaeso. Dico ut res se habet.
<pl. bacch.  1064>	 Morare. Nolo, inquam, aurum concredi mihi.
<pl. bacch.  1065>	 vel da aliquem qui servet me. Ohe, odiose facis.
<pl. bacch.  1066>	 Cedo, si necesse est. Cura hoc. iam ego huc revenero.---
<pl. bacch.  1067>	 Curatum est---esse te senem miserrumum.
<pl. bacch.  1068>	 hoc est incepta efficere pulcre: bellule
<pl. bacch.  1069>	 mi evenit, ut ovans praeda onustus incederem;
<pl. bacch.  1070>	 salute nostra atque urbe capta per dolum
<pl. bacch.  1071>	 domum reduco integrum omnem exercitum.
<pl. bacch.  1072>	 sed, spectatores, vos nunc ne miremini
<pl. bacch.  1073>	 quod non triumpho: pervolgatum est, nil moror;
<pl. bacch.  1074>	 verum tamen accipientur mulso milites.
<pl. bacch.  1075>	 nunc hanc praedam omnem iam ad quaestorem deferam.---
<pl. bacch.  1076>	 Quam magis in pectore meo foveo quas meus filius turbas turbet,
<pl. bacch.  1077>	 quam se ad vitam et quos ad mores praecipitem inscitus capessat,
<pl. bacch.  1078>	 magis curae est magisque adformido, ne is pereat neu corrumpatur.
<pl. bacch.  1079>	 scio, fui ego illa aetate et feci illa omnia, sed more modesto;
<pl. bacch.  1080>	 neque placitant mores quibus video volgo in gnatos esse parentes:
<pl. bacch.  1081>	 [duxi, habui scortum, potavi, dedi, donavi, sed enim id raro.]
<pl. bacch.  1082>	 ego dare me meo gnato institui, ut animo obsequium sumere possit;
<pl. bacch.  1083>	 aequom esse puto, sed nimis nolo desidiae ei dare ludum.
<pl. bacch.  1084>	 nunc Mnesilochum, quod mandavi,
<pl. bacch.  1084a>	 viso ecquid eum ad virtutem aut ad
<pl. bacch.  1085>	 frugem opera sua compulerit, sic
<pl. bacch.  1086>	 ut eum, si convenit, scio fe-
<pl. bacch.  1086>	 cisse: eost ingenio natus.
<pl. bacch.  1087>	 Quicumque ubi ubi sunt, qui fuerunt quique futuri sunt posthac
<pl. bacch.  1088>	 stulti, stolidi, fatui, fungi, bardi, blenni, buccones,
<pl. bacch.  1089>	 solus ego omnis longe antideo
<pl. bacch.  1089>	 stultitia et moribus indoctis.
<pl. bacch.  1090>	 perii, pudet: hocine me aetatis
<pl. bacch.  1090>	 ludos bis factum esse indigne?
<pl. bacch.  1091>	 magis quam id reputo, tam magis uror
<pl. bacch.  1091>	 quae meus filius turbavit.
<pl. bacch.  1092>	 perditus sum atque eradicatus
<pl. bacch.  1092>	 sum, omnibus exemplis excrucior.
<pl. bacch.  1093>	 omnia me mala consectantur,
<pl. bacch.  1093>	 omnibus exitiis interii.
<pl. bacch.  1094>	 Chrysalus med hodie laceravit,
<pl. bacch.  1094>	 Chrysalus me miserum spoliavit:
<pl. bacch.  1095>	 is me scelus auro usque attondit
<pl. bacch.  1095>	 dolis doctis indoctum, ut lubitumst.
<pl. bacch.  1096>	 ita miles memorat meretricem esse
<pl. bacch.  1096>	 eam quam ille uxorem esse aiebat,
<pl. bacch.  1097>	 omniaque ut quidque actum est memoravit,
<pl. bacch.  1097>	 eam sibi hunc annum conductam,
<pl. bacch.  1098>	 relicuom id auri factum quod ego ei
<pl. bacch.  1098>	 stultissimus homo promisissem: hoc,
<pl. bacch.  1099>	 hoc est quo cor peracescit;
<pl. bacch.  1099>	 hoc est demum quod percrucior,
<pl. bacch.  1100>	 me hoc aetatis ludificari,
<pl. bacch.  1100>	 [immo edepol sic ludos factum]
<pl. bacch.  1101>	 cano capite atque alba barba
<pl. bacch.  1101>	 miserum me auro esse emunctum.
<pl. bacch.  1102>	 perii, hoc servom meum non nauci facere esse ausum! atque ego, si alibi
<pl. bacch.  1103>	 plus perdiderim, minus aegre habeam minusque id mihi damno ducam.
<pl. bacch.  1104>	 Certo hic prope me mihi nescio quis loqui visust; sed quem video?
<pl. bacch.  1105>	 hic quidemst pater Mnesilochi. Euge, socium aerumnae et mei mali video.
<pl. bacch.  1106>	 Philoxene, salve. Et tu. unde agis? Vnde homo miser atque infortunatus.
<pl. bacch.  1107>	 At pol ego ibi sum, esse ubi miserum hominem decet atque infortunatum.
<pl. bacch.  1108>	 Igitur pari fortuna, aetate ut sumus, utimur. Sic est. sed tu,
<pl. bacch.  1109>	 quid tibist? Pol mihi par, idem est quod tibi.
<pl. bacch.  1110>	 Numquid nam ad filium haec aegritudo attinet?
<pl. bacch.  1111>	 Admodum. Idem mihi morbus in pectorest.
<pl. bacch.  1112>	 At mihi Chrsalus optumus homo
<pl. bacch.  1113>	 perdidit filium, me atque rem omnem meam.
<pl. bacch.  1114>	 Quid tibi ex filio nam, obsecro, aegrest? Scies:
<pl. bacch.  1115>	 id, perit cum tuo: ambo aeque amicas habent.
<pl. bacch.  1116>	 Qui scis? Vidi Ei mihi, disperii.
<pl. bacch.  1117>	 Quid dubitamus pultare atque huc evocare ambos foras?
<pl. bacch.  1118>	 Haud moror. Heus Bacchis, iube sis actutum aperiri fores,
<pl. bacch.  1119>	 nisi mavoltis fores et postes comminui securibus.
<pl. bacch.  1120>	 Quis sonitu ac tumultu tanto nominat me atque pultat aedes?
<pl. bacch.  1121>	 Ego atque hic. Quid hoc est negoti nam, amabo?
<pl. bacch.  1121a>	 quis has huc ovis adegit?
<pl. bacch.  1122>	 Ovis nos vocant pessumae. Pastor harum
<pl. bacch.  1123>	 dormit, quom haec eunt sic a pecu balitantes.
<pl. bacch.  1124>	 At pol nitent, haud sordidae videntur ambae.
<pl. bacch.  1125>	 Attonsae hae quidem ambae usque sunt. Vt videntur
<pl. bacch.  1126>	 deridere nos. Sine suo usque arbitratu.
<pl. bacch.  1127>	 Rerin ter in anno tu has tonsitari?
<pl. bacch.  1128>	 Pol hodie altera iam bis detonsa certo est.
<pl. bacch.  1129>	 Vetulae sunt, thimiame. At bonas fuisse credo.
<pl. bacch.  1130>	 Viden limulis, obsecro, ut intuentur?
<pl. bacch.  1131>	 Ecastor sine omni arbitror malitia esse.
<pl. bacch.  1132>	 Merito hoc nobis fit, qui quidem huc venerimus.
<pl. bacch.  1133>	 Cogantur quidem intro. Haud scio quid eo opus sit,
<pl. bacch.  1134>	 quae nec lac nec lanam ullam habent. sic sine astent.
<pl. bacch.  1135>	 exsolvere quanti fuere, omnis fructus
<pl. bacch.  1136>	 iam illis decidit. non vides, ut palantes
<pl. bacch.  1137>	 solae liberae
<pl. bacch.  1138>	 grassentur? quin aetate credo esse mutas:
<pl. bacch.  1138a>	 ne balant quidem, quom a pecu cetero absunt.
<pl. bacch.  1139>	 stultae atque haud malae videntur.
<pl. bacch.  1140>	 Revortamur intro, soror. Ilico ambae
<pl. bacch.  1140a>	 manete: haec oves volunt vos.
<pl. bacch.  1141>	 Prodigium hoc quidemst: humana nos voce appellant oves.
<pl. bacch.  1142>	 Haec oves vobis malam rem magnam, quam debent, dabunt.
<pl. bacch.  1143>	 Si quam debes, te condono: tibi habe, numquam abs te petam.
<pl. bacch.  1144>	 sed quid est quapropter nobis vos malum minitamini?
<pl. bacch.  1145>	 Quia nostros agnos conclusos istic esse aiunt duos.
<pl. bacch.  1146>	 Et praeter eos agnos meus est istic clam mordax canis:
<pl. bacch.  1147>	 qui nisi nobis producuntur iam atque emittuntur foras,
<pl. bacch.  1148>	 arietes truces nos erimus, iam in vos incursabimus.
<pl. bacch.  1149>	 Soror, est quod te volo secreto. Eho, amabo. Quo illaec abeunt?
<pl. bacch.  1150>	 Senem illum tibi dedo ulteriorem, lepide ut lenitum reddas;
<pl. bacch.  1151>	 ego ad hunc iratum adgrediar, si possumus nos hos intro inlicere huc.
<pl. bacch.  1152>	 Meum pensum ego lepide accurabo, quamquam odiost mortem amplexari.
<pl. bacch.  1153>	 Facito ut facias. Taceas. tu tuom facito: ego quod dixi haud mutabo.
<pl. bacch.  1154>	 Quid illaec illic in consilio duae secreto consultant?
<pl. bacch.  1155>	 Quid ais tu, homo? Quid me vis?
<pl. bacch.  1155a>	 Pudet dicere me tibi quiddam.
<pl. bacch.  1156>	 Quid est quod pudeat? Sed amico homini tibi quod volo credere certumst.
<pl. bacch.  1157>	 nihili sum. Istuc iam pridem scio. sed qui nihili es? id memora.
<pl. bacch.  1158>	 Tactus sum vehementer visco;
<pl. bacch.  1159>	 cor stimulo foditur. Pol tibi multo
<pl. bacch.  1159>	 aequius est coxendicem.
<pl. bacch.  1160>	 sed quid istuc est? etsi iam ego ipsus quid sit probe scire puto me;
<pl. bacch.  1161>	 verum audire etiam ex te studeo. Viden hanc? Video. Haud mala est mulier.
<pl. bacch.  1162>	 Pol vero ista mala et tu nihili. Quid multa? ego amo. An amas?  .
<pl. bacch.  1163>	 Tun, homo putide, amator istac fieri aetate audes? Qui non?
<pl. bacch.  1164>	 Quia flagitium est. Quid opust verbis? meo filio non sum iratus,
<pl. bacch.  1165>	 neque te tuost aequom esse iratum: si amant, sapienter faciunt.
<pl. bacch.  1166>	 Sequere hac. Eunt eccas tandem
<pl. bacch.  1167>	 probri perlecebrae et persuastrices.
<pl. bacch.  1167>	 quid nunc? etiam redditis nobis
<pl. bacch.  1168>	 filios et servom? an ego experior
<pl. bacch.  1168>	 tecum vim maiorem? Abin hinc?
<pl. bacch.  1169>	 non homo tu quidem es, qui istoc pacto tam lepidam inlepide appelles.
<pl. bacch.  1170>	 Senex optime quantumst in terra, sine me hoc exorare abs te,
<pl. bacch.  1171>	 ut istuc delictum desistas tanto opere ire oppugnatum.
<pl. bacch.  1172>	 Ni abeas, quamquam tu bella es,
<pl. bacch.  1172>	 malum tibi magnum dabo iam. Patiar,
<pl. bacch.  1173>	 non metuo, ne quid mihi doleat
<pl. bacch.  1173>	 quod ferias. Vt blandiloquast!
<pl. bacch.  1174>	 ei mihi, metuo. Hic magis tranquillust.
<pl. bacch.  1175>	 I hac mecum intro atque ibi, si quid vis,
<pl. bacch.  1175>	 filium concastigato.
<pl. bacch.  1176>	 Abin a me, scelus? Sine, mea pietas, te exorem. Exores tu me?
<pl. bacch.  1177>	 Ego quidem ab hoc certe exorabo. Immo ego te oro, ut me intro abducas.
<pl. bacch.  1178>	 Lepidum te. At scin quo pacto me ad te intro abducas? Mecum ut sis.
<pl. bacch.  1179>	 Omnia quae cupio commemoras.
<pl. bacch.  1179>	 Vidi ego nequam homines, verum te
<pl. bacch.  1180>	 neminem deteriorem. Ita sum.
<pl. bacch.  1181>	 I hac mecum intro, ubi tibi sit lepide victibus, vino atque unguentis.
<pl. bacch.  1182>	 Satis, satis iam vostrist convivi:
<pl. bacch.  1182>	 me nil paenitet ut sim acceptus:
<pl. bacch.  1183>	 quadringentis Philippis filius me et
<pl. bacch.  1183>	 Chrysalus circumduxerunt.
<pl. bacch.  1184>	 quem quidem ego ut non excruciem,
<pl. bacch.  1184>	 alterum tantum auri non meream.
<pl. bacch.  1185>	 Quid tandem, si dimidium auri
<pl. bacch.  1185>	 redditur, in hac mecum intro? atque ut
<pl. bacch.  1186>	 eis delicta ignoscas. Faciet.
<pl. bacch.  1186>	 Minime, nolo. nil moror, sine sic.
<pl. bacch.  1187>	 malo illos ulcisci ambo.
<pl. bacch.  1188>	 Etiam tu, homo nihili? quod di dant boni cave culpa tua amissis:
<pl. bacch.  1189>	 dimidium auri datur: accipias, potesque et scortum accumbas.
<pl. bacch.  1190>	 Egon ubi filius corrumpatur meus, ibi potem? Potandumst.
<pl. bacch.  1191>	 Age iam, id ut ut est, etsi est dedecori, patiar, facere inducam animum:
<pl. bacch.  1192>	 egon, cum haec cum illo accubet, inspectem? Immo equidem pol tecum accumbam,
<pl. bacch.  1192a>	 te amabo et te amplexabor.
<pl. bacch.  1193>	 Caput prurit, perii, vix negito.
<pl. bacch.  1194>	 Non tibi venit in mentem, amabo,
<pl. bacch.  1194>	 si dum vivas tibi bene facias
<pl. bacch.  1195>	 tam pol id quidem esse haud perlonginquom,
<pl. bacch.  1195>	 neque, si hoc hodie amissis, post in
<pl. bacch.  1195a>	 morte eventurum esse umquam?
<pl. bacch.  1196>	 Quid ago? Quid agas? rogitas etiam? Libet et metuo. Quid metuis?
<pl. bacch.  1197>	 Ne obnoxius filio sim et servo. Mel meum, amabo, etsi haec fiunt,
<pl. bacch.  1198>	 tuost: unde illum sumere censes, nisi quod tute illi dederis?
<pl. bacch.  1199>	 hanc veniam illis sine te exorem. Vt terebrat! satin offirmatum
<pl. bacch.  1200>	 quod mihi erat, id me exorat?
<pl. bacch.  1201>	 tua sum opera et propter te improbior. Neminis quam mea mavellem.
<pl. bacch.  1202>	 satin ego istuc habeo firmatum? Quod semel dixi haud mutabo.
<pl. bacch.  1203>	 It dies, ite intro accubitum,
<pl. bacch.  1204>	 filii vos exspectant intus. Quam quidem actutum emoriamur.
<pl. bacch.  1205>	 Vesper hic est, sequimini. Ducite nos quo lubet tamquam quidem addictos.
<pl. bacch.  1206>	 Lepide ipsi hi sunt capti, suis qui filiis fecere insidias.
<pl. bacch.  1207>	 Hi senes nisi fuissent nihili iam inde ab adulescentia,
<pl. bacch.  1208>	 non hodie hoc tantum flagitium facerent canis capitibus;
<pl. bacch.  1209>	 neque adeo haec faceremus, ni antehac vidissemus fieri,
<pl. bacch.  1210>	 ut apud lenones rivales filiis fierent patres.
<pl. bacch.  1211>	 spectatores, vos valere volumus et clare adplaudere.
