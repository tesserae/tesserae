<lucr. 1.1>	Aeneadum genetrix, hominum divomque voluptas,
<lucr. 1.2>	alma Venus, caeli subter labentia signa
<lucr. 1.3>	quae mare navigerum, quae terras frugiferentis
<lucr. 1.4>	concelebras, per te quoniam genus omne animantum
<lucr. 1.5>	concipitur visitque exortum lumina solis:
<lucr. 1.6>	te, dea, te fugiunt venti, te nubila caeli
<lucr. 1.7>	adventumque tuum, tibi suavis daedala tellus
<lucr. 1.8>	summittit flores, tibi rident aequora ponti
<lucr. 1.9>	placatumque nitet diffuso lumine caelum.
<lucr. 1.10>	nam simul ac species patefactast verna diei
<lucr. 1.11>	et reserata viget genitabilis aura favoni,
<lucr. 1.12>	aeriae primum volucris te, diva, tuumque
<lucr. 1.13>	significant initum perculsae corda tua vi.
<lucr. 1.15>	inde ferae pecudes persultant pabula laeta
<lucr. 1.14>	et rapidos tranant amnis: ita capta lepore
<lucr. 1.16>	te sequitur cupide quo quamque inducere pergis.
<lucr. 1.17>	denique per maria ac montis fluviosque rapacis
<lucr. 1.18>	frondiferasque domos avium camposque virentis
<lucr. 1.19>	omnibus incutiens blandum per pectora amorem
<lucr. 1.20>	efficis ut cupide generatim saecla propagent.
<lucr. 1.21>	quae quoniam rerum naturam sola gubernas
<lucr. 1.22>	nec sine te quicquam dias in luminis oras
<lucr. 1.23>	exoritur neque fit laetum neque amabile quicquam,
<lucr. 1.24>	te sociam studeo scribendis versibus esse,
<lucr. 1.25>	quos ego de rerum natura pangere conor
<lucr. 1.26>	Memmiadae nostro, quem tu, dea, tempore in omni
<lucr. 1.27>	omnibus ornatum voluisti excellere rebus.
<lucr. 1.28>	quo magis aeternum da dictis, diva, leporem.
<lucr. 1.29>	effice ut interea fera moenera militiai
<lucr. 1.30>	per maria ac terras omnis sopita quiescant;
<lucr. 1.31>	nam tu sola potes tranquilla pace iuvare
<lucr. 1.32>	mortalis, quoniam belli fera moenera Mavors
<lucr. 1.33>	armipotens regit, in gremium qui saepe tuum se
<lucr. 1.34>	reiicit aeterno devictus vulnere amoris,
<lucr. 1.35>	atque ita suspiciens tereti cervice reposta
<lucr. 1.36>	pascit amore avidos inhians in te, dea, visus
<lucr. 1.37>	eque tuo pendet resupini spiritus ore.
<lucr. 1.38>	hunc tu, diva, tuo recubantem corpore sancto
<lucr. 1.39>	circum fusa super, suavis ex ore loquellas
<lucr. 1.40>	funde petens placidam Romanis, incluta, pacem;
<lucr. 1.41>	nam neque nos agere hoc patriai tempore iniquo
<lucr. 1.42>	possumus aequo animo nec Memmi clara propago
<lucr. 1.43>	talibus in rebus communi desse saluti.
<lucr. 1.44>	omnis enim per se divum natura necessest
<lucr. 1.45>	immortali aevo summa cum pace fruatur
<lucr. 1.46>	semota ab nostris rebus seiunctaque longe;
<lucr. 1.47>	nam privata dolore omni, privata periclis,
<lucr. 1.48>	ipsa suis pollens opibus, nihil indiga nostri,
<lucr. 1.49>	nec bene promeritis capitur nec tangitur ira.
<lucr. 1.50>	Quod super est, vacuas auris animumque sagacem
<lucr. 1.51>	semotum a curis adhibe veram ad rationem,
<lucr. 1.52>	ne mea dona tibi studio disposta fideli,
<lucr. 1.53>	intellecta prius quam sint, contempta relinquas.
<lucr. 1.54>	nam tibi de summa caeli ratione deumque
<lucr. 1.55>	disserere incipiam et rerum primordia pandam,
<lucr. 1.56>	unde omnis natura creet res, auctet alatque,
<lucr. 1.57>	quove eadem rursum natura perempta resolvat,
<lucr. 1.58>	quae nos materiem et genitalia corpora rebus
<lucr. 1.59>	reddunda in ratione vocare et semina rerum
<lucr. 1.60>	appellare suemus et haec eadem usurpare
<lucr. 1.61>	corpora prima, quod ex illis sunt omnia primis.
<lucr. 1.62>	Humana ante oculos foede cum vita iaceret
<lucr. 1.63>	in terris oppressa gravi sub religione,
<lucr. 1.64>	quae caput a caeli regionibus ostendebat
<lucr. 1.65>	horribili super aspectu mortalibus instans,
<lucr. 1.66>	primum Graius homo mortalis tollere contra
<lucr. 1.67>	est oculos ausus primusque obsistere contra;
<lucr. 1.68>	quem neque fama deum nec fulmina nec minitanti
<lucr. 1.69>	murmure compressit caelum, sed eo magis acrem
<lucr. 1.70>	inritat animi virtutem, effringere ut arta
<lucr. 1.71>	naturae primus portarum claustra cupiret.
<lucr. 1.72>	ergo vivida vis animi pervicit et extra
<lucr. 1.73>	processit longe flammantia moenia mundi
<lucr. 1.74>	atque omne immensum peragravit mente animoque,
<lucr. 1.75>	unde refert nobis victor quid possit oriri,
<lucr. 1.76>	quid nequeat, finita potestas denique cuique
<lucr. 1.77>	qua nam sit ratione atque alte terminus haerens.
<lucr. 1.78>	quare religio pedibus subiecta vicissim
<lucr. 1.79>	opteritur, nos exaequat victoria caelo.
<lucr. 1.80>	Illud in his rebus vereor, ne forte rearis
<lucr. 1.81>	impia te rationis inire elementa viamque
<lucr. 1.82>	indugredi sceleris. quod contra saepius illa
<lucr. 1.83>	religio peperit scelerosa atque impia facta.
<lucr. 1.84>	Aulide quo pacto Triviai virginis aram
<lucr. 1.85>	Iphianassai turparunt sanguine foede
<lucr. 1.86>	ductores Danaum delecti, prima virorum.
<lucr. 1.87>	cui simul infula virgineos circum data comptus
<lucr. 1.88>	ex utraque pari malarum parte profusast,
<lucr. 1.89>	et maestum simul ante aras adstare parentem
<lucr. 1.90>	sensit et hunc propter ferrum celare ministros
<lucr. 1.91>	aspectuque suo lacrimas effundere civis,
<lucr. 1.92>	muta metu terram genibus summissa petebat.
<lucr. 1.93>	nec miserae prodesse in tali tempore quibat,
<lucr. 1.94>	quod patrio princeps donarat nomine regem;
<lucr. 1.95>	nam sublata virum manibus tremibundaque ad aras
<lucr. 1.96>	deductast, non ut sollemni more sacrorum
<lucr. 1.97>	perfecto posset claro comitari Hymenaeo,
<lucr. 1.98>	sed casta inceste nubendi tempore in ipso
<lucr. 1.99>	hostia concideret mactatu maesta parentis,
<lucr. 1.100>	exitus ut classi felix faustusque daretur.
<lucr. 1.101>	tantum religio potuit suadere malorum.
<lucr. 1.102>	Tutemet a nobis iam quovis tempore vatum
<lucr. 1.103>	terriloquis victus dictis desciscere quaeres.
<lucr. 1.104>	quippe etenim quam multa tibi iam fingere possunt
<lucr. 1.105>	somnia, quae vitae rationes vertere possint
<lucr. 1.106>	fortunasque tuas omnis turbare timore!
<lucr. 1.107>	et merito; nam si certam finem esse viderent
<lucr. 1.108>	aerumnarum homines, aliqua ratione valerent
<lucr. 1.109>	religionibus atque minis obsistere vatum.
<lucr. 1.110>	nunc ratio nulla est restandi, nulla facultas,
<lucr. 1.111>	aeternas quoniam poenas in morte timendum.
<lucr. 1.112>	ignoratur enim quae sit natura animai,
<lucr. 1.113>	nata sit an contra nascentibus insinuetur
<lucr. 1.114>	et simul intereat nobiscum morte dirempta
<lucr. 1.115>	an tenebras Orci visat vastasque lacunas
<lucr. 1.116>	an pecudes alias divinitus insinuet se,
<lucr. 1.117>	Ennius ut noster cecinit, qui primus amoeno
<lucr. 1.118>	detulit ex Helicone perenni fronde coronam,
<lucr. 1.119>	per gentis Italas hominum quae clara clueret;
<lucr. 1.120>	etsi praeterea tamen esse Acherusia templa
<lucr. 1.121>	Ennius aeternis exponit versibus edens,
<lucr. 1.122>	quo neque permaneant animae neque corpora nostra,
<lucr. 1.123>	sed quaedam simulacra modis pallentia miris;
<lucr. 1.124>	unde sibi exortam semper florentis Homeri
<lucr. 1.125>	commemorat speciem lacrimas effundere salsas
<lucr. 1.126>	coepisse et rerum naturam expandere dictis.
<lucr. 1.127>	qua propter bene cum superis de rebus habenda
<lucr. 1.128>	nobis est ratio, solis lunaeque meatus
<lucr. 1.129>	qua fiant ratione, et qua vi quaeque gerantur
<lucr. 1.130>	in terris, tunc cum primis ratione sagaci
<lucr. 1.131>	unde anima atque animi constet natura videndum,
<lucr. 1.132>	et quae res nobis vigilantibus obvia mentes
<lucr. 1.133>	terrificet morbo adfectis somnoque sepultis,
<lucr. 1.134>	cernere uti videamur eos audireque coram,
<lucr. 1.135>	morte obita quorum tellus amplectitur ossa.
<lucr. 1.136>	Nec me animi fallit Graiorum obscura reperta
<lucr. 1.137>	difficile inlustrare Latinis versibus esse,
<lucr. 1.138>	multa novis verbis praesertim cum sit agendum
<lucr. 1.139>	propter egestatem linguae et rerum novitatem;
<lucr. 1.140>	sed tua me virtus tamen et sperata voluptas
<lucr. 1.141>	suavis amicitiae quemvis efferre laborem
<lucr. 1.142>	suadet et inducit noctes vigilare serenas
<lucr. 1.143>	quaerentem dictis quibus et quo carmine demum
<lucr. 1.144>	clara tuae possim praepandere lumina menti,
<lucr. 1.145>	res quibus occultas penitus convisere possis.
<lucr. 1.146>	hunc igitur terrorem animi tenebrasque necessest
<lucr. 1.147>	non radii solis neque lucida tela diei
<lucr. 1.148>	discutiant, sed naturae species ratioque.
<lucr. 1.149>	Principium cuius hinc nobis exordia sumet,
<lucr. 1.150>	nullam rem e nihilo gigni divinitus umquam.
<lucr. 1.151>	quippe ita formido mortalis continet omnis,
<lucr. 1.152>	quod multa in terris fieri caeloque tuentur,
<lucr. 1.153>	quorum operum causas nulla ratione videre
<lucr. 1.154>	possunt ac fieri divino numine rentur.
<lucr. 1.156>	quas ob res ubi viderimus nil posse creari
<lucr. 1.157>	de nihilo, tum quod sequimur iam rectius inde
<lucr. 1.158>	perspiciemus, et unde queat res quaeque creari
<lucr. 1.155>	et quo quaeque modo fiant opera sine divom.
<lucr. 1.159>	Nam si de nihilo fierent, ex omnibus rebus
<lucr. 1.160>	omne genus nasci posset, nil semine egeret.
<lucr. 1.161>	e mare primum homines, e terra posset oriri
<lucr. 1.162>	squamigerum genus et volucres erumpere caelo;
<lucr. 1.163>	armenta atque aliae pecudes, genus omne ferarum,
<lucr. 1.164>	incerto partu culta ac deserta tenerent.
<lucr. 1.165>	nec fructus idem arboribus constare solerent,
<lucr. 1.166>	sed mutarentur, ferre omnes omnia possent.
<lucr. 1.167>	quippe ubi non essent genitalia corpora cuique,
<lucr. 1.168>	qui posset mater rebus consistere certa?
<lucr. 1.169>	at nunc seminibus quia certis quaeque creantur,
<lucr. 1.170>	inde enascitur atque oras in luminis exit,
<lucr. 1.171>	materies ubi inest cuiusque et corpora prima;
<lucr. 1.172>	atque hac re nequeunt ex omnibus omnia gigni,
<lucr. 1.173>	quod certis in rebus inest secreta facultas.
<lucr. 1.174>	Praeterea cur vere rosam, frumenta calore,
<lucr. 1.175>	vites autumno fundi suadente videmus,
<lucr. 1.176>	si non, certa suo quia tempore semina rerum
<lucr. 1.177>	cum confluxerunt, patefit quod cumque creatur,
<lucr. 1.178>	dum tempestates adsunt et vivida tellus
<lucr. 1.179>	tuto res teneras effert in luminis oras?
<lucr. 1.180>	quod si de nihilo fierent, subito exorerentur
<lucr. 1.181>	incerto spatio atque alienis partibus anni,
<lucr. 1.182>	quippe ubi nulla forent primordia, quae genitali
<lucr. 1.183>	concilio possent arceri tempore iniquo.
<lucr. 1.184>	Nec porro augendis rebus spatio foret usus
<lucr. 1.185>	seminis ad coitum, si e nilo crescere possent;
<lucr. 1.186>	nam fierent iuvenes subito ex infantibus parvis
<lucr. 1.187>	e terraque exorta repente arbusta salirent.
<lucr. 1.188>	quorum nil fieri manifestum est, omnia quando
<lucr. 1.189>	paulatim crescunt, ut par est semine certo,
<lucr. 1.190>	crescentesque genus servant; ut noscere possis
<lucr. 1.191>	quicque sua de materia grandescere alique.
<lucr. 1.192>	Huc accedit uti sine certis imbribus anni
<lucr. 1.193>	laetificos nequeat fetus submittere tellus
<lucr. 1.194>	nec porro secreta cibo natura animantum
<lucr. 1.195>	propagare genus possit vitamque tueri;
<lucr. 1.196>	ut potius multis communia corpora rebus
<lucr. 1.197>	multa putes esse, ut verbis elementa videmus,
<lucr. 1.198>	quam sine principiis ullam rem existere posse.
<lucr. 1.199>	Denique cur homines tantos natura parare
<lucr. 1.200>	non potuit, pedibus qui pontum per vada possent
<lucr. 1.201>	transire et magnos manibus divellere montis
<lucr. 1.202>	multaque vivendo vitalia vincere saecla,
<lucr. 1.203>	si non, materies quia rebus reddita certast
<lucr. 1.204>	gignundis, e qua constat quid possit oriri?
<lucr. 1.205>	nil igitur fieri de nilo posse fatendumst,
<lucr. 1.206>	semine quando opus est rebus, quo quaeque creatae
<lucr. 1.207>	aeris in teneras possint proferrier auras.
<lucr. 1.208>	Postremo quoniam incultis praestare videmus
<lucr. 1.209>	culta loca et manibus melioris reddere fetus,
<lucr. 1.210>	esse videlicet in terris primordia rerum
<lucr. 1.211>	quae nos fecundas vertentes vomere glebas
<lucr. 1.212>	terraique solum subigentes cimus ad ortus;
<lucr. 1.213>	quod si nulla forent, nostro sine quaeque labore
<lucr. 1.214>	sponte sua multo fieri meliora videres.
<lucr. 1.215>	Huc accedit uti quicque in sua corpora rursum
<lucr. 1.216>	dissoluat natura neque ad nihilum interemat res.
<lucr. 1.217>	nam siquid mortale e cunctis partibus esset,
<lucr. 1.218>	ex oculis res quaeque repente erepta periret;
<lucr. 1.219>	nulla vi foret usus enim, quae partibus eius
<lucr. 1.220>	discidium parere et nexus exsolvere posset.
<lucr. 1.221>	quod nunc, aeterno quia constant semine quaeque,
<lucr. 1.222>	donec vis obiit, quae res diverberet ictu
<lucr. 1.223>	aut intus penetret per inania dissoluatque,
<lucr. 1.224>	nullius exitium patitur natura videri.
<lucr. 1.225>	Praeterea quae cumque vetustate amovet aetas,
<lucr. 1.226>	si penitus peremit consumens materiem omnem,
<lucr. 1.227>	unde animale genus generatim in lumina vitae
<lucr. 1.228>	redducit Venus, aut redductum daedala tellus
<lucr. 1.229>	unde alit atque auget generatim pabula praebens?
<lucr. 1.230>	unde mare ingenuei fontes externaque longe
<lucr. 1.231>	flumina suppeditant? unde aether sidera pascit?
<lucr. 1.232>	omnia enim debet, mortali corpore quae sunt,
<lucr. 1.233>	infinita aetas consumpse ante acta diesque.
<lucr. 1.234>	quod si in eo spatio atque ante acta aetate fuere
<lucr. 1.235>	e quibus haec rerum consistit summa refecta,
<lucr. 1.236>	inmortali sunt natura praedita certe.
<lucr. 1.237>	haud igitur possunt ad nilum quaeque reverti.
<lucr. 1.238>	Denique res omnis eadem vis causaque volgo
<lucr. 1.239>	conficeret, nisi materies aeterna teneret,
<lucr. 1.240>	inter se nexus minus aut magis indupedita;
<lucr. 1.241>	tactus enim leti satis esset causa profecto,
<lucr. 1.242>	quippe ubi nulla forent aeterno corpore, quorum
<lucr. 1.243>	contextum vis deberet dissolvere quaeque.
<lucr. 1.244>	at nunc, inter se quia nexus principiorum
<lucr. 1.245>	dissimiles constant aeternaque materies est,
<lucr. 1.246>	incolumi remanent res corpore, dum satis acris
<lucr. 1.247>	vis obeat pro textura cuiusque reperta.
<lucr. 1.248>	haud igitur redit ad nihilum res ulla, sed omnes
<lucr. 1.249>	discidio redeunt in corpora materiai.
<lucr. 1.250>	postremo pereunt imbres, ubi eos pater aether
<lucr. 1.251>	in gremium matris terrai praecipitavit;
<lucr. 1.252>	at nitidae surgunt fruges ramique virescunt
<lucr. 1.253>	arboribus, crescunt ipsae fetuque gravantur.
<lucr. 1.254>	hinc alitur porro nostrum genus atque ferarum,
<lucr. 1.255>	hinc laetas urbes pueris florere videmus
<lucr. 1.256>	frondiferasque novis avibus canere undique silvas,
<lucr. 1.257>	hinc fessae pecudes pinguis per pabula laeta
<lucr. 1.258>	corpora deponunt et candens lacteus umor
<lucr. 1.259>	uberibus manat distentis, hinc nova proles
<lucr. 1.260>	artubus infirmis teneras lasciva per herbas
<lucr. 1.261>	ludit lacte mero mentes perculsa novellas.
<lucr. 1.262>	haud igitur penitus pereunt quaecumque videntur,
<lucr. 1.263>	quando alit ex alio reficit natura nec ullam
<lucr. 1.264>	rem gigni patitur nisi morte adiuta aliena.
<lucr. 1.265>	Nunc age, res quoniam docui non posse creari
<lucr. 1.266>	de nihilo neque item genitas ad nil revocari,
<lucr. 1.267>	ne qua forte tamen coeptes diffidere dictis,
<lucr. 1.268>	quod nequeunt oculis rerum primordia cerni,
<lucr. 1.269>	accipe praeterea quae corpora tute necessest
<lucr. 1.270>	confiteare esse in rebus nec posse videri.
<lucr. 1.271>	Principio venti vis verberat incita corpus
<lucr. 1.272>	ingentisque ruit navis et nubila differt,
<lucr. 1.273>	inter dum rapido percurrens turbine campos
<lucr. 1.274>	arboribus magnis sternit montisque supremos
<lucr. 1.275>	silvifragis vexat flabris: ita perfurit acri
<lucr. 1.276>	cum fremitu saevitque minaci murmure pontus.
<lucr. 1.277>	sunt igitur venti ni mirum corpora caeca,
<lucr. 1.278>	quae mare, quae terras, quae denique nubila caeli
<lucr. 1.279>	verrunt ac subito vexantia turbine raptant,
<lucr. 1.280>	nec ratione fluunt alia stragemque propagant
<lucr. 1.281>	et cum mollis aquae fertur natura repente
<lucr. 1.282>	flumine abundanti, quam largis imbribus auget
<lucr. 1.283>	montibus ex altis magnus decursus aquai
<lucr. 1.284>	fragmina coniciens silvarum arbustaque tota,
<lucr. 1.285>	nec validi possunt pontes venientis aquai
<lucr. 1.286>	vim subitam tolerare: ita magno turbidus imbri
<lucr. 1.287>	molibus incurrit validis cum viribus amnis,
<lucr. 1.288>	dat sonitu magno stragem volvitque sub undis
<lucr. 1.289>	grandia saxa, ruit qua quidquid fluctibus obstat.
<lucr. 1.290>	sic igitur debent venti quoque flamina ferri,
<lucr. 1.291>	quae vel uti validum cum flumen procubuere
<lucr. 1.292>	quam libet in partem, trudunt res ante ruuntque
<lucr. 1.293>	impetibus crebris, inter dum vertice torto
<lucr. 1.294>	corripiunt rapidique rotanti turbine portant.
<lucr. 1.295>	quare etiam atque etiam sunt venti corpora caeca,
<lucr. 1.296>	quandoquidem factis et moribus aemula magnis
<lucr. 1.297>	amnibus inveniuntur, aperto corpore qui sunt.
<lucr. 1.298>	Tum porro varios rerum sentimus odores
<lucr. 1.299>	nec tamen ad naris venientis cernimus umquam
<lucr. 1.300>	nec calidos aestus tuimur nec frigora quimus
<lucr. 1.301>	usurpare oculis nec voces cernere suemus;
<lucr. 1.302>	quae tamen omnia corporea constare necessest
<lucr. 1.303>	natura, quoniam sensus inpellere possunt;
<lucr. 1.304>	tangere enim et tangi, nisi corpus, nulla potest res.
<lucr. 1.305>	Denique fluctifrago suspensae in litore vestis
<lucr. 1.306>	uvescunt, eaedem dispansae in sole serescunt.
<lucr. 1.307>	at neque quo pacto persederit umor aquai
<lucr. 1.308>	visumst nec rursum quo pacto fugerit aestu.
<lucr. 1.309>	in parvas igitur partis dispergitur umor,
<lucr. 1.310>	quas oculi nulla possunt ratione videre.
<lucr. 1.311>	quin etiam multis solis redeuntibus annis
<lucr. 1.312>	anulus in digito subter tenuatur habendo,
<lucr. 1.313>	stilicidi casus lapidem cavat, uncus aratri
<lucr. 1.314>	ferreus occulte decrescit vomer in arvis,
<lucr. 1.315>	strataque iam volgi pedibus detrita viarum
<lucr. 1.316>	saxea conspicimus; tum portas propter aena
<lucr. 1.317>	signa manus dextras ostendunt adtenuari
<lucr. 1.318>	saepe salutantum tactu praeterque meantum.
<lucr. 1.319>	haec igitur minui, cum sint detrita, videmus.
<lucr. 1.320>	sed quae corpora decedant in tempore quoque,
<lucr. 1.321>	invida praeclusit speciem natura videndi.
<lucr. 1.322>	Postremo quae cumque dies naturaque rebus
<lucr. 1.323>	paulatim tribuit moderatim crescere cogens,
<lucr. 1.324>	nulla potest oculorum acies contenta tueri,
<lucr. 1.325>	nec porro quae cumque aevo macieque senescunt,
<lucr. 1.326>	nec, mare quae impendent, vesco sale saxa peresa
<lucr. 1.327>	quid quoque amittant in tempore cernere possis.
<lucr. 1.328>	corporibus caecis igitur natura gerit res.
<lucr. 1.329>	Nec tamen undique corporea stipata tenentur
<lucr. 1.330>	omnia natura; namque est in rebus inane.
<lucr. 1.331>	quod tibi cognosse in multis erit utile rebus
<lucr. 1.332>	nec sinet errantem dubitare et quaerere semper
<lucr. 1.333>	de summa rerum et nostris diffidere dictis.
<lucr. 1.334>	qua propter locus est intactus inane vacansque.
<lucr. 1.335>	quod si non esset, nulla ratione moveri
<lucr. 1.336>	res possent; namque officium quod corporis exstat,
<lucr. 1.337>	officere atque obstare, id in omni tempore adesset
<lucr. 1.338>	omnibus; haud igitur quicquam procedere posset,
<lucr. 1.339>	principium quoniam cedendi nulla daret res.
<lucr. 1.340>	at nunc per maria ac terras sublimaque caeli
<lucr. 1.341>	multa modis multis varia ratione moveri
<lucr. 1.342>	cernimus ante oculos, quae, si non esset inane,
<lucr. 1.343>	non tam sollicito motu privata carerent
<lucr. 1.344>	quam genita omnino nulla ratione fuissent,
<lucr. 1.345>	undique materies quoniam stipata quiesset.
<lucr. 1.346>	Praeterea quamvis solidae res esse putentur,
<lucr. 1.347>	hinc tamen esse licet raro cum corpore cernas.
<lucr. 1.348>	in saxis ac speluncis permanat aquarum
<lucr. 1.349>	liquidus umor et uberibus flent omnia guttis.
<lucr. 1.350>	dissipat in corpus sese cibus omne animantum;
<lucr. 1.351>	crescunt arbusta et fetus in tempore fundunt,
<lucr. 1.352>	quod cibus in totas usque ab radicibus imis
<lucr. 1.353>	per truncos ac per ramos diffunditur omnis.
<lucr. 1.354>	inter saepta meant voces et clausa domorum
<lucr. 1.355>	transvolitant, rigidum permanat frigus ad ossa.
<lucr. 1.356>	quod nisi inania sint, qua possent corpora quaeque
<lucr. 1.357>	transire, haud ulla fieri ratione videres.
<lucr. 1.358>	Denique cur alias aliis praestare videmus
<lucr. 1.359>	pondere res rebus nihilo maiore figura?
<lucr. 1.360>	nam si tantundemst in lanae glomere quantum
<lucr. 1.361>	corporis in plumbo est, tantundem pendere par est,
<lucr. 1.362>	corporis officiumst quoniam premere omnia deorsum,
<lucr. 1.363>	contra autem natura manet sine pondere inanis.
<lucr. 1.364>	ergo quod magnumst aeque leviusque videtur,
<lucr. 1.365>	ni mirum plus esse sibi declarat inanis;
<lucr. 1.366>	at contra gravius plus in se corporis esse
<lucr. 1.367>	dedicat et multo vacui minus intus habere.
<lucr. 1.368>	est igitur ni mirum id quod ratione sagaci
<lucr. 1.369>	quaerimus, admixtum rebus, quod inane vocamus.
<lucr. 1.370>	Illud in his rebus ne te deducere vero
<lucr. 1.371>	possit, quod quidam fingunt, praecurrere cogor.
<lucr. 1.372>	cedere squamigeris latices nitentibus aiunt
<lucr. 1.373>	et liquidas aperire vias, quia post loca pisces
<lucr. 1.374>	linquant, quo possint cedentes confluere undae;
<lucr. 1.375>	sic alias quoque res inter se posse moveri
<lucr. 1.376>	et mutare locum, quamvis sint omnia plena.
<lucr. 1.377>	scilicet id falsa totum ratione receptumst.
<lucr. 1.378>	nam quo squamigeri poterunt procedere tandem,
<lucr. 1.379>	ni spatium dederint latices? concedere porro
<lucr. 1.380>	quo poterunt undae, cum pisces ire nequibunt?
<lucr. 1.381>	aut igitur motu privandumst corpora quaeque
<lucr. 1.382>	aut esse admixtum dicundumst rebus inane,
<lucr. 1.383>	unde initum primum capiat res quaeque movendi.
<lucr. 1.384>	Postremo duo de concursu corpora lata
<lucr. 1.385>	si cita dissiliant, nempe aer omne necessest,
<lucr. 1.386>	inter corpora quod fiat, possidat inane.
<lucr. 1.387>	is porro quamvis circum celerantibus auris
<lucr. 1.388>	confluat, haud poterit tamen uno tempore totum
<lucr. 1.389>	compleri spatium; nam primum quemque necessest
<lucr. 1.390>	occupet ille locum, deinde omnia possideantur.
<lucr. 1.391>	quod si forte aliquis, cum corpora dissiluere,
<lucr. 1.392>	tum putat id fieri quia se condenseat aer,
<lucr. 1.393>	errat; nam vacuum tum fit quod non fuit ante
<lucr. 1.394>	et repletur item vacuum quod constitit ante,
<lucr. 1.395>	nec tali ratione potest denserier aer
<lucr. 1.396>	nec, si iam posset, sine inani posset, opinor,
<lucr. 1.397>	ipse in se trahere et partis conducere in unum.
<lucr. 1.398>	Qua propter, quamvis causando multa moreris,
<lucr. 1.399>	esse in rebus inane tamen fateare necessest.
<lucr. 1.400>	multaque praeterea tibi possum commemorando
<lucr. 1.401>	argumenta fidem dictis conradere nostris.
<lucr. 1.402>	verum animo satis haec vestigia parva sagaci
<lucr. 1.403>	sunt, per quae possis cognoscere cetera tute.
<lucr. 1.404>	namque canes ut montivagae persaepe ferai
<lucr. 1.405>	naribus inveniunt intectas fronde quietes,
<lucr. 1.406>	cum semel institerunt vestigia certa viai,
<lucr. 1.407>	sic alid ex alio per te tute ipse videre
<lucr. 1.408>	talibus in rebus poteris caecasque latebras
<lucr. 1.409>	insinuare omnis et verum protrahere inde.
<lucr. 1.410>	quod si pigraris paulumve recesseris ab re,
<lucr. 1.411>	hoc tibi de plano possum promittere, Memmi:
<lucr. 1.412>	usque adeo largos haustus e fontibus magnis
<lucr. 1.413>	lingua meo suavis diti de pectore fundet,
<lucr. 1.414>	ut verear ne tarda prius per membra senectus
<lucr. 1.415>	serpat et in nobis vitai claustra resolvat,
<lucr. 1.416>	quam tibi de quavis una re versibus omnis
<lucr. 1.417>	argumentorum sit copia missa per auris.
<lucr. 1.418>	Sed nunc ut repetam coeptum pertexere dictis,
<lucr. 1.419>	omnis ut est igitur per se natura duabus
<lucr. 1.420>	constitit in rebus; nam corpora sunt et inane,
<lucr. 1.421>	haec in quo sita sunt et qua diversa moventur.
<lucr. 1.422>	corpus enim per se communis dedicat esse
<lucr. 1.423>	sensus; cui nisi prima fides fundata valebit,
<lucr. 1.424>	haut erit occultis de rebus quo referentes
<lucr. 1.425>	confirmare animi quicquam ratione queamus.
<lucr. 1.426>	tum porro locus ac spatium, quod inane vocamus,
<lucr. 1.427>	si nullum foret, haut usquam sita corpora possent
<lucr. 1.428>	esse neque omnino quoquam diversa meare;
<lucr. 1.429>	id quod iam supera tibi paulo ostendimus ante.
<lucr. 1.430>	praeterea nihil est quod possis dicere ab omni
<lucr. 1.431>	corpore seiunctum secretumque esse ab inani,
<lucr. 1.432>	quod quasi tertia sit numero natura reperta.
<lucr. 1.433>	nam quod cumque erit, esse aliquid debebit id ipsum
<lucr. 1.434>	augmine vel grandi vel parvo denique, dum sit;
<lucr. 1.435>	cui si tactus erit quamvis levis exiguusque,
<lucr. 1.436>	corporis augebit numerum summamque sequetur;
<lucr. 1.437>	sin intactile erit, nulla de parte quod ullam
<lucr. 1.438>	rem prohibere queat per se transire meantem,
<lucr. 1.439>	scilicet hoc id erit, vacuum quod inane vocamus.
<lucr. 1.440>	Praeterea per se quod cumque erit, aut faciet quid
<lucr. 1.441>	aut aliis fungi debebit agentibus ipsum
<lucr. 1.442>	aut erit ut possint in eo res esse gerique.
<lucr. 1.443>	at facere et fungi sine corpore nulla potest res
<lucr. 1.444>	nec praebere locum porro nisi inane vacansque.
<lucr. 1.445>	ergo praeter inane et corpora tertia per se
<lucr. 1.446>	nulla potest rerum in numero natura relinqui,
<lucr. 1.447>	nec quae sub sensus cadat ullo tempore nostros
<lucr. 1.448>	nec ratione animi quam quisquam possit apisci.
<lucr. 1.449>	Nam quae cumque cluent, aut his coniuncta duabus
<lucr. 1.450>	rebus ea invenies aut horum eventa videbis.
<lucr. 1.451>	coniunctum est id quod nusquam sine permitiali
<lucr. 1.452>	discidio potis est seiungi seque gregari,
<lucr. 1.453>	pondus uti saxis, calor ignis, liquor aquai,
<lucr. 1.454>	tactus corporibus cunctis, intactus inani.
<lucr. 1.455>	servitium contra paupertas divitiaeque,
<lucr. 1.456>	libertas bellum concordia cetera quorum
<lucr. 1.457>	adventu manet incolumis natura abituque,
<lucr. 1.458>	haec soliti sumus, ut par est, eventa vocare.
<lucr. 1.459>	tempus item per se non est, sed rebus ab ipsis
<lucr. 1.460>	consequitur sensus, transactum quid sit in aevo,
<lucr. 1.461>	tum quae res instet, quid porro deinde sequatur;
<lucr. 1.462>	nec per se quemquam tempus sentire fatendumst
<lucr. 1.463>	semotum ab rerum motu placidaque quiete.
<lucr. 1.464>	denique Tyndaridem raptam belloque subactas
<lucr. 1.465>	Troiiugenas gentis cum dicunt esse, videndumst
<lucr. 1.466>	ne forte haec per se cogant nos esse fateri,
<lucr. 1.467>	quando ea saecla hominum, quorum haec eventa fuerunt,
<lucr. 1.468>	inrevocabilis abstulerit iam praeterita aetas;
<lucr. 1.469>	namque aliud terris, aliud regionibus ipsis
<lucr. 1.470>	eventum dici poterit quod cumque erit actum.
<lucr. 1.471>	denique materies si rerum nulla fuisset
<lucr. 1.472>	nec locus ac spatium, res in quo quaeque geruntur,
<lucr. 1.473>	numquam Tyndaridis forma conflatus amore
<lucr. 1.474>	ignis Alexandri Phrygio sub pectore gliscens
<lucr. 1.475>	clara accendisset saevi certamina belli
<lucr. 1.476>	nec clam durateus Troiianis Pergama partu
<lucr. 1.477>	inflammasset equos nocturno Graiiugenarum;
<lucr. 1.478>	perspicere ut possis res gestas funditus omnis
<lucr. 1.479>	non ita uti corpus per se constare neque esse
<lucr. 1.480>	nec ratione cluere eadem qua constet inane,
<lucr. 1.481>	sed magis ut merito possis eventa vocare
<lucr. 1.482>	corporis atque loci, res in quo quaeque gerantur.
<lucr. 1.483>	Corpora sunt porro partim primordia rerum,
<lucr. 1.484>	partim concilio quae constant principiorum.
<lucr. 1.485>	sed quae sunt rerum primordia, nulla potest vis
<lucr. 1.486>	stinguere; nam solido vincunt ea corpore demum.
<lucr. 1.487>	etsi difficile esse videtur credere quicquam
<lucr. 1.488>	in rebus solido reperiri corpore posse.
<lucr. 1.489>	transit enim fulmen caeli per saepta domorum
<lucr. 1.490>	clamor ut ac voces, ferrum candescit in igni
<lucr. 1.491>	dissiliuntque fero ferventi saxa vapore;
<lucr. 1.492>	cum labefactatus rigor auri solvitur aestu,
<lucr. 1.493>	tum glacies aeris flamma devicta liquescit;
<lucr. 1.494>	permanat calor argentum penetraleque frigus,
<lucr. 1.495>	quando utrumque manu retinentes pocula rite
<lucr. 1.496>	sensimus infuso lympharum rore superne.
<lucr. 1.497>	usque adeo in rebus solidi nihil esse videtur.
<lucr. 1.498>	sed quia vera tamen ratio naturaque rerum
<lucr. 1.499>	cogit, ades, paucis dum versibus expediamus
<lucr. 1.500>	esse ea quae solido atque aeterno corpore constent,
<lucr. 1.501>	semina quae rerum primordiaque esse docemus,
<lucr. 1.502>	unde omnis rerum nunc constet summa creata.
<lucr. 1.503>	Principio quoniam duplex natura duarum
<lucr. 1.504>	dissimilis rerum longe constare repertast,
<lucr. 1.505>	corporis atque loci, res in quo quaeque geruntur,
<lucr. 1.506>	esse utramque sibi per se puramque necessest.
<lucr. 1.507>	nam qua cumque vacat spatium, quod inane vocamus,
<lucr. 1.508>	corpus ea non est; qua porro cumque tenet se
<lucr. 1.509>	corpus, ea vacuum nequaquam constat inane.
<lucr. 1.510>	sunt igitur solida ac sine inani corpora prima.
<lucr. 1.511>	Praeterea quoniam genitis in rebus inanest,
<lucr. 1.512>	materiem circum solidam constare necessest;
<lucr. 1.513>	nec res ulla potest vera ratione probari
<lucr. 1.514>	corpore inane suo celare atque intus habere,
<lucr. 1.515>	si non, quod cohibet, solidum constare relinquas.
<lucr. 1.516>	id porro nihil esse potest nisi materiai
<lucr. 1.517>	concilium, quod inane queat rerum cohibere.
<lucr. 1.518>	materies igitur, solido quae corpore constat,
<lucr. 1.519>	esse aeterna potest, cum cetera dissoluantur.
<lucr. 1.520>	Tum porro si nil esset quod inane vocaret,
<lucr. 1.521>	omne foret solidum; nisi contra corpora certa
<lucr. 1.522>	essent quae loca complerent quae cumque tenerent
<lucr. 1.523>	omne quod est spatium, vacuum constaret inane.
<lucr. 1.524>	alternis igitur ni mirum corpus inani
<lucr. 1.525>	distinctum, quoniam nec plenum naviter extat
<lucr. 1.526>	nec porro vacuum; sunt ergo corpora certa,
<lucr. 1.527>	quae spatium pleno possint distinguere inane.
<lucr. 1.528>	haec neque dissolui plagis extrinsecus icta
<lucr. 1.529>	possunt nec porro penitus penetrata retexi
<lucr. 1.530>	nec ratione queunt alia temptata labare;
<lucr. 1.531>	id quod iam supra tibi paulo ostendimus ante.
<lucr. 1.532>	nam neque conlidi sine inani posse videtur
<lucr. 1.533>	quicquam nec frangi nec findi in bina secando
<lucr. 1.534>	nec capere umorem neque item manabile frigus
<lucr. 1.535>	nec penetralem ignem, quibus omnia conficiuntur.
<lucr. 1.536>	et quo quaeque magis cohibet res intus inane,
<lucr. 1.537>	tam magis his rebus penitus temptata labascit.
<lucr. 1.538>	ergo si solida ac sine inani corpora prima
<lucr. 1.539>	sunt ita uti docui, sint haec aeterna necessest.
<lucr. 1.540>	Praeterea nisi materies aeterna fuisset,
<lucr. 1.541>	antehac ad nihilum penitus res quaeque redissent
<lucr. 1.542>	de nihiloque renata forent quae cumque videmus.
<lucr. 1.543>	at quoniam supra docui nil posse creari
<lucr. 1.544>	de nihilo neque quod genitumst ad nil revocari,
<lucr. 1.545>	esse inmortali primordia corpore debent,
<lucr. 1.546>	dissolui quo quaeque supremo tempore possint,
<lucr. 1.547>	materies ut subpeditet rebus reparandis.
<lucr. 1.548>	sunt igitur solida primordia simplicitate
<lucr. 1.549>	nec ratione queunt alia servata per aevom
<lucr. 1.550>	ex infinito iam tempore res reparare.
<lucr. 1.551>	denique si nullam finem natura parasset
<lucr. 1.552>	frangendis rebus, iam corpora materiai
<lucr. 1.553>	usque redacta forent aevo frangente priore,
<lucr. 1.554>	ut nihil ex illis a certo tempore posset
<lucr. 1.555>	conceptum summum aetatis pervadere finem.
<lucr. 1.556>	nam quidvis citius dissolvi posse videmus
<lucr. 1.557>	quam rursus refici; qua propter longa diei
<lucr. 1.558>	infinita aetas ante acti temporis omnis
<lucr. 1.559>	quod fregisset adhuc disturbans dissoluensque,
<lucr. 1.560>	numquam relicuo reparari tempore posset.
<lucr. 1.561>	at nunc ni mirum frangendi reddita finis
<lucr. 1.562>	certa manet, quoniam refici rem quamque videmus
<lucr. 1.563>	et finita simul generatim tempora rebus
<lucr. 1.564>	stare, quibus possint aevi contingere florem.
<lucr. 1.565>	Huc accedit uti, solidissima materiai
<lucr. 1.566>	corpora cum constant, possint tamen omnia reddi,
<lucr. 1.567>	mollia quae fiunt, aer aqua terra vapores,
<lucr. 1.568>	quo pacto fiant et qua vi quaeque gerantur,
<lucr. 1.569>	admixtum quoniam semel est in rebus inane.
<lucr. 1.570>	at contra si mollia sint primordia rerum,
<lucr. 1.571>	unde queant validi silices ferrumque creari,
<lucr. 1.572>	non poterit ratio reddi; nam funditus omnis
<lucr. 1.573>	principio fundamenti natura carebit.
<lucr. 1.574>	sunt igitur solida pollentia simplicitate,
<lucr. 1.575>	quorum condenso magis omnia conciliatu
<lucr. 1.576>	artari possunt validasque ostendere viris.
<lucr. 1.577>	porro si nullast frangendis reddita finis
<lucr. 1.578>	corporibus, tamen ex aeterno tempore quaeque
<lucr. 1.579>	nunc etiam superare necessest corpora rebus,
<lucr. 1.580>	quae non dum clueant ullo temptata periclo.
<lucr. 1.581>	at quoniam fragili natura praedita constant,
<lucr. 1.582>	discrepat aeternum tempus potuisse manere
<lucr. 1.583>	innumerabilibus plagis vexata per aevom.
<lucr. 1.584>	Denique iam quoniam generatim reddita finis
<lucr. 1.585>	crescendi rebus constat vitamque tenendi,
<lucr. 1.586>	et quid quaeque queant per foedera naturai,
<lucr. 1.587>	quid porro nequeant, sancitum quando quidem extat,
<lucr. 1.588>	nec commutatur quicquam, quin omnia constant
<lucr. 1.589>	usque adeo, variae volucres ut in ordine cunctae
<lucr. 1.590>	ostendant maculas generalis corpore inesse,
<lucr. 1.591>	inmutabilis materiae quoque corpus habere
<lucr. 1.592>	debent ni mirum; nam si primordia rerum
<lucr. 1.593>	commutari aliqua possent ratione revicta,
<lucr. 1.594>	incertum quoque iam constet quid possit oriri,
<lucr. 1.595>	quid nequeat, finita potestas denique cuique
<lucr. 1.596>	qua nam sit ratione atque alte terminus haerens,
<lucr. 1.597>	nec totiens possent generatim saecla referre
<lucr. 1.598>	naturam mores victum motusque parentum.
<lucr. 1.599>	Tum porro quoniam est extremum quodque cacumen
<lucr. 1.600>	corporis illius, quod nostri cernere sensus
<lucr. 1.601>	iam nequeunt, id ni mirum sine partibus extat
<lucr. 1.602>	et minima constat natura nec fuit umquam
<lucr. 1.603>	per se secretum neque post hac esse valebit,
<lucr. 1.604>	alterius quoniamst ipsum pars primaque et una,
<lucr. 1.605>	inde aliae atque aliae similes ex ordine partes
<lucr. 1.606>	agmine condenso naturam corporis explent;
<lucr. 1.607>	quae quoniam per se nequeunt constare, necessest
<lucr. 1.608>	haerere unde queant nulla ratione revelli.
<lucr. 1.609>	sunt igitur solida primordia simplicitate,
<lucr. 1.610>	quae minimis stipata cohaerent partibus arte.
<lucr. 1.611>	non ex illorum conventu conciliata,
<lucr. 1.612>	sed magis aeterna pollentia simplicitate,
<lucr. 1.613>	unde neque avelli quicquam neque deminui iam
<lucr. 1.614>	concedit natura reservans semina rebus.
<lucr. 1.615>	Praeterea nisi erit minimum, parvissima quaeque
<lucr. 1.616>	corpora constabunt ex partibus infinitis,
<lucr. 1.617>	quippe ubi dimidiae partis pars semper habebit
<lucr. 1.618>	dimidiam partem nec res praefiniet ulla.
<lucr. 1.619>	ergo rerum inter summam minimamque quod escit,
<lucr. 1.620>	nil erit ut distet; nam quamvis funditus omnis
<lucr. 1.621>	summa sit infinita, tamen, parvissima quae sunt,
<lucr. 1.622>	ex infinitis constabunt partibus aeque.
<lucr. 1.623>	quod quoniam ratio reclamat vera negatque
<lucr. 1.624>	credere posse animum, victus fateare necessest
<lucr. 1.625>	esse ea quae nullis iam praedita partibus extent
<lucr. 1.626>	et minima constent natura. quae quoniam sunt,
<lucr. 1.627>	illa quoque esse tibi solida atque aeterna fatendum.
<lucr. 1.628>	Denique si minimas in partis cuncta resolvi
<lucr. 1.629>	cogere consuesset rerum natura creatrix,
<lucr. 1.630>	iam nihil ex illis eadem reparare valeret
<lucr. 1.631>	propterea quia, quae nullis sunt partibus aucta,
<lucr. 1.632>	non possunt ea quae debet genitalis habere
<lucr. 1.633>	materies, varios conexus pondera plagas
<lucr. 1.634>	concursus motus, per quas res quaeque geruntur.
<lucr. 1.635>	Quapropter qui materiem rerum esse putarunt
<lucr. 1.636>	ignem atque ex igni summam consistere solo,
<lucr. 1.637>	magno opere a vera lapsi ratione videntur.
<lucr. 1.638>	Heraclitus init quorum dux proelia primus,
<lucr. 1.639>	clarus <ob> obscuram linguam magis inter inanis
<lucr. 1.640>	quamde gravis inter Graios, qui vera requirunt;
<lucr. 1.641>	omnia enim stolidi magis admirantur amantque,
<lucr. 1.642>	inversis quae sub verbis latitantia cernunt,
<lucr. 1.643>	veraque constituunt quae belle tangere possunt
<lucr. 1.644>	auris et lepido quae sunt fucata sonore.
<lucr. 1.645>	Nam cur tam variae res possent esse, requiro,
<lucr. 1.646>	ex uno si sunt igni puroque creatae?
<lucr. 1.647>	nil prodesset enim calidum denserier ignem
<lucr. 1.648>	nec rare fieri, si partes ignis eandem
<lucr. 1.649>	naturam quam totus habet super ignis haberent.
<lucr. 1.650>	acrior ardor enim conductis partibus esset,
<lucr. 1.651>	languidior porro disiectis <dis>que supatis.
<lucr. 1.652>	amplius hoc fieri nihil est quod posse rearis
<lucr. 1.653>	talibus in causis, ne dum variantia rerum
<lucr. 1.654>	tanta queat densis rarisque ex ignibus esse.
<lucr. 1.655>	Id quoque: si faciant admixtum rebus inane,
<lucr. 1.656>	denseri poterunt ignes rarique relinqui;
<lucr. 1.657>	sed quia multa sibi cernunt contraria quae sint
<lucr. 1.658>	et fugitant in rebus inane relinquere purum,
<lucr. 1.659>	ardua dum metuunt, amittunt vera viai
<lucr. 1.660>	nec rursum cernunt exempto rebus inane
<lucr. 1.661>	omnia denseri fierique ex omnibus unum
<lucr. 1.662>	corpus, nil ab se quod possit mittere raptim,
<lucr. 1.663>	aestifer ignis uti lumen iacit atque vaporem,
<lucr. 1.664>	ut videas non e stipatis partibus esse.
<lucr. 1.665>	Quod si forte alia credunt ratione potesse
<lucr. 1.666>	ignis in coetu stingui mutareque corpus,
<lucr. 1.667>	scilicet ex nulla facere id si parte reparcent,
<lucr. 1.668>	occidet ad nihilum ni mirum funditus ardor
<lucr. 1.669>	omnis et <e> nihilo fient quae cumque creantur;
<lucr. 1.670>	nam quod cumque suis mutatum finibus exit,
<lucr. 1.671>	continuo hoc mors est illius quod fuit ante.
<lucr. 1.672>	proinde aliquid superare necesse est incolume ollis,
<lucr. 1.673>	ne tibi res redeant ad nilum funditus omnes
<lucr. 1.674>	de nihiloque renata vigescat copia rerum.
<lucr. 1.675>	Nunc igitur quoniam certissima corpora quaedam
<lucr. 1.676>	sunt, quae conservant naturam semper eandem,
<lucr. 1.677>	quorum abitu aut aditu mutatoque ordine mutant
<lucr. 1.678>	naturam res et convertunt corpora sese,
<lucr. 1.679>	scire licet non esse haec ignea corpora rerum.
<lucr. 1.680>	nil referret enim quaedam decedere, abire
<lucr. 1.681>	atque alia adtribui mutarique ordine quaedam,
<lucr. 1.682>	si tamen ardoris naturam cuncta tenerent;
<lucr. 1.683>	ignis enim foret omnimodis quod cumque crearet.
<lucr. 1.684>	verum, ut opinor, itast: sunt quaedam corpora, quorum
<lucr. 1.685>	concursus motus ordo positura figurae
<lucr. 1.686>	efficiunt ignis mutatoque ordine mutant
<lucr. 1.687>	naturam neque sunt igni simulata neque ulli
<lucr. 1.688>	praeterea rei quae corpora mittere possit
<lucr. 1.689>	sensibus et nostros adiectu tangere tactus.
<lucr. 1.690>	dicere porro ignem res omnis esse neque ullam
<lucr. 1.691>	rem veram in numero rerum constare nisi ignem,
<lucr. 1.692>	quod facit hic idem, perdelirum esse videtur.
<lucr. 1.693>	nam contra sensus ab sensibus ipse repugnat
<lucr. 1.694>	et labefactat eos, unde omnia credita pendent,
<lucr. 1.695>	unde hic cognitus est ipsi quem nominat ignem;
<lucr. 1.696>	credit enim sensus ignem cognoscere vere,
<lucr. 1.697>	cetera non credit, quae nilo clara minus sunt.
<lucr. 1.698>	quod mihi cum vanum tum delirum esse videtur;
<lucr. 1.699>	quo referemus enim? quid nobis certius ipsis
<lucr. 1.700>	sensibus esse potest, qui vera ac falsa notemus?
<lucr. 1.701>	Praeterea quare quisquam magis omnia tollat
<lucr. 1.702>	et velit ardoris naturam linquere solam,
<lucr. 1.703>	quam neget esse ignis, <aliam> tamen esse relinquat?
<lucr. 1.704>	aequa videtur enim dementia dicere utrumque.
<lucr. 1.705>	Quapropter qui materiem rerum esse putarunt
<lucr. 1.706>	ignem atque ex igni summam consistere posse,
<lucr. 1.707>	et qui principium gignundis aera rebus
<lucr. 1.708>	constituere aut umorem qui cumque putarunt
<lucr. 1.709>	fingere res ipsum per se terramve creare
<lucr. 1.710>	omnia et in rerum naturas vertier omnis,
<lucr. 1.711>	magno opere a vero longe derrasse videntur.
<lucr. 1.712>	adde etiam qui conduplicant primordia rerum
<lucr. 1.713>	aera iungentes igni terramque liquori,
<lucr. 1.714>	et qui quattuor ex rebus posse omnia rentur
<lucr. 1.715>	ex igni terra atque anima procrescere et imbri.
<lucr. 1.716>	quorum Acragantinus cum primis Empedocles est,
<lucr. 1.717>	insula quem triquetris terrarum gessit in oris,
<lucr. 1.718>	quam fluitans circum magnis anfractibus aequor
<lucr. 1.719>	Ionium glaucis aspargit virus ab undis
<lucr. 1.720>	angustoque fretu rapidum mare dividit undis
<lucr. 1.721>	Aeoliae terrarum oras a finibus eius.
<lucr. 1.722>	hic est vasta Charybdis et hic Aetnaea minantur
<lucr. 1.723>	murmura flammarum rursum se colligere iras,
<lucr. 1.724>	faucibus eruptos iterum vis ut vomat ignis
<lucr. 1.725>	ad caelumque ferat flammai fulgura rursum.
<lucr. 1.726>	quae cum magna modis multis miranda videtur
<lucr. 1.727>	gentibus humanis regio visendaque fertur
<lucr. 1.728>	rebus opima bonis, multa munita virum vi,
<lucr. 1.729>	nil tamen hoc habuisse viro praeclarius in se
<lucr. 1.730>	nec sanctum magis et mirum carumque videtur.
<lucr. 1.731>	carmina quin etiam divini pectoris eius
<lucr. 1.732>	vociferantur et exponunt praeclara reperta,
<lucr. 1.733>	ut vix humana videatur stirpe creatus.
<lucr. 1.734>	Hic tamen et supra quos diximus inferiores
<lucr. 1.735>	partibus egregie multis multoque minores,
<lucr. 1.736>	quamquam multa bene ac divinitus invenientes
<lucr. 1.737>	ex adyto tam quam cordis responsa dedere
<lucr. 1.738>	sanctius et multo certa ratione magis quam
<lucr. 1.739>	Pythia quae tripodi a Phoebi lauroque profatur,
<lucr. 1.740>	principiis tamen in rerum fecere ruinas
<lucr. 1.741>	et graviter magni magno cecidere ibi casu.
<lucr. 1.742>	Primum quod motus exempto rebus inani
<lucr. 1.743>	constituunt et res mollis rarasque relinquunt
<lucr. 1.744>	aera solem ignem terras animalia frugis
<lucr. 1.745>	nec tamen admiscent in eorum corpus inane;
<lucr. 1.746>	deinde quod omnino finem non esse secandis
<lucr. 1.747>	corporibus facient neque pausam stare fragori
<lucr. 1.748>	nec prorsum in rebus minimum consistere qui<cquam>,
<lucr. 1.749>	cum videamus id extremum cuiusque cacumen
<lucr. 1.750>	esse quod ad sensus nostros minimum esse videtur,
<lucr. 1.751>	conicere ut possis ex hoc, quae cernere non quis
<lucr. 1.752>	extremum quod habent, minimum consistere <rerum>.
<lucr. 1.753>	Huc accedit item, quoniam primordia rerum
<lucr. 1.754>	mollia constituunt, quae nos nativa videmus
<lucr. 1.755>	esse et mortali cum corpore, funditus ut qui
<lucr. 1.756>	debeat ad nihilum iam rerum summa reverti
<lucr. 1.757>	de nihiloque renata vigescere copia rerum;
<lucr. 1.758>	quorum utrumque quid a vero iam distet habebis.
<lucr. 1.759>	Deinde inimica modis multis sunt atque veneno
<lucr. 1.760>	ipsa sibi inter se; quare aut congressa peribunt
<lucr. 1.761>	aut ita diffugient, ut tempestate coacta
<lucr. 1.762>	fulmina diffugere atque imbris ventosque videmus.
<lucr. 1.763>	Denique quattuor ex rebus si cuncta creantur
<lucr. 1.764>	atque in eas rursum res omnia dissoluuntur,
<lucr. 1.765>	qui magis illa queunt rerum primordia dici
<lucr. 1.766>	quam contra res illorum retroque putari?
<lucr. 1.767>	alternis gignuntur enim mutantque colorem
<lucr. 1.768>	et totam inter se naturam tempore ab omni.
<lucr. 1.769>	[fulmina diffugere atque imbris ventosque videmus.]
<lucr. 1.770>	sin ita forte putas ignis terraeque coire
<lucr. 1.771>	corpus et aerias auras roremque liquoris,
<lucr. 1.772>	nil in concilio naturam ut mutet eorum,
<lucr. 1.773>	nulla tibi ex illis poterit res esse creata,
<lucr. 1.774>	non animans, non exanimo cum corpore, ut arbos;
<lucr. 1.775>	quippe suam quicque in coetu variantis acervi
<lucr. 1.776>	naturam ostendet mixtusque videbitur aer
<lucr. 1.777>	cum terra simul et quodam cum rore manere.
<lucr. 1.778>	at primordia gignundis in rebus oportet
<lucr. 1.779>	naturam clandestinam caecamque adhibere,
<lucr. 1.780>	emineat ne quid, quod contra pugnet et obstet
<lucr. 1.781>	quo minus esse queat proprie quodcumque creatur.
<lucr. 1.782>	Quin etiam repetunt a caelo atque ignibus eius
<lucr. 1.783>	et primum faciunt ignem se vertere in auras
<lucr. 1.784>	aeris, hinc imbrem gigni terramque creari
<lucr. 1.785>	ex imbri retroque a terra cuncta reverti,
<lucr. 1.786>	umorem primum, post aera, deinde calorem,
<lucr. 1.787>	nec cessare haec inter se mutare, meare
<lucr. 1.788>	a caelo ad terram, de terra ad sidera mundi.
<lucr. 1.789>	quod facere haud ullo debent primordia pacto.
<lucr. 1.790>	immutabile enim quiddam superare necessest,
<lucr. 1.791>	ne res ad nihilum redigantur funditus omnes;
<lucr. 1.792>	nam quod cumque suis mutatum finibus exit,
<lucr. 1.793>	continuo hoc mors est illius quod fuit ante.
<lucr. 1.794>	quapropter quoniam quae paulo diximus ante
<lucr. 1.795>	in commutatum veniunt, constare necessest
<lucr. 1.796>	ex aliis ea, quae nequeant convertier usquam,
<lucr. 1.797>	ne tibi res redeant ad nilum funditus omnis;
<lucr. 1.798>	quin potius tali natura praedita quaedam
<lucr. 1.799>	corpora constituas, ignem si forte crearint,
<lucr. 1.800>	posse eadem demptis paucis paucisque tributis,
<lucr. 1.801>	ordine mutato et motu, facere aeris auras,
<lucr. 1.802>	sic alias aliis rebus mutarier omnis?
<lucr. 1.803>	'At manifesta palam res indicat' inquis 'in auras
<lucr. 1.804>	aeris e terra res omnis crescere alique;
<lucr. 1.805>	et nisi tempestas indulget tempore fausto
<lucr. 1.806>	imbribus, ut tabe nimborum arbusta vacillent,
<lucr. 1.807>	solque sua pro parte fovet tribuitque calorem,
<lucr. 1.808>	crescere non possint fruges arbusta animantis.'
<lucr. 1.809>	scilicet et nisi nos cibus aridus et tener umor
<lucr. 1.810>	adiuvet, amisso iam corpore vita quoque omnis
<lucr. 1.811>	omnibus e nervis atque ossibus exsoluatur;
<lucr. 1.812>	adiutamur enim dubio procul atque alimur nos
<lucr. 1.813>	certis ab rebus, certis aliae atque aliae res.
<lucr. 1.814>	ni mirum quia multa modis communia multis
<lucr. 1.815>	multarum rerum in rebus primordia mixta
<lucr. 1.816>	sunt, ideo variis variae res rebus aluntur.
<lucr. 1.817>	atque eadem magni refert primordia saepe
<lucr. 1.818>	cum quibus et quali positura contineantur
<lucr. 1.819>	et quos inter se dent motus accipiantque;
<lucr. 1.820>	namque eadem caelum mare terras flumina solem
<lucr. 1.821>	constituunt, eadem fruges arbusta animantis,
<lucr. 1.822>	verum aliis alioque modo commixta moventur.
<lucr. 1.823>	quin etiam passim nostris in versibus ipsis
<lucr. 1.824>	multa elementa vides multis communia verbis,
<lucr. 1.825>	cum tamen inter se versus ac verba necessest
<lucr. 1.826>	confiteare et re et sonitu distare sonanti.
<lucr. 1.827>	tantum elementa queunt permutato ordine solo;
<lucr. 1.828>	at rerum quae sunt primordia, plura adhibere
<lucr. 1.829>	possunt unde queant variae res quaeque creari.
<lucr. 1.830>	Nunc et Anaxagorae scrutemur homoeomerian
<lucr. 1.831>	quam Grai memorant nec nostra dicere lingua
<lucr. 1.832>	concedit nobis patrii sermonis egestas,
<lucr. 1.833>	sed tamen ipsam rem facilest exponere verbis.
<lucr. 1.834>	principio, rerum quam dicit homoeomerian,
<lucr. 1.835>	ossa videlicet e pauxillis atque minutis
<lucr. 1.836>	ossibus hic et de pauxillis atque minutis
<lucr. 1.837>	visceribus viscus gigni sanguenque creari
<lucr. 1.838>	sanguinis inter se multis coeuntibus guttis
<lucr. 1.839>	ex aurique putat micis consistere posse
<lucr. 1.840>	aurum et de terris terram concrescere parvis,
<lucr. 1.841>	ignibus ex ignis, umorem umoribus esse,
<lucr. 1.842>	cetera consimili fingit ratione putatque.
<lucr. 1.843>	nec tamen esse ulla de parte in rebus inane
<lucr. 1.844>	concedit neque corporibus finem esse secandis.
<lucr. 1.845>	quare in utraque mihi pariter ratione videtur
<lucr. 1.846>	errare atque illi, supra quos diximus ante.
<lucr. 1.847>	Adde quod inbecilla nimis primordia fingit;
<lucr. 1.848>	si primordia sunt, simili quae praedita constant
<lucr. 1.849>	natura atque ipsae res sunt aequeque laborant
<lucr. 1.850>	et pereunt, neque ab exitio res ulla refrenat.
<lucr. 1.851>	nam quid in oppressu valido durabit eorum,
<lucr. 1.852>	ut mortem effugiat, leti sub dentibus ipsis?
<lucr. 1.853>	ignis an umor an aura? quid horum? sanguen an ossa?
<lucr. 1.854>	nil ut opinor, ubi ex aequo res funditus omnis
<lucr. 1.855>	tam mortalis erit quam quae manifesta videmus
<lucr. 1.856>	ex oculis nostris aliqua vi victa perire.
<lucr. 1.857>	at neque reccidere ad nihilum res posse neque autem
<lucr. 1.858>	crescere de nihilo testor res ante probatas.
<lucr. 1.859>	Praeterea quoniam cibus auget corpus alitque,
<lucr. 1.860>	scire licet nobis venas et sanguen et ossa
<lucr. 1.860a>	* * *
<lucr. 1.861>	sive cibos omnis commixto corpore dicent
<lucr. 1.862>	esse et habere in se nervorum corpora parva
<lucr. 1.863>	ossaque et omnino venas partisque cruoris,
<lucr. 1.864>	fiet uti cibus omnis et aridus et liquor ipse
<lucr. 1.865>	ex alienigenis rebus constare putetur,
<lucr. 1.866>	ossibus et nervis sanieque et sanguine mixto.
<lucr. 1.867>	Praeterea quae cumque e terra corpora crescunt,
<lucr. 1.868>	si sunt in terris, terram constare necessest
<lucr. 1.869>	ex alienigenis, quae terris exoriuntur.
<lucr. 1.870>	transfer item, totidem verbis utare licebit:
<lucr. 1.871>	in lignis si flamma latet fumusque cinisque,
<lucr. 1.872>	ex alienigenis consistant ligna necessest,
<lucr. 1.873>	[praeterea tellus quae corpora cumque alit auget]
<lucr. 1.874>	ex alienigenis, quae lignis <ex>oriuntur.
<lucr. 1.875>	Linquitur hic quaedam latitandi copia tenvis,
<lucr. 1.876>	id quod Anaxagoras sibi sumit, ut omnibus omnis
<lucr. 1.877>	res putet inmixtas rebus latitare, sed illud
<lucr. 1.878>	apparere unum, cuius sint plurima mixta
<lucr. 1.879>	et magis in promptu primaque in fronte locata.
<lucr. 1.880>	quod tamen a vera longe ratione repulsumst;
<lucr. 1.881>	conveniebat enim fruges quoque saepe, minaci
<lucr. 1.882>	robore cum in saxi franguntur, mittere signum
<lucr. 1.883>	sanguinis aut aliquid, nostro quae corpore aluntur.
<lucr. 1.884>	cum lapidi in lapidem terimus, manare cruorem
<lucr. 1.885>	consimili ratione herbis quoque saepe decebat,
<lucr. 1.886>	et latices dulcis guttas similique sapore
<lucr. 1.887>	mittere, lanigerae quali sunt ubere lactis,
<lucr. 1.888>	scilicet et glebis terrarum saepe friatis
<lucr. 1.889>	herbarum genera et fruges frondesque videri
<lucr. 1.890>	dispertita inter terram latitare minute,
<lucr. 1.891>	postremo in lignis cinerem fumumque videri,
<lucr. 1.892>	cum praefracta forent, ignisque latere minutos.
<lucr. 1.893>	quorum nil fieri quoniam manifesta docet res,
<lucr. 1.894>	scire licet non esse in rebus res ita mixtas,
<lucr. 1.895>	verum semina multimodis inmixta latere
<lucr. 1.896>	multarum rerum in rebus communia debent.
<lucr. 1.897>	'At saepe in magnis fit montibus' inquis 'ut altis
<lucr. 1.898>	arboribus vicina cacumina summa terantur
<lucr. 1.899>	inter se validis facere id cogentibus austris,
<lucr. 1.900>	donec flammai fulserunt flore coorto.'
<lucr. 1.901>	scilicet et non est lignis tamen insitus ignis,
<lucr. 1.902>	verum semina sunt ardoris multa, terendo
<lucr. 1.903>	quae cum confluxere, creant incendia silvis.
<lucr. 1.904>	quod si facta foret silvis abscondita flamma,
<lucr. 1.905>	non possent ullum tempus celarier ignes,
<lucr. 1.906>	conficerent volgo silvas, arbusta cremarent.
<lucr. 1.907>	iamne vides igitur, paulo quod diximus ante,
<lucr. 1.908>	permagni referre eadem primordia saepe
<lucr. 1.909>	cum quibus et quali positura contineantur
<lucr. 1.910>	et quos inter se dent motus accipiantque,
<lucr. 1.911>	atque eadem paulo inter se mutata creare
<lucr. 1.912>	ignes et lignum? quo pacto verba quoque ipsa
<lucr. 1.913>	inter se paulo mutatis sunt elementis,
<lucr. 1.914>	cum ligna atque ignes distincta voce notemus.
<lucr. 1.915>	Denique iam quae cumque in rebus cernis apertis
<lucr. 1.916>	si fieri non posse putas, quin materiai
<lucr. 1.917>	corpora consimili natura praedita fingas,
<lucr. 1.918>	hac ratione tibi pereunt primordia rerum:
<lucr. 1.919>	fiet uti risu tremulo concussa cachinnent
<lucr. 1.920>	et lacrimis salsis umectent ora genasque.
<lucr. 1.921>	Nunc age, quod super est, cognosce et clarius audi.
<lucr. 1.922>	nec me animi fallit quam sint obscura; sed acri
<lucr. 1.923>	percussit thyrso laudis spes magna meum cor
<lucr. 1.924>	et simul incussit suavem mi in pectus amorem
<lucr. 1.925>	Musarum, quo nunc instinctus mente vigenti
<lucr. 1.926>	avia Pieridum peragro loca nullius ante
<lucr. 1.927>	trita solo. iuvat integros accedere fontis
<lucr. 1.928>	atque haurire iuvatque novos decerpere flores
<lucr. 1.929>	insignemque meo capiti petere inde coronam,
<lucr. 1.930>	unde prius nulli velarint tempora Musae;
<lucr. 1.931>	primum quod magnis doceo de rebus et artis
<lucr. 1.932>	religionum animum nodis exsolvere pergo,
<lucr. 1.933>	deinde quod obscura de re tam lucida pango
<lucr. 1.934>	carmina musaeo contingens cuncta lepore.
<lucr. 1.935>	id quoque enim non ab nulla ratione videtur;
<lucr. 1.936>	sed vel uti pueris absinthia taetra medentes
<lucr. 1.937>	cum dare conantur, prius oras pocula circum
<lucr. 1.938>	contingunt mellis dulci flavoque liquore,
<lucr. 1.939>	ut puerorum aetas inprovida ludificetur
<lucr. 1.940>	labrorum tenus, interea perpotet amarum
<lucr. 1.941>	absinthi laticem deceptaque non capiatur,
<lucr. 1.942>	sed potius tali facto recreata valescat,
<lucr. 1.943>	sic ego nunc, quoniam haec ratio plerumque videtur
<lucr. 1.944>	tristior esse quibus non est tractata, retroque
<lucr. 1.945>	volgus abhorret ab hac, volui tibi suaviloquenti
<lucr. 1.946>	carmine Pierio rationem exponere nostram
<lucr. 1.947>	et quasi musaeo dulci contingere melle,
<lucr. 1.948>	si tibi forte animum tali ratione tenere
<lucr. 1.949>	versibus in nostris possem, dum perspicis omnem
<lucr. 1.950>	naturam rerum, qua constet compta figura.
<lucr. 1.951>	Sed quoniam docui solidissima materiai
<lucr. 1.952>	corpora perpetuo volitare invicta per aevom,
<lucr. 1.953>	nunc age, summai quaedam sit finis eorum
<lucr. 1.954>	nec<ne> sit, evolvamus; item quod inane repertumst
<lucr. 1.955>	seu locus ac spatium, res in quo quaeque gerantur,
<lucr. 1.956>	pervideamus utrum finitum funditus omne
<lucr. 1.957>	constet an immensum pateat vasteque profundum.
<lucr. 1.958>	Omne quod est igitur nulla regione viarum
<lucr. 1.959>	finitumst; namque extremum debebat habere.
<lucr. 1.960>	extremum porro nullius posse videtur
<lucr. 1.961>	esse, nisi ultra sit quod finiat, ut videatur
<lucr. 1.962>	quo non longius haec sensus natura sequatur.
<lucr. 1.963>	nunc extra summam quoniam nihil esse fatendum,
<lucr. 1.964>	non habet extremum, caret ergo fine modoque.
<lucr. 1.965>	nec refert quibus adsistas regionibus eius;
<lucr. 1.966>	usque adeo, quem quisque locum possedit, in omnis
<lucr. 1.967>	tantundem partis infinitum omne relinquit.
<lucr. 1.968>	Praeterea si iam finitum constituatur
<lucr. 1.969>	omne quod est spatium, si quis procurrat ad oras
<lucr. 1.970>	ultimus extremas iaciatque volatile telum,
<lucr. 1.971>	id validis utrum contortum viribus ire
<lucr. 1.972>	quo fuerit missum mavis longeque volare,
<lucr. 1.973>	an prohibere aliquid censes obstareque posse?
<lucr. 1.974>	alterutrum fatearis enim sumasque necessest.
<lucr. 1.975>	quorum utrumque tibi effugium praecludit et omne
<lucr. 1.976>	cogit ut exempta concedas fine patere.
<lucr. 1.977>	nam sive est aliquid quod probeat efficiatque
<lucr. 1.978>	quo minus quo missum est veniat finique locet se,
<lucr. 1.979>	sive foras fertur, non est a fine profectum.
<lucr. 1.980>	hoc pacto sequar atque, oras ubi cumque locaris
<lucr. 1.981>	extremas, quaeram: quid telo denique fiet?
<lucr. 1.982>	fiet uti nusquam possit consistere finis
<lucr. 1.983>	effugiumque fugae prolatet copia semper.
<lucr. 1.984>	Praeterea spatium summai totius omne
<lucr. 1.985>	undique si inclusum certis consisteret oris
<lucr. 1.986>	finitumque foret, iam copia materiai
<lucr. 1.987>	undique ponderibus solidis confluxet ad imum
<lucr. 1.988>	nec res ulla geri sub caeli tegmine posset
<lucr. 1.989>	nec foret omnino caelum neque lumina solis,
<lucr. 1.990>	quippe ubi materies omnis cumulata iaceret
<lucr. 1.991>	ex infinito iam tempore subsidendo.
<lucr. 1.992>	at nunc ni mirum requies data principiorum
<lucr. 1.993>	corporibus nullast, quia nil est funditus imum,
<lucr. 1.994>	quo quasi confluere et sedes ubi ponere possint.
<lucr. 1.995>	semper in adsiduo motu res quaeque geruntur
<lucr. 1.996>	partibus <in> cunctis, infernaque suppeditantur
<lucr. 1.997>	ex infinito cita corpora materiai.
<lucr. 1.998>	Postremo ante oculos res rem finire videtur;
<lucr. 1.999>	aer dissaepit collis atque aera montes,
<lucr. 1.1000>	terra mare et contra mare terras terminat omnis;
<lucr. 1.1001>	omne quidem vero nihil est quod finiat extra.
<lucr. 1.1002>	est igitur natura loci spatiumque profundi,
<lucr. 1.1003>	quod neque clara suo percurrere fulmina cursu
<lucr. 1.1004>	perpetuo possint aevi labentia tractu
<lucr. 1.1005>	nec prorsum facere ut restet minus ire meando;
<lucr. 1.1006>	usque adeo passim patet ingens copia rebus
<lucr. 1.1007>	finibus exemptis in cunctas undique partis.
<lucr. 1.1008>	Ipsa modum porro sibi rerum summa parare
<lucr. 1.1009>	ne possit, natura tenet, quae corpus inane
<lucr. 1.1010>	et quod inane autem est finiri corpore cogit,
<lucr. 1.1011>	ut sic alternis infinita omnia reddat,
<lucr. 1.1012>	aut etiam alterutrum, nisi terminet alterum eorum,
<lucr. 1.1013>	simplice natura pateat tamen inmoderatum,
<lucr. 1.1014>	nec mare nec tellus neque caeli lucida templa
<lucr. 1.1015>	nec mortale genus nec divum corpora sancta
<lucr. 1.1016>	exiguum possent horai sistere tempus;
<lucr. 1.1017>	nam dispulsa suo de coetu materiai
<lucr. 1.1018>	copia ferretur magnum per inane soluta,
<lucr. 1.1019>	sive adeo potius numquam concreta creasset
<lucr. 1.1020>	ullam rem, quoniam cogi disiecta nequisset.
<lucr. 1.1021>	nam certe neque consilio primordia rerum
<lucr. 1.1022>	ordine se suo quaeque sagaci mente locarunt
<lucr. 1.1023>	nec quos quaeque <darent motus pepigere profecto>
<lucr. 1.1024>	sed quia multa modis multis mutata per omne
<lucr. 1.1025>	ex infinito vexantur percita plagis,
<lucr. 1.1026>	omne genus motus et coetus experiundo
<lucr. 1.1027>	tandem deveniunt in talis disposituras,
<lucr. 1.1028>	qualibus haec rerum consistit summa creata,
<lucr. 1.1029>	et multos etiam magnos servata per annos
<lucr. 1.1030>	ut semel in motus coniectast convenientis,
<lucr. 1.1031>	efficit ut largis avidum mare fluminis undis
<lucr. 1.1032>	integrent amnes et solis terra vapore
<lucr. 1.1033>	fota novet fetus summissaque gens animantum
<lucr. 1.1034>	floreat et vivant labentis aetheris ignes.
<lucr. 1.1035>	quod nullo facerent pacto, nisi materiai
<lucr. 1.1036>	ex infinito suboriri copia posset,
<lucr. 1.1037>	unde amissa solent reparare in tempore quaeque.
<lucr. 1.1038>	nam vel uti privata cibo natura animantum
<lucr. 1.1039>	diffluit amittens corpus, sic omnia debent
<lucr. 1.1040>	dissolui simul ac defecit suppeditare
<lucr. 1.1041>	materies aliqua ratione aversa viai.
<lucr. 1.1042>	nec plagae possunt extrinsecus undique summam
<lucr. 1.1043>	conservare omnem, quae cumque est conciliata.
<lucr. 1.1044>	cudere enim crebro possunt partemque morari,
<lucr. 1.1045>	dum veniant aliae ac suppleri summa queatur;
<lucr. 1.1046>	inter dum resilire tamen coguntur et una
<lucr. 1.1047>	principiis rerum spatium tempusque fugai
<lucr. 1.1048>	largiri, ut possint a coetu libera ferri.
<lucr. 1.1049>	quare etiam atque etiam suboriri multa necessest,
<lucr. 1.1050>	et tamen ut plagae quoque possint suppetere ipsae,
<lucr. 1.1051>	infinita opus est vis undique materiai.
<lucr. 1.1052>	Illud in his rebus longe fuge credere, Memmi,
<lucr. 1.1053>	in medium summae quod dicunt omnia niti
<lucr. 1.1054>	atque ideo mundi naturam stare sine ullis
<lucr. 1.1055>	ictibus externis neque quoquam posse resolvi
<lucr. 1.1056>	summa atque ima, quod in medium sint omnia nixa,
<lucr. 1.1057>	ipsum si quicquam posse in se sistere credis,
<lucr. 1.1058>	et quae pondera sunt sub terris omnia sursum
<lucr. 1.1059>	nitier in terraque retro requiescere posta,
<lucr. 1.1060>	ut per aquas quae nunc rerum simulacra videmus;
<lucr. 1.1061>	et simili ratione animalia suppa vagari
<lucr. 1.1062>	contendunt neque posse e terris in loca caeli
<lucr. 1.1063>	reccidere inferiora magis quam corpora nostra
<lucr. 1.1064>	sponte sua possint in caeli templa volare;
<lucr. 1.1065>	illi cum videant solem, nos sidera noctis
<lucr. 1.1066>	cernere et alternis nobiscum tempora caeli
<lucr. 1.1067>	dividere et noctes parilis agitare diebus.
<lucr. 1.1068>	sed vanus stolidis haec * * *
<lucr. 1.1069>	amplexi quod habent perv * * *
<lucr. 1.1070>	nam medium nihil esse potest * * *
<lucr. 1.1071>	infinita; neque omnino, si iam <medium sit>,
<lucr. 1.1072>	possit ibi quicquam consistere * * *
<lucr. 1.1073>	quam quavis alia longe ratione * * *
<lucr. 1.1074>	omnis enim locus ac spatium, quod in<ane vocamus>,
<lucr. 1.1075>	per medium, per non medium, concedere <debet>
<lucr. 1.1076>	aeque ponderibus, motus qua cumque feruntur.
<lucr. 1.1077>	nec quisquam locus est, quo corpora cum venerunt,
<lucr. 1.1078>	ponderis amissa vi possint stare <in> inani;
<lucr. 1.1079>	nec quod inane autem est ulli subsistere debet,
<lucr. 1.1080>	quin, sua quod natura petit, concedere pergat.
<lucr. 1.1081>	haud igitur possunt tali ratione teneri
<lucr. 1.1082>	res in concilium medii cuppedine victae.
<lucr. 1.1083>	Praeterea quoniam non omnia corpora fingunt
<lucr. 1.1084>	in medium niti, sed terrarum atque liquoris
<lucr. 1.1086>	umorem ponti magnasque e montibus undas,
<lucr. 1.1085>	et quasi terreno quae corpore contineantur,
<lucr. 1.1087>	at contra tenuis exponunt aeris auras
<lucr. 1.1088>	et calidos simul a medio differrier ignis,
<lucr. 1.1089>	atque ideo totum circum tremere aethera signis
<lucr. 1.1090>	et solis flammam per caeli caerula pasci,
<lucr. 1.1091>	quod calor a medio fugiens se ibi conligat omnis,
<lucr. 1.1092>	nec prorsum arboribus summos frondescere ramos
<lucr. 1.1093>	posse, nisi a terris paulatim cuique cibatum
<lucr. 1.1094-1101>	* * *
<lucr. 1.1102>	ne volucri ritu flammarum moenia mundi
<lucr. 1.1103>	diffugiant subito magnum per inane soluta
<lucr. 1.1104>	et ne cetera consimili ratione sequantur
<lucr. 1.1105>	neve ruant caeli tonitralia templa superne
<lucr. 1.1106>	terraque se pedibus raptim subducat et omnis
<lucr. 1.1107>	inter permixtas rerum caelique ruinas
<lucr. 1.1108>	corpora solventes abeat per inane profundum,
<lucr. 1.1109>	temporis ut puncto nihil extet reliquiarum
<lucr. 1.1110>	desertum praeter spatium et primordia caeca.
<lucr. 1.1111>	nam qua cumque prius de parti corpora desse
<lucr. 1.1112>	constitues, haec rebus erit pars ianua leti,
<lucr. 1.1113>	hac se turba foras dabit omnis materiai.
<lucr. 1.1114>	Haec sic pernosces parva perductus opella;
<lucr. 1.1115>	namque alid ex alio clarescet nec tibi caeca
<lucr. 1.1116>	nox iter eripiet, quin ultima naturai
<lucr. 1.1117>	pervideas: ita res accendent lumina rebus.

<lucr. 2.1>	Suave, mari magno turbantibus aequora ventis
<lucr. 2.2>	e terra magnum alterius spectare laborem;
<lucr. 2.3>	non quia vexari quemquamst iucunda voluptas,
<lucr. 2.4>	sed quibus ipse malis careas quia cernere suavest.
<lucr. 2.6>	suave etiam belli certamina magna tueri
<lucr. 2.5>	per campos instructa tua sine parte pericli;
<lucr. 2.7>	sed nihil dulcius est, bene quam munita tenere
<lucr. 2.8>	edita doctrina sapientum templa serena,
<lucr. 2.9>	despicere unde queas alios passimque videre
<lucr. 2.10>	errare atque viam palantis quaerere vitae,
<lucr. 2.11>	certare ingenio, contendere nobilitate,
<lucr. 2.12>	noctes atque dies niti praestante labore
<lucr. 2.13>	ad summas emergere opes rerumque potiri.
<lucr. 2.14>	o miseras hominum mentes, o pectora caeca!
<lucr. 2.15>	qualibus in tenebris vitae quantisque periclis
<lucr. 2.16>	degitur hoc aevi quod cumquest! nonne videre
<lucr. 2.17>	nihil aliud sibi naturam latrare, nisi ut qui
<lucr. 2.18>	corpore seiunctus dolor absit, mente fruatur
<lucr. 2.19>	iucundo sensu cura semota metuque?
<lucr. 2.20>	ergo corpoream ad naturam pauca videmus
<lucr. 2.21>	esse opus omnino: quae demant cumque dolorem,
<lucr. 2.22>	delicias quoque uti multas substernere possint
<lucr. 2.23>	gratius inter dum, neque natura ipsa requirit,
<lucr. 2.24>	si non aurea sunt iuvenum simulacra per aedes
<lucr. 2.25>	lampadas igniferas manibus retinentia dextris,
<lucr. 2.26>	lumina nocturnis epulis ut suppeditentur,
<lucr. 2.27>	nec domus argento fulget auroque renidet
<lucr. 2.28>	nec citharae reboant laqueata aurataque templa,
<lucr. 2.29>	cum tamen inter se prostrati in gramine molli
<lucr. 2.30>	propter aquae rivum sub ramis arboris altae
<lucr. 2.31>	non magnis opibus iucunde corpora curant,
<lucr. 2.32>	praesertim cum tempestas adridet et anni
<lucr. 2.33>	tempora conspergunt viridantis floribus herbas.
<lucr. 2.34>	nec calidae citius decedunt corpore febres,
<lucr. 2.35>	textilibus si in picturis ostroque rubenti
<lucr. 2.36>	iacteris, quam si in plebeia veste cubandum est.
<lucr. 2.37>	quapropter quoniam nihil nostro in corpore gazae
<lucr. 2.38>	proficiunt neque nobilitas nec gloria regni,
<lucr. 2.39>	quod super est, animo quoque nil prodesse putandum;
<lucr. 2.40>	si non forte tuas legiones per loca campi
<lucr. 2.41>	fervere cum videas belli simulacra cientis,
<lucr. 2.42>	subsidiis magnis et opum vi constabilitas,
<lucr. 2.43>	ornatas armis stlattas pariterque animatas,
<lucr. 2.44>	his tibi tum rebus timefactae religiones
<lucr. 2.45>	effugiunt animo pavidae mortisque timores
<lucr. 2.46>	tum vacuum pectus lincunt curaque solutum.
<lucr. 2.47>	quod si ridicula haec ludibriaque esse videmus,
<lucr. 2.48>	re veraque metus hominum curaeque sequaces
<lucr. 2.49>	nec metuunt sonitus armorum nec fera tela
<lucr. 2.50>	audacterque inter reges rerumque potentis
<lucr. 2.51>	versantur neque fulgorem reverentur ab auro
<lucr. 2.52>	nec clarum vestis splendorem purpureai,
<lucr. 2.53>	quid dubitas quin omnis sit haec rationis potestas,
<lucr. 2.54>	omnis cum in tenebris praesertim vita laboret?
<lucr. 2.55>	nam vel uti pueri trepidant atque omnia caecis
<lucr. 2.56>	in tenebris metuunt, sic nos in luce timemus
<lucr. 2.57>	inter dum, nihilo quae sunt metuenda magis quam
<lucr. 2.58>	quae pueri in tenebris pavitant finguntque futura.
<lucr. 2.59>	hunc igitur terrorem animi tenebrasque necessest
<lucr. 2.60>	non radii solis neque lucida tela diei
<lucr. 2.61>	discutiant, sed naturae species ratioque.
<lucr. 2.62>	Nunc age, quo motu genitalia materiai
<lucr. 2.63>	corpora res varias gignant genitasque resolvant
<lucr. 2.64>	et qua vi facere id cogantur quaeque sit ollis
<lucr. 2.65>	reddita mobilitas magnum per inane meandi,
<lucr. 2.66>	expediam: tu te dictis praebere memento.
<lucr. 2.67>	nam certe non inter se stipata cohaeret
<lucr. 2.68>	materies, quoniam minui rem quamque videmus
<lucr. 2.69>	et quasi longinquo fluere omnia cernimus aevo
<lucr. 2.70>	ex oculisque vetustatem subducere nostris,
<lucr. 2.71>	cum tamen incolumis videatur summa manere
<lucr. 2.72>	propterea quia, quae decedunt corpora cuique,
<lucr. 2.73>	unde abeunt minuunt, quo venere augmine donant.
<lucr. 2.74>	illa senescere, at haec contra florescere cogunt,
<lucr. 2.75>	nec remorantur ibi. sic rerum summa novatur
<lucr. 2.76>	semper, et inter se mortales mutua vivunt.
<lucr. 2.77>	augescunt aliae gentes, aliae minuuntur,
<lucr. 2.78>	inque brevi spatio mutantur saecla animantum
<lucr. 2.79>	et quasi cursores vitai lampada tradunt.
<lucr. 2.80>	Si cessare putas rerum primordia posse
<lucr. 2.81>	cessandoque novos rerum progignere motus,
<lucr. 2.82>	avius a vera longe ratione vagaris.
<lucr. 2.83>	nam quoniam per inane vagantur, cuncta necessest
<lucr. 2.84>	aut gravitate sua ferri primordia rerum
<lucr. 2.85>	aut ictu forte alterius. nam <cum> cita saepe
<lucr. 2.86>	obvia conflixere, fit ut diversa repente
<lucr. 2.87>	dissiliant; neque enim mirum, durissima quae sint
<lucr. 2.88>	ponderibus solidis neque quicquam a tergibus obstet.
<lucr. 2.89>	et quo iactari magis omnia materiai
<lucr. 2.90>	corpora pervideas, reminiscere totius imum
<lucr. 2.91>	nil esse in summa, neque habere ubi corpora prima
<lucr. 2.92>	consistant, quoniam spatium sine fine modoquest
<lucr. 2.93>	inmensumque patere in cunctas undique partis
<lucr. 2.94>	pluribus ostendi et certa ratione probatumst.
<lucr. 2.95>	quod quoniam constat, ni mirum nulla quies est
<lucr. 2.96>	reddita corporibus primis per inane profundum,
<lucr. 2.97>	sed magis adsiduo varioque exercita motu
<lucr. 2.98>	partim intervallis magnis confulta resultant,
<lucr. 2.99>	pars etiam brevibus spatiis vexantur ab ictu.
<lucr. 2.100>	et quae cumque magis condenso conciliatu
<lucr. 2.101>	exiguis intervallis convecta resultant,
<lucr. 2.102>	indupedita suis perplexis ipsa figuris,
<lucr. 2.103>	haec validas saxi radices et fera ferri
<lucr. 2.104>	corpora constituunt et cetera <de> genere horum.
<lucr. 2.105>	paucula quae porro magnum per inane vagantur,
<lucr. 2.106>	cetera dissiliunt longe longeque recursant
<lucr. 2.107>	in magnis intervallis; haec aera rarum
<lucr. 2.108>	sufficiunt nobis et splendida lumina solis.
<lucr. 2.109>	multaque praeterea magnum per inane vagantur,
<lucr. 2.110>	conciliis rerum quae sunt reiecta nec usquam
<lucr. 2.111>	consociare etiam motus potuere recepta.
<lucr. 2.112>	Cuius, uti memoro, rei simulacrum et imago
<lucr. 2.113>	ante oculos semper nobis versatur et instat.
<lucr. 2.114>	contemplator enim, cum solis lumina cumque
<lucr. 2.115>	inserti fundunt radii per opaca domorum:
<lucr. 2.116>	multa minuta modis multis per inane videbis
<lucr. 2.117>	corpora misceri radiorum lumine in ipso
<lucr. 2.118>	et vel ut aeterno certamine proelia pugnas
<lucr. 2.119>	edere turmatim certantia nec dare pausam,
<lucr. 2.120>	conciliis et discidiis exercita crebris;
<lucr. 2.121>	conicere ut possis ex hoc, primordia rerum
<lucr. 2.122>	quale sit in magno iactari semper inani.
<lucr. 2.123>	dum taxat, rerum magnarum parva potest res
<lucr. 2.124>	exemplare dare et vestigia notitiai.
<lucr. 2.125>	Hoc etiam magis haec animum te advertere par est
<lucr. 2.126>	corpora quae in solis radiis turbare videntur,
<lucr. 2.127>	quod tales turbae motus quoque materiai
<lucr. 2.128>	significant clandestinos caecosque subesse.
<lucr. 2.129>	multa videbis enim plagis ibi percita caecis
<lucr. 2.130>	commutare viam retroque repulsa reverti
<lucr. 2.131>	nunc huc nunc illuc in cunctas undique partis.
<lucr. 2.132>	scilicet hic a principiis est omnibus error.
<lucr. 2.133>	prima moventur enim per se primordia rerum,
<lucr. 2.134>	inde ea quae parvo sunt corpora conciliatu
<lucr. 2.135>	et quasi proxima sunt ad viris principiorum,
<lucr. 2.136>	ictibus illorum caecis inpulsa cientur,
<lucr. 2.137>	ipsaque <pro>porro paulo maiora lacessunt.
<lucr. 2.138>	sic a principiis ascendit motus et exit
<lucr. 2.139>	paulatim nostros ad sensus, ut moveantur
<lucr. 2.140>	illa quoque, in solis quae lumine cernere quimus
<lucr. 2.141>	nec quibus id faciant plagis apparet aperte.
<lucr. 2.142>	Nunc quae mobilitas sit reddita materiai
<lucr. 2.143>	corporibus, paucis licet hinc cognoscere, Memmi.
<lucr. 2.144>	primum aurora novo cum spargit lumine terras
<lucr. 2.145>	et variae volucres nemora avia pervolitantes
<lucr. 2.146>	aera per tenerum liquidis loca vocibus opplent,
<lucr. 2.147>	quam subito soleat sol ortus tempore tali
<lucr. 2.148>	convestire sua perfundens omnia luce,
<lucr. 2.149>	omnibus in promptu manifestumque esse videmus.
<lucr. 2.150>	at vapor is, quem sol mittit, lumenque serenum
<lucr. 2.151>	non per inane meat vacuum; quo tardius ire
<lucr. 2.152>	cogitur, aerias quasi dum diverberat undas;
<lucr. 2.153>	nec singillatim corpuscula quaeque vaporis
<lucr. 2.154>	sed complexa meant inter se conque globata;
<lucr. 2.155>	qua propter simul inter se retrahuntur et extra
<lucr. 2.156>	officiuntur, uti cogantur tardius ire.
<lucr. 2.157>	at quae sunt solida primordia simplicitate,
<lucr. 2.158>	cum per inane meant vacuum nec res remoratur
<lucr. 2.159>	ulla foris atque ipsa suis e partibus unum,
<lucr. 2.160>	unum, in quem coepere, locum conixa feruntur,
<lucr. 2.161>	debent ni mirum praecellere mobilitate
<lucr. 2.162>	et multo citius ferri quam lumina solis
<lucr. 2.163>	multiplexque loci spatium transcurrere eodem
<lucr. 2.164>	tempore quo solis pervolgant fulgura caelum.
<lucr. 2.164a>	* * *
<lucr. 2.165>	nec persectari primordia singula quaeque,
<lucr. 2.166>	ut videant qua quicque geratur cum ratione.
<lucr. 2.167>	At quidam contra haec, ignari materiai,
<lucr. 2.168>	naturam non posse deum sine numine reddunt
<lucr. 2.169>	tanto opere humanis rationibus atmoderate
<lucr. 2.170>	tempora mutare annorum frugesque creare
<lucr. 2.171>	et iam cetera, mortalis quae suadet adire
<lucr. 2.172>	ipsaque deducit dux vitae dia voluptas
<lucr. 2.173>	et res per Veneris blanditur saecla propagent,
<lucr. 2.174>	ne genus occidat humanum. quorum omnia causa
<lucr. 2.175>	constituisse deos cum fingunt, omnibus rebus
<lucr. 2.176>	magno opere a vera lapsi ratione videntur.
<lucr. 2.177>	nam quamvis rerum ignorem primordia quae sint,
<lucr. 2.178>	hoc tamen ex ipsis caeli rationibus ausim
<lucr. 2.179>	confirmare aliisque ex rebus reddere multis,
<lucr. 2.180>	nequaquam nobis divinitus esse creatam
<lucr. 2.181>	naturam mundi: tanta stat praedita culpa.
<lucr. 2.182>	quae tibi posterius, Memmi, faciemus aperta;
<lucr. 2.183>	nunc id quod super est de motibus expediemus.
<lucr. 2.184>	Nunc locus est, ut opinor, in his illud quoque rebus
<lucr. 2.185>	confirmare tibi, nullam rem posse sua vi
<lucr. 2.186>	corpoream sursum ferri sursumque meare.
<lucr. 2.187>	ne tibi dent in eo flammarum corpora frudem;
<lucr. 2.188>	sursus enim versus gignuntur et augmina sumunt
<lucr. 2.189>	et sursum nitidae fruges arbustaque crescunt,
<lucr. 2.190>	pondera, quantum in se est, cum deorsum cuncta ferantur.
<lucr. 2.191>	nec cum subsiliunt ignes ad tecta domorum
<lucr. 2.192>	et celeri flamma degustant tigna trabesque,
<lucr. 2.193>	sponte sua facere id sine vi subiecta putandum est.
<lucr. 2.194>	quod genus e nostro com missus corpore sanguis
<lucr. 2.195>	emicat exultans alte spargitque cruorem.
<lucr. 2.196>	nonne vides etiam quanta vi tigna trabesque
<lucr. 2.197>	respuat umor aquae? nam quo magis ursimus altum
<lucr. 2.198>	derecta et magna vi multi pressimus aegre,
<lucr. 2.199>	tam cupide sursum removet magis atque remittit,
<lucr. 2.200>	plus ut parte foras emergant exiliantque.
<lucr. 2.201>	nec tamen haec, quantum est in se, dubitamus, opinor,
<lucr. 2.202>	quin vacuum per inane deorsum cuncta ferantur.
<lucr. 2.203>	sic igitur debent flammae quoque posse per auras
<lucr. 2.204>	aeris expressae sursum succedere, quamquam
<lucr. 2.205>	pondera, quantum in <se> est, deorsum <de>ducere pugnent.
<lucr. 2.206>	nocturnasque faces caeli sublime volantis
<lucr. 2.207>	nonne vides longos flammarum ducere tractus
<lucr. 2.208>	in quas cumque dedit partis natura meatum?
<lucr. 2.209>	non cadere in terras stellas et sidera cernis?
<lucr. 2.210>	sol etiam <caeli> de vertice dissipat omnis
<lucr. 2.211>	ardorem in partis et lumine conserit arva;
<lucr. 2.212>	in terras igitur quoque solis vergitur ardor.
<lucr. 2.213>	transversosque volare per imbris fulmina cernis,
<lucr. 2.214>	nunc hinc nunc illinc abrupti nubibus ignes
<lucr. 2.215>	concursant; cadit in terras vis flammea volgo.
<lucr. 2.216>	Illud in his quoque te rebus cognoscere avemus,
<lucr. 2.217>	corpora cum deorsum rectum per inane feruntur
<lucr. 2.218>	ponderibus propriis, incerto tempore ferme
<lucr. 2.219>	incertisque locis spatio depellere paulum,
<lucr. 2.220>	tantum quod momen mutatum dicere possis.
<lucr. 2.221>	quod nisi declinare solerent, omnia deorsum
<lucr. 2.222>	imbris uti guttae caderent per inane profundum
<lucr. 2.223>	nec foret offensus natus nec plaga creata
<lucr. 2.224>	principiis; ita nihil umquam natura creasset.
<lucr. 2.225>	Quod si forte aliquis credit graviora potesse
<lucr. 2.226>	corpora, quo citius rectum per inane feruntur,
<lucr. 2.227>	incidere ex supero levioribus atque ita plagas
<lucr. 2.228>	gignere, quae possint genitalis reddere motus,
<lucr. 2.229>	avius a vera longe ratione recedit.
<lucr. 2.230>	nam per aquas quae cumque cadunt atque aera rarum,
<lucr. 2.231>	haec pro ponderibus casus celerare necessest
<lucr. 2.232>	propterea quia corpus aquae naturaque tenvis
<lucr. 2.233>	aeris haud possunt aeque rem quamque morari,
<lucr. 2.234>	sed citius cedunt gravioribus exsuperata;
<lucr. 2.235>	at contra nulli de nulla parte neque ullo
<lucr. 2.236>	tempore inane potest vacuum subsistere rei,
<lucr. 2.237>	quin, sua quod natura petit, concedere pergat;
<lucr. 2.238>	omnia qua propter debent per inane quietum
<lucr. 2.239>	aeque ponderibus non aequis concita ferri.
<lucr. 2.240>	haud igitur poterunt levioribus incidere umquam
<lucr. 2.241>	ex supero graviora neque ictus gignere per se,
<lucr. 2.242>	qui varient motus, per quos natura gerat res.
<lucr. 2.243>	quare etiam atque etiam paulum inclinare necessest
<lucr. 2.244>	corpora; nec plus quam minimum, ne fingere motus
<lucr. 2.245>	obliquos videamur et id res vera refutet.
<lucr. 2.246>	namque hoc in promptu manifestumque esse videmus,
<lucr. 2.247>	pondera, quantum in <se> est, non posse obliqua meare,
<lucr. 2.248>	ex supero cum praecipitant, quod cernere possis;
<lucr. 2.249>	sed nihil omnino <recta> regione viai
<lucr. 2.250>	declinare quis est qui possit cernere sese?
<lucr. 2.251>	Denique si semper motu conectitur omnis
<lucr. 2.252>	et vetere exoritur <motus> novus ordine certo
<lucr. 2.253>	nec declinando faciunt primordia motus
<lucr. 2.254>	principium quoddam, quod fati foedera rumpat,
<lucr. 2.255>	ex infinito ne causam causa sequatur,
<lucr. 2.256>	libera per terras unde haec animantibus exstat,
<lucr. 2.257>	unde est haec, inquam, fatis avolsa voluntas,
<lucr. 2.258>	per quam progredimur quo ducit quemque voluptas,
<lucr. 2.259>	declinamus item motus nec tempore certo
<lucr. 2.260>	nec regione loci certa, sed ubi ipsa tulit mens?
<lucr. 2.261>	nam dubio procul his rebus sua cuique voluntas
<lucr. 2.262>	principium dat et hinc motus per membra rigantur.
<lucr. 2.263>	nonne vides etiam patefactis tempore puncto
<lucr. 2.264>	carceribus non posse tamen prorumpere equorum
<lucr. 2.265>	vim cupidam tam de subito quam mens avet ipsa?
<lucr. 2.266>	omnis enim totum per corpus materiai
<lucr. 2.267>	copia conciri debet, concita per artus
<lucr. 2.268>	omnis ut studium mentis conixa sequatur;
<lucr. 2.269>	ut videas initum motus a corde creari
<lucr. 2.270>	ex animique voluntate id procedere primum,
<lucr. 2.271>	inde dari porro per totum corpus et artus.
<lucr. 2.272>	nec similest ut cum inpulsi procedimus ictu
<lucr. 2.273>	viribus alterius magnis magnoque coactu;
<lucr. 2.274>	nam tum materiem totius corporis omnem
<lucr. 2.275>	perspicuumst nobis invitis ire rapique,
<lucr. 2.276>	donec eam refrenavit per membra voluntas.
<lucr. 2.277>	iamne vides igitur, quamquam vis extera multos
<lucr. 2.278>	pellat et invitos cogat procedere saepe
<lucr. 2.279>	praecipitesque rapi, tamen esse in pectore nostro
<lucr. 2.280>	quiddam quod contra pugnare obstareque possit?
<lucr. 2.281>	cuius ad arbitrium quoque copia materiai
<lucr. 2.282>	cogitur inter dum flecti per membra per artus
<lucr. 2.283>	et proiecta refrenatur retroque residit.
<lucr. 2.284>	quare in seminibus quoque idem fateare necessest,
<lucr. 2.285>	esse aliam praeter plagas et pondera causam
<lucr. 2.286>	motibus, unde haec est nobis innata potestas,
<lucr. 2.287>	de nihilo quoniam fieri nihil posse videmus.
<lucr. 2.288>	pondus enim prohibet ne plagis omnia fiant
<lucr. 2.289>	externa quasi vi; sed ne res ipsa necessum
<lucr. 2.290>	intestinum habeat cunctis in rebus agendis
<lucr. 2.291>	et devicta quasi cogatur ferre patique,
<lucr. 2.292>	id facit exiguum clinamen principiorum
<lucr. 2.293>	nec regione loci certa nec tempore certo.
<lucr. 2.294>	Nec stipata magis fuit umquam materiai
<lucr. 2.295>	copia nec porro maioribus intervallis;
<lucr. 2.296>	nam neque adaugescit quicquam neque deperit inde.
<lucr. 2.297>	qua propter quo nunc in motu principiorum
<lucr. 2.298>	corpora sunt, in eodem ante acta aetate fuere
<lucr. 2.299>	et post haec semper simili ratione ferentur,
<lucr. 2.300>	et quae consuerint gigni gignentur eadem
<lucr. 2.301>	condicione et erunt et crescent vique valebunt,
<lucr. 2.302>	quantum cuique datum est per foedera naturai.
<lucr. 2.303>	nec rerum summam commutare ulla potest vis;
<lucr. 2.304>	nam neque quo possit genus ullum materiai
<lucr. 2.305>	effugere ex omni quicquam est <extra>, neque in omne
<lucr. 2.306>	unde coorta queat nova vis inrumpere et omnem
<lucr. 2.307>	naturam rerum mutare et vertere motus.
<lucr. 2.308>	Illud in his rebus non est mirabile, quare,
<lucr. 2.309>	omnia cum rerum primordia sint in motu,
<lucr. 2.310>	summa tamen summa videatur stare quiete,
<lucr. 2.311>	praeter quam siquid proprio dat corpore motus.
<lucr. 2.312>	omnis enim longe nostris ab sensibus infra
<lucr. 2.313>	primorum natura iacet; qua propter, ubi ipsa
<lucr. 2.314>	cernere iam nequeas, motus quoque surpere debent;
<lucr. 2.315>	praesertim cum, quae possimus cernere, celent
<lucr. 2.316>	saepe tamen motus spatio diducta locorum.
<lucr. 2.317>	nam saepe in colli tondentes pabula laeta
<lucr. 2.318>	lanigerae reptant pecudes, quo quamque vocantes
<lucr. 2.319>	invitant herbae gemmantes rore recenti,
<lucr. 2.320>	et satiati agni ludunt blandeque coruscant;
<lucr. 2.321>	omnia quae nobis longe confusa videntur
<lucr. 2.322>	et velut in viridi candor consistere colli.
<lucr. 2.323>	praeterea magnae legiones cum loca cursu
<lucr. 2.324>	camporum complent belli simulacra cientes,
<lucr. 2.325>	fulgor ubi ad caelum se tollit totaque circum
<lucr. 2.326>	aere renidescit tellus supterque virum vi
<lucr. 2.327>	excitur pedibus sonitus clamoreque montes
<lucr. 2.328>	icti reiectant voces ad sidera mundi
<lucr. 2.329>	et circum volitant equites mediosque repente
<lucr. 2.330>	tramittunt valido quatientes impete campos;
<lucr. 2.331>	et tamen est quidam locus altis montibus, <unde>
<lucr. 2.332>	stare videntur et in campis consistere fulgor.
<lucr. 2.333>	Nunc age, iam deinceps cunctarum exordia rerum
<lucr. 2.334>	qualia sint et quam longe distantia formis,
<lucr. 2.335>	percipe, multigenis quam sint variata figuris;
<lucr. 2.336>	non quo multa parum simili sint praedita forma,
<lucr. 2.337>	sed quia non volgo paria omnibus omnia constant.
<lucr. 2.338>	nec mirum; nam cum sit eorum copia tanta,
<lucr. 2.339>	ut neque finis, uti docui, neque summa sit ulla,
<lucr. 2.340>	debent ni mirum non omnibus omnia prorsum
<lucr. 2.341>	esse pari filo similique adfecta figura.
<lucr. 2.342>	Praeterea genus humanum mutaeque natantes
<lucr. 2.343>	squamigerum pecudes et laeta armenta feraeque
<lucr. 2.344>	et variae volucres, laetantia quae loca aquarum
<lucr. 2.345>	concelebrant circum ripas fontisque lacusque,
<lucr. 2.346>	et quae pervolgant nemora avia pervolitantes,
<lucr. 2.347>	quorum unum quidvis generatim sumere perge;
<lucr. 2.348>	invenies tamen inter se differre figuris.
<lucr. 2.349>	nec ratione alia proles cognoscere matrem
<lucr. 2.350>	nec mater posset prolem; quod posse videmus
<lucr. 2.351>	nec minus atque homines inter se nota cluere.
<lucr. 2.352>	nam saepe ante deum vitulus delubra decora
<lucr. 2.353>	turicremas propter mactatus concidit aras
<lucr. 2.354>	sanguinis expirans calidum de pectore flumen;
<lucr. 2.355>	at mater viridis saltus orbata peragrans
<lucr. 2.356>	novit humi pedibus vestigia pressa bisulcis,
<lucr. 2.357>	omnia convisens oculis loca, si queat usquam
<lucr. 2.358>	conspicere amissum fetum, completque querellis
<lucr. 2.359>	frondiferum nemus adsistens et crebra revisit
<lucr. 2.360>	ad stabulum desiderio perfixa iuvenci,
<lucr. 2.361>	nec tenerae salices atque herbae rore vigentes
<lucr. 2.362>	fluminaque ulla queunt summis labentia ripis
<lucr. 2.363>	oblectare animum subitamque avertere curam,
<lucr. 2.364>	nec vitulorum aliae species per pabula laeta
<lucr. 2.365>	derivare queunt animum curaque levare;
<lucr. 2.366>	usque adeo quiddam proprium notumque requirit.
<lucr. 2.367>	praeterea teneri tremulis cum vocibus haedi
<lucr. 2.368>	cornigeras norunt matres agnique petulci
<lucr. 2.369>	balantum pecudes; ita, quod natura resposcit,
<lucr. 2.370>	ad sua quisque fere decurrunt ubera lactis.
<lucr. 2.371>	Postremo quodvis frumentum non tamen omne
<lucr. 2.372>	quidque suo genere inter se simile esse videbis,
<lucr. 2.373>	quin intercurrat quaedam distantia formis.
<lucr. 2.374>	concharumque genus parili ratione videmus
<lucr. 2.375>	pingere telluris gremium, qua mollibus undis
<lucr. 2.376>	litoris incurvi bibulam pavit aequor harenam.
<lucr. 2.377>	quare etiam atque etiam simili ratione necessest,
<lucr. 2.378>	natura quoniam constant neque facta manu sunt
<lucr. 2.379>	unius ad certam formam primordia rerum,
<lucr. 2.380>	dissimili inter se quaedam volitare figura.
<lucr. 2.381>	Perfacile est animi ratione exsolvere nobis
<lucr. 2.382>	quare fulmineus multo penetralior ignis
<lucr. 2.383>	quam noster fluat e taedis terrestribus ortus;
<lucr. 2.384>	dicere enim possis caelestem fulminis ignem
<lucr. 2.385>	subtilem magis e parvis constare figuris
<lucr. 2.386>	atque ideo transire foramina quae nequit ignis
<lucr. 2.387>	noster hic e lignis ortus taedaque creatus.
<lucr. 2.388>	praeterea lumen per cornum transit, at imber
<lucr. 2.389>	respuitur. quare, nisi luminis illa minora
<lucr. 2.390>	corpora sunt quam de quibus est liquor almus aquarum?
<lucr. 2.391>	et quamvis subito per colum vina videmus
<lucr. 2.392>	perfluere, at contra tardum cunctatur olivom,
<lucr. 2.393>	aut quia ni mirum maioribus est elementis
<lucr. 2.394>	aut magis hamatis inter se perque plicatis,
<lucr. 2.395>	atque ideo fit uti non tam diducta repente
<lucr. 2.396>	inter se possint primordia singula quaeque
<lucr. 2.397>	singula per cuiusque foramina permanare.
<lucr. 2.398>	Huc accedit uti mellis lactisque liquores
<lucr. 2.399>	iucundo sensu linguae tractentur in ore;
<lucr. 2.400>	at contra taetra absinthi natura ferique
<lucr. 2.401>	centauri foedo pertorquent ora sapore;
<lucr. 2.402>	ut facile agnoscas e levibus atque rutundis
<lucr. 2.403>	esse ea quae sensus iucunde tangere possunt,
<lucr. 2.404>	at contra quae amara atque aspera cumque videntur,
<lucr. 2.405>	haec magis hamatis inter se nexa teneri
<lucr. 2.406>	proptereaque solere vias rescindere nostris
<lucr. 2.407>	sensibus introituque suo perrumpere corpus.
<lucr. 2.408>	omnia postremo bona sensibus et mala tactu
<lucr. 2.409>	dissimili inter se pugnant perfecta figura;
<lucr. 2.410>	ne tu forte putes serrae stridentis acerbum
<lucr. 2.411>	horrorem constare elementis levibus aeque
<lucr. 2.412>	ac musaea mele, per chordas organici quae
<lucr. 2.413>	mobilibus digitis expergefacta figurant;
<lucr. 2.414>	neu simili penetrare putes primordia forma
<lucr. 2.415>	in nares hominum, cum taetra cadavera torrent,
<lucr. 2.416>	et cum scena croco Cilici perfusa recens est
<lucr. 2.417>	araque Panchaeos exhalat propter odores;
<lucr. 2.418>	neve bonos rerum simili constare colores
<lucr. 2.419>	semine constituas, oculos qui pascere possunt,
<lucr. 2.420>	et qui conpungunt aciem lacrimareque cogunt
<lucr. 2.421>	aut foeda specie foedi turpesque videntur.
<lucr. 2.422>	omnis enim, sensus quae mulcet cumque, <tibi res>
<lucr. 2.423>	haut sine principiali aliquo levore creatast;
<lucr. 2.424>	at contra quae cumque molesta atque aspera constat,
<lucr. 2.425>	non aliquo sine materiae squalore repertast.
<lucr. 2.426>	Sunt etiam quae iam nec levia iure putantur
<lucr. 2.427>	esse neque omnino flexis mucronibus unca,
<lucr. 2.428>	sed magis angellis paulum prostantibus, <ut quae>
<lucr. 2.429>	titillare magis sensus quam laedere possint,
<lucr. 2.430>	fecula iam quo de genere est inulaeque sapores.
<lucr. 2.431>	Denique iam calidos ignis gelidamque pruinam
<lucr. 2.432>	dissimili dentata modo conpungere sensus
<lucr. 2.433>	corporis, indicio nobis est tactus uterque.
<lucr. 2.434>	tactus enim, tactus, pro divum numina sancta,
<lucr. 2.435>	corporis est sensus, vel cum res extera sese
<lucr. 2.436>	insinuat, vel cum laedit quae in corpore natast
<lucr. 2.437>	aut iuvat egrediens genitalis per Veneris res,
<lucr. 2.438>	aut ex offensu cum turbant corpore in ipso,
<lucr. 2.439>	semina confundunt inter se concita sensum;
<lucr. 2.440>	ut si forte manu quamvis iam corporis ipse
<lucr. 2.441>	tute tibi partem ferias atque experiare.
<lucr. 2.442>	qua propter longe formas distare necessest
<lucr. 2.443>	principiis, varios quae possint edere sensus.
<lucr. 2.444>	Denique quae nobis durata ac spissa videntur,
<lucr. 2.445>	haec magis hamatis inter sese esse necessest
<lucr. 2.446>	et quasi ramosis alte compacta teneri.
<lucr. 2.447>	in quo iam genere in primis adamantina saxa
<lucr. 2.448>	prima acie constant ictus contemnere sueta
<lucr. 2.449>	et validi silices ac duri robora ferri
<lucr. 2.450>	aeraque quae claustris restantia vociferantur.
<lucr. 2.451>	illa quidem debent e levibus atque rutundis
<lucr. 2.452>	esse magis, fluvido quae corpore liquida constant.
<lucr. 2.453>	namque papaveris haustus itemst facilis quod aquarum;
<lucr. 2.454>	nec retinentur enim inter se glomeramina quaeque
<lucr. 2.455>	et perculsus item proclive volubilis exstat.
<lucr. 2.456>	omnia postremo quae puncto tempore cernis
<lucr. 2.457>	diffugere ut fumum nebulas flammasque, necessest,
<lucr. 2.458>	si minus omnia sunt e levibus atque rotundis,
<lucr. 2.459>	at non esse tamen perplexis indupedita,
<lucr. 2.460>	pungere uti possint corpus penetrareque saxa,
<lucr. 2.461>	nec tamen haerere inter se; quod cumque videmus
<lucr. 2.462>	sensibus dentatum, facile ut cognoscere possis
<lucr. 2.463>	non e perplexis, sed acutis esse elementis.
<lucr. 2.464>	sed quod amara vides eadem quae fluvida constant,
<lucr. 2.465>	sudor uti maris est, minime mirabile debet
<lucr. 2.465a>	* * *
<lucr. 2.466>	nam quod fluvidus est, e levibus atque rotundis
<lucr. 2.467>	est, sed levibus <sunt hamata> admixta doloris
<lucr. 2.468>	corpora. nec tamen haec retineri hamata necessust:
<lucr. 2.469>	scilicet esse globosa tamen, cum squalida constent,
<lucr. 2.470>	provolvi simul ut possint et laedere sensus.
<lucr. 2.471>	et quo mixta putes magis aspera levibus esse
<lucr. 2.472>	principiis, unde est Neptuni corpus acerbum,
<lucr. 2.473>	est ratio secernendi seorsumque videndi,
<lucr. 2.474>	umor dulcis ubi per terras crebrius idem
<lucr. 2.475>	percolatur, ut in foveam fluat ac mansuescat;
<lucr. 2.476>	linquit enim supera taetri primordia viri,
<lucr. 2.477>	aspera quo magis in terris haerescere possint.
<lucr. 2.478>	Quod quoniam docui, pergam conectere rem quae
<lucr. 2.479>	ex hoc apta fidem ducat, primordia rerum
<lucr. 2.480>	finita variare figurarum ratione.
<lucr. 2.481>	quod si non ita sit, rursum iam semina quaedam
<lucr. 2.482>	esse infinito debebunt corporis auctu.
<lucr. 2.483>	namque in eadem una cuiusvis iam brevitate
<lucr. 2.484>	corporis inter se multum variare figurae
<lucr. 2.485>	non possunt. fac enim minimis e partibus esse
<lucr. 2.486>	corpora prima tribus, vel paulo pluribus auge;
<lucr. 2.487>	nempe ubi eas partis unius corporis omnis,
<lucr. 2.488>	summa atque ima locans, transmutans dextera laevis,
<lucr. 2.489>	omnimodis expertus eris, quam quisque det ordo
<lucr. 2.490>	formai speciem totius corporis eius,
<lucr. 2.491>	quod super est, si forte voles variare figuras,
<lucr. 2.492>	addendum partis alias erit. inde sequetur,
<lucr. 2.493>	adsimili ratione alias ut postulet ordo,
<lucr. 2.494>	si tu forte voles etiam variare figuras.
<lucr. 2.495>	ergo formarum novitatem corporis augmen
<lucr. 2.496>	subsequitur. quare non est ut credere possis
<lucr. 2.497>	esse infinitis distantia semina formis,
<lucr. 2.498>	ne quaedam cogas inmani maximitate
<lucr. 2.499>	esse, supra quod iam docui non posse probari.
<lucr. 2.500>	iam tibi barbaricae vestes Meliboeaque fulgens
<lucr. 2.501>	purpura Thessalico concharum tacta colore,
<lucr. 2.502>	aurea pavonum ridenti imbuta lepore
<lucr. 2.503>	saecla novo rerum superata colore iacerent
<lucr. 2.504>	et contemptus odor smyrnae mellisque sapores,
<lucr. 2.505>	et cycnea mele Phoebeaque daedala chordis
<lucr. 2.506>	carmina consimili ratione oppressa silerent;
<lucr. 2.507>	namque aliis aliud praestantius exoreretur.
<lucr. 2.508>	cedere item retro possent in deteriores
<lucr. 2.509>	omnia sic partis, ut diximus in melioris;
<lucr. 2.510>	namque aliis aliud retro quoque taetrius esset
<lucr. 2.511>	naribus auribus atque oculis orisque sapori.
<lucr. 2.512>	quae quoniam non sunt, <sed> rebus reddita certa
<lucr. 2.513>	finis utrimque tenet summam, fateare necessest
<lucr. 2.514>	materiem quoque finitis differe figuris.
<lucr. 2.515>	denique ab ignibus ad gelidas hiemum usque pruinas
<lucr. 2.516>	finitumst retroque pari ratione remensumst.
<lucr. 2.517>	omnis enim calor ac frigus mediique tepores
<lucr. 2.518>	interutrasque iacent explentes ordine summam.
<lucr. 2.519>	ergo finita distant ratione creata,
<lucr. 2.520>	ancipiti quoniam mucroni utrimque notantur,
<lucr. 2.521>	hinc flammis illinc rigidis infesta pruinis.
<lucr. 2.522>	Quod quoniam docui, pergam conectere rem quae
<lucr. 2.523>	ex hoc apta fidem ducat, primordia rerum,
<lucr. 2.524>	inter se simili quae sunt perfecta figura,
<lucr. 2.525>	infinita cluere. etenim distantia cum sit
<lucr. 2.526>	formarum finita, necesse est quae similes sint
<lucr. 2.527>	esse infinitas aut summam materiai
<lucr. 2.528>	finitam constare, id quod non esse probavi.
<lucr. 2.528a>	* * *
<lucr. 2.529>	versibus ostendam corpuscula materiai
<lucr. 2.530>	ex infinito summam rerum usque tenere
<lucr. 2.531>	undique protelo plagarum continuato.
<lucr. 2.532>	nam quod rara vides magis esse animalia quaedam
<lucr. 2.533>	fecundamque magis naturam cernis in illis,
<lucr. 2.534>	at regione locoque alio terrisque remotis
<lucr. 2.535>	multa licet genere esse in eo numerumque repleri;
<lucr. 2.536>	sicut quadripedum cum primis esse videmus
<lucr. 2.537>	in genere anguimanus elephantos, India quorum
<lucr. 2.538>	milibus e multis vallo munitur eburno,
<lucr. 2.539>	ut penitus nequeat penetrari: tanta ferarum
<lucr. 2.540>	vis est, quarum nos perpauca exempla videmus.
<lucr. 2.541>	sed tamen id quoque uti concedam, quam lubet esto
<lucr. 2.542>	unica res quaedem nativo corpore sola,
<lucr. 2.543>	cui similis toto terrarum non sit, in orbi;
<lucr. 2.544>	infinita tamen nisi erit vis materiai,
<lucr. 2.545>	unde ea progigni possit concepta, creari
<lucr. 2.546>	non poterit neque, quod super est, procrescere alique.
<lucr. 2.547>	quippe etenim sumant alii finita per omne
<lucr. 2.548>	corpora iactari unius genitalia rei,
<lucr. 2.549>	unde ubi qua vi et quo pacto congressa coibunt
<lucr. 2.550>	materiae tanto in pelago turbaque aliena?
<lucr. 2.551>	non, ut opinor, habent rationem conciliandi:
<lucr. 2.552>	sed quasi naufragiis magnis multisque coortis
<lucr. 2.553>	disiactare solet magnum mare transtra cavernas
<lucr. 2.554>	antemnas prorem malos tonsasque natantis,
<lucr. 2.555>	per terrarum omnis oras fluitantia aplustra
<lucr. 2.556>	ut videantur et indicium mortalibus edant,
<lucr. 2.557>	infidi maris insidias virisque dolumque
<lucr. 2.558>	ut vitare velint, neve ullo tempore credant,
<lucr. 2.559>	subdola cum ridet placidi pellacia ponti,
<lucr. 2.560>	sic tibi si finita semel primordia quaedam
<lucr. 2.561>	constitues, aevom debebunt sparsa per omnem
<lucr. 2.562>	disiectare aestus diversi materiai,
<lucr. 2.563>	numquam in concilium ut possint compulsa coire
<lucr. 2.564>	nec remorari in concilio nec crescere adaucta;
<lucr. 2.565>	quorum utrumque palam fieri manifesta docet res,
<lucr. 2.566>	et res progigni et genitas procrescere posse.
<lucr. 2.567>	esse igitur genere in quovis primordia rerum
<lucr. 2.568>	infinita palam est, unde omnia suppeditantur.
<lucr. 2.569>	Nec superare queunt motus itaque exitiales
<lucr. 2.570>	perpetuo neque in aeternum sepelire salutem,
<lucr. 2.571>	nec porro rerum genitales auctificique
<lucr. 2.572>	motus perpetuo possunt servare creata.
<lucr. 2.573>	sic aequo geritur certamine principiorum
<lucr. 2.574>	ex infinito contractum tempore bellum.
<lucr. 2.575>	nunc hic nunc illic superant vitalia rerum
<lucr. 2.576>	et superantur item. miscetur funere vagor,
<lucr. 2.577>	quem pueri tollunt visentis luminis oras;
<lucr. 2.578>	nec nox ulla diem neque noctem aurora secutast,
<lucr. 2.579>	quae non audierit mixtos vagitibus aegris
<lucr. 2.580>	ploratus, mortis comites et funeris atri.
<lucr. 2.581>	Illud in his obsignatum quoque rebus habere
<lucr. 2.582>	convenit et memori mandatum mente tenere,
<lucr. 2.583>	nil esse, in promptu quorum natura videtur,
<lucr. 2.584>	quod genere ex uno consistat principiorum,
<lucr. 2.585>	nec quicquam quod non permixto semine constet.
<lucr. 2.586>	et quod cumque magis vis multas possidet in se
<lucr. 2.587>	atque potestates, ita plurima principiorum
<lucr. 2.588>	in sese genera ac varias docet esse figuras.
<lucr. 2.589>	Principio tellus habet in se corpora prima,
<lucr. 2.590>	unde mare inmensum volventes frigora fontes
<lucr. 2.591>	adsidue renovent, habet ignes unde oriantur;
<lucr. 2.592>	nam multis succensa locis ardent sola terrae,
<lucr. 2.593>	ex imis vero furit ignibus impetus Aetnae.
<lucr. 2.594>	tum porro nitidas fruges arbustaque laeta
<lucr. 2.595>	gentibus humanis habet unde extollere possit,
<lucr. 2.596>	unde etiam fluvios frondes et pabula laeta
<lucr. 2.597>	montivago generi possit praebere ferarum.
<lucr. 2.598>	quare magna deum mater materque ferarum
<lucr. 2.599>	et nostri genetrix haec dicta est corporis una.
<lucr. 2.600>	Hanc veteres Graium docti cecinere poetae
<lucr. 2.601>	sedibus in curru biiugos agitare leones,
<lucr. 2.602>	aeris in spatio magnam pendere docentes
<lucr. 2.603>	tellurem neque posse in terra sistere terram.
<lucr. 2.604>	adiunxere feras, quia quamvis effera proles
<lucr. 2.605>	officiis debet molliri victa parentum.
<lucr. 2.606>	muralique caput summum cinxere corona,
<lucr. 2.607>	eximiis munita locis quia sustinet urbes.
<lucr. 2.608>	quo nunc insigni per magnas praedita terras
<lucr. 2.609>	horrifice fertur divinae matris imago.
<lucr. 2.610>	hanc variae gentes antiquo more sacrorum
<lucr. 2.611>	Idaeam vocitant matrem Phrygiasque catervas
<lucr. 2.612>	dant comites, quia primum ex illis finibus edunt
<lucr. 2.613>	per terrarum orbes fruges coepisse creari.
<lucr. 2.614>	Gallos attribuunt, quia, numen qui violarint
<lucr. 2.615>	Matris et ingrati genitoribus inventi sint,
<lucr. 2.616>	significare volunt indignos esse putandos,
<lucr. 2.617>	vivam progeniem qui in oras luminis edant.
<lucr. 2.618>	tympana tenta tonant palmis et cymbala circum
<lucr. 2.619>	concava, raucisonoque minantur cornua cantu,
<lucr. 2.620>	et Phrygio stimulat numero cava tibia mentis,
<lucr. 2.621>	telaque praeportant, violenti signa furoris,
<lucr. 2.622>	ingratos animos atque impia pectora volgi
<lucr. 2.623>	conterrere metu quae possint numine divae.
<lucr. 2.624>	ergo cum primum magnas invecta per urbis
<lucr. 2.625>	munificat tacita mortalis muta salute,
<lucr. 2.626>	aere atque argento sternunt iter omne viarum
<lucr. 2.627>	largifica stipe ditantes ninguntque rosarum
<lucr. 2.628>	floribus umbrantes matrem comitumque catervam.
<lucr. 2.629>	hic armata manus, Curetas nomine Grai
<lucr. 2.630>	quos memorant, Phrygias inter si forte catervas
<lucr. 2.631>	ludunt in numerumque exultant sanguine laeti
<lucr. 2.632>	terrificas capitum quatientes numine cristas,
<lucr. 2.633>	Dictaeos referunt Curetas, qui Iovis illum
<lucr. 2.634>	vagitum in Creta quondam occultasse feruntur,
<lucr. 2.635>	cum pueri circum puerum pernice chorea
<lucr. 2.636>	[armat et in numerum pernice chorea]
<lucr. 2.637>	armati in numerum pulsarent aeribus aera,
<lucr. 2.638>	ne Saturnus eum malis mandaret adeptus
<lucr. 2.639>	aeternumque daret matri sub pectore volnus.
<lucr. 2.640>	propterea magnam armati matrem comitantur,
<lucr. 2.641>	aut quia significant divam praedicere ut armis
<lucr. 2.642>	ac virtute velint patriam defendere terram
<lucr. 2.643>	praesidioque parent decorique parentibus esse.
<lucr. 2.644>	quae bene et eximie quamvis disposta ferantur,
<lucr. 2.645>	longe sunt tamen a vera ratione repulsa.
<lucr. 2.646>	omnis enim per se divom natura necessest
<lucr. 2.647>	inmortali aevo summa cum pace fruatur
<lucr. 2.648>	semota ab nostris rebus seiunctaque longe;
<lucr. 2.649>	nam privata dolore omni, privata periclis,
<lucr. 2.650>	ipsa suis pollens opibus, nihil indiga nostri,
<lucr. 2.651>	nec bene promeritis capitur neque tangitur ira.
<lucr. 2.652>	terra quidem vero caret omni tempore sensu,
<lucr. 2.653>	et quia multarum potitur primordia rerum,
<lucr. 2.654>	multa modis multis effert in lumina solis.
<lucr. 2.655>	hic siquis mare Neptunum Cereremque vocare
<lucr. 2.656>	constituet fruges et Bacchi nomine abuti
<lucr. 2.657>	mavolt quam laticis proprium proferre vocamen,
<lucr. 2.658>	concedamus ut hic terrarum dictitet orbem
<lucr. 2.659>	esse deum matrem, dum vera re tamen ipse
<lucr. 2.680>	religione animum turpi contingere parcat.
<lucr. 2.660>	Saepe itaque ex uno tondentes gramina campo
<lucr. 2.661>	lanigerae pecudes et equorum duellica proles
<lucr. 2.662>	buceriaeque greges eodem sub tegmine caeli
<lucr. 2.663>	ex unoque sitim sedantes flumine aquai
<lucr. 2.664>	dissimili vivont specie retinentque parentum
<lucr. 2.665>	naturam et mores generatim quaeque imitantur.
<lucr. 2.666>	tanta est in quovis genere herbae materiai
<lucr. 2.667>	dissimilis ratio, tanta est in flumine quoque.
<lucr. 2.668>	Hinc porro quamvis animantem ex omnibus unam
<lucr. 2.669>	ossa cruor venae calor umor viscera nervi
<lucr. 2.670>	constituunt, quae sunt porro distantia longe,
<lucr. 2.671>	dissimili perfecta figura principiorum.
<lucr. 2.672>	Tum porro quae cumque igni flammata cremantur.
<lucr. 2.673>	si nil praeterea, tamen haec in corpore tradunt,
<lucr. 2.674>	unde ignem iacere et lumen submittere possint
<lucr. 2.675>	scintillasque agere ac late differre favillam.
<lucr. 2.676>	cetera consimili mentis ratione peragrans
<lucr. 2.677>	invenies igitur multarum semina rerum
<lucr. 2.678>	corpore celare et varias cohibere figuras.
<lucr. 2.679>	Denique multa vides, quibus et color et sapor una
<lucr. 2.681>	reddita sunt cum odore in primis pleraque poma.
<lucr. 2.682>	haec igitur variis debent constare figuris;
<lucr. 2.683>	nidor enim penetrat qua fucus non it in artus,
<lucr. 2.684>	fucus item sorsum, <sorsum> sapor insinuatur
<lucr. 2.685>	sensibus; ut noscas primis differre figuris.
<lucr. 2.686>	dissimiles igitur formae glomeramen in unum
<lucr. 2.687>	conveniunt et res permixto semine constant.
<lucr. 2.688>	Quin etiam passim nostris in versibus ipsis
<lucr. 2.689>	multa elementa vides multis communia verbis,
<lucr. 2.690>	cum tamen inter se versus ac verba necesse est
<lucr. 2.691>	confiteare alia ex aliis constare elementis;
<lucr. 2.692>	non quo multa parum communis littera currat
<lucr. 2.693>	aut nulla inter se duo sint ex omnibus isdem,
<lucr. 2.694>	sed quia non volgo paria omnibus omnia constant.
<lucr. 2.695>	sic aliis in rebus item communia multa
<lucr. 2.696>	multarum rerum cum sint, primordia rerum
<lucr. 2.697>	dissimili tamen inter se consistere summa
<lucr. 2.698>	possunt; ut merito ex aliis constare feratur
<lucr. 2.699>	humanum genus et fruges arbustaque laeta.
<lucr. 2.700>	Nec tamen omnimodis conecti posse putandum est
<lucr. 2.701>	omnia; nam volgo fieri portenta videres,
<lucr. 2.702>	semiferas hominum species existere et altos
<lucr. 2.703>	inter dum ramos egigni corpore vivo
<lucr. 2.704>	multaque conecti terrestria membra marinis,
<lucr. 2.705>	tum flammam taetro spirantis ore Chimaeras
<lucr. 2.706>	pascere naturam per terras omniparentis.
<lucr. 2.707>	quorum nil fieri manifestum est, omnia quando
<lucr. 2.708>	seminibus certis certa genetrice creata
<lucr. 2.709>	conservare genus crescentia posse videmus.
<lucr. 2.710>	scilicet id certa fieri ratione necessust.
<lucr. 2.711>	nam sua cuique cibis ex omnibus intus in artus
<lucr. 2.712>	corpora discedunt conexaque convenientis
<lucr. 2.713>	efficiunt motus; at contra aliena videmus
<lucr. 2.714>	reicere in terras naturam, multaque caecis
<lucr. 2.715>	corporibus fugiunt e corpore percita plagis,
<lucr. 2.716>	quae neque conecti quoquam potuere neque intus
<lucr. 2.717>	vitalis motus consentire atque imitari.
<lucr. 2.718>	sed ne forte putes animalia sola teneri
<lucr. 2.719>	legibus his, quaedam ratio res terminat omnis
<lucr. 2.720>	nam vel uti tota natura dissimiles sunt
<lucr. 2.721>	inter se genitae res quaeque, ita quamque necessest
<lucr. 2.722>	dissimili constare figura principiorum;
<lucr. 2.723>	non quo multa parum simili sint praedita forma,
<lucr. 2.724>	sed quia non volgo paria omnibus omnia constant.
<lucr. 2.725>	semina cum porro distent, differre necessust
<lucr. 2.726>	intervalla vias conexus pondera plagas
<lucr. 2.727>	concursus motus; quae non animalia solum
<lucr. 2.728>	corpora seiungunt, sed terras ac mare totum
<lucr. 2.729>	secernunt caelumque a terris omne retentant.
<lucr. 2.730>	Nunc age dicta meo dulci quaesita labore
<lucr. 2.731>	percipe, ne forte haec albis ex alba rearis
<lucr. 2.732>	principiis esse, ante oculos quae candida cernis,
<lucr. 2.733>	aut ea quae nigrant nigro de semine nata;
<lucr. 2.734>	nive alium quemvis quae sunt inbuta colorem,
<lucr. 2.735>	propterea gerere hunc credas, quod materiai
<lucr. 2.736>	corpora consimili sint eius tincta colore;
<lucr. 2.737>	nullus enim color est omnino materiai
<lucr. 2.738>	corporibus, neque par rebus neque denique dispar.
<lucr. 2.739>	in quae corpora si nullus tibi forte videtur
<lucr. 2.740>	posse animi iniectus fieri, procul avius erras.
<lucr. 2.741>	nam cum caecigeni, solis qui lumina numquam
<lucr. 2.742>	dispexere, tamen cognoscant corpora tactu
<lucr. 2.743>	ex ineunte aevo nullo coniuncta colore,
<lucr. 2.744>	scire licet nostrae quoque menti corpora posse
<lucr. 2.745>	vorti in notitiam nullo circum lita fuco.
<lucr. 2.746>	denique nos ipsi caecis quaecumque tenebris
<lucr. 2.747>	tangimus, haud ullo sentimus tincta colore.
<lucr. 2.748>	Quod quoniam vinco fieri, nunc esse docebo.
<lucr. 2.749>	omnis enim color omnino mutatur in omnis;
<lucr. 2.750>	quod facere haud ullo debent primordia pacto;
<lucr. 2.751>	immutabile enim quiddam superare necessest,
<lucr. 2.752>	ne res ad nihilum redigantur funditus omnes;
<lucr. 2.753>	nam quod cumque suis mutatum finibus exit,
<lucr. 2.754>	continuo hoc mors est illius quod fuit ante.
<lucr. 2.755>	proinde colore cave contingas semina rerum,
<lucr. 2.756>	ne tibi res redeant ad nihilum funditus omnes.
<lucr. 2.757>	Praeterea si nulla coloris principiis est
<lucr. 2.758>	reddita natura et variis sunt praedita formis,
<lucr. 2.759>	e quibus omnigenus gignunt variantque colores,
<lucr. 2.760>	propterea magni quod refert, semina quaeque
<lucr. 2.761>	cum quibus et quali positura contineantur
<lucr. 2.762>	et quos inter se dent motus accipiantque,
<lucr. 2.763>	perfacile extemplo rationem reddere possis,
<lucr. 2.764>	cur ea quae nigro fuerint paulo ante colore,
<lucr. 2.765>	marmoreo fieri possint candore repente,
<lucr. 2.766>	ut mare, cum magni commorunt aequora venti,
<lucr. 2.767>	vertitur in canos candenti marmore fluctus;
<lucr. 2.768>	dicere enim possis, nigrum quod saepe videmus,
<lucr. 2.769>	materies ubi permixta est illius et ordo
<lucr. 2.770>	principiis mutatus et addita demptaque quaedam,
<lucr. 2.771>	continuo id fieri ut candens videatur et album.
<lucr. 2.772>	quod si caeruleis constarent aequora ponti
<lucr. 2.773>	seminibus, nullo possent albescere pacto;
<lucr. 2.774>	nam quo cumque modo perturbes caerula quae sint,
<lucr. 2.775>	numquam in marmoreum possunt migrare colorem.
<lucr. 2.776>	sin alio atque alio sunt semina tincta colore,
<lucr. 2.777>	quae maris efficiunt unum purumque nitorem,
<lucr. 2.778>	ut saepe ex aliis formis variisque figuris
<lucr. 2.779>	efficitur quiddam quadratum unaque figura,
<lucr. 2.780>	conveniebat, ut in quadrato cernimus esse
<lucr. 2.781>	dissimiles formas, ita cernere in aequore ponti
<lucr. 2.782>	aut alio in quovis uno puroque nitore
<lucr. 2.783>	dissimiles longe inter se variosque colores.
<lucr. 2.784>	praeterea nihil officiunt obstantque figurae
<lucr. 2.785>	dissimiles, quo quadratum minus omne sit extra;
<lucr. 2.786>	at varii rerum inpediunt prohibentque colores,
<lucr. 2.787>	quo minus esse uno possit res tota nitore.
<lucr. 2.788>	Tum porro quae ducit et inlicit ut tribuamus
<lucr. 2.789>	principiis rerum non numquam causa colores,
<lucr. 2.790>	occidit, ex albis quoniam non alba creantur,
<lucr. 2.791>	nec quae nigra cluent de nigris, sed variis ex.
<lucr. 2.792>	quippe etenim multo proclivius exorientur
<lucr. 2.793>	candida de nullo quam nigro nata colore
<lucr. 2.794>	aut alio quovis, qui contra pugnet et obstet.
<lucr. 2.795>	Praeterea quoniam nequeunt sine luce colores
<lucr. 2.796>	esse neque in lucem existunt primordia rerum,
<lucr. 2.797>	scire licet quam sint nullo velata colore;
<lucr. 2.798>	qualis enim caecis poterit color esse tenebris?
<lucr. 2.799>	lumine quin ipso mutatur propterea quod
<lucr. 2.800>	recta aut obliqua percussus luce refulget;
<lucr. 2.801>	pluma columbarum quo pacto in sole videtur,
<lucr. 2.802>	quae sita cervices circum collumque coronat;
<lucr. 2.803>	namque alias fit uti claro sit rubra pyropo,
<lucr. 2.804>	inter dum quodam sensu fit uti videatur
<lucr. 2.805>	inter caeruleum viridis miscere zmaragdos.
<lucr. 2.806>	caudaque pavonis, larga cum luce repleta est,
<lucr. 2.807>	consimili mutat ratione obversa colores;
<lucr. 2.808>	qui quoniam quodam gignuntur luminis ictu,
<lucr. 2.809>	scire licet, sine eo fieri non posse putandum est.
<lucr. 2.810>	Et quoniam plagae quoddam genus excipit in se
<lucr. 2.811>	pupula, cum sentire colorem dicitur album,
<lucr. 2.812>	atque aliud porro, nigrum cum et cetera sentit,
<lucr. 2.813>	nec refert ea quae tangas quo forte colore
<lucr. 2.814>	praedita sint, verum quali magis apta figura,
<lucr. 2.815>	scire licet nihil principiis opus esse colore,
<lucr. 2.816>	sed variis formis variantes edere tactus.
<lucr. 2.817>	Praeterea quoniam non certis certa figuris
<lucr. 2.818>	est natura coloris et omnia principiorum
<lucr. 2.819>	formamenta queunt in quovis esse nitore,
<lucr. 2.820>	cur ea quae constant ex illis non pariter sunt
<lucr. 2.821>	omnigenus perfusa coloribus in genere omni?
<lucr. 2.822>	conveniebat enim corvos quoque saepe volantis
<lucr. 2.823>	ex albis album pinnis iactare colorem
<lucr. 2.824>	et nigros fieri nigro de semine cycnos
<lucr. 2.825>	aut alio quovis uno varioque colore.
<lucr. 2.826>	Quin etiam quanto in partes res quaeque minutas
<lucr. 2.827>	distrahitur magis, hoc magis est ut cernere possis
<lucr. 2.828>	evanescere paulatim stinguique colorem;
<lucr. 2.829>	ut fit ubi in parvas partis discerpitur austrum:
<lucr. 2.830>	purpura poeniceusque color clarissimus multo,
<lucr. 2.831>	filatim cum distractum est, disperditur omnis;
<lucr. 2.832>	noscere ut hinc possis prius omnem efflare colorem
<lucr. 2.833>	particulas, quam discedant ad semina rerum.
<lucr. 2.834>	Postremo quoniam non omnia corpora vocem
<lucr. 2.835>	mittere concedis neque odorem, propterea fit
<lucr. 2.836>	ut non omnibus adtribuas sonitus et odores:
<lucr. 2.837>	sic oculis quoniam non omnia cernere quimus,
<lucr. 2.838>	scire licet quaedam tam constare orba colore
<lucr. 2.839>	quam sine odore ullo quaedam sonituque remota,
<lucr. 2.840>	nec minus haec animum cognoscere posse sagacem
<lucr. 2.841>	quam quae sunt aliis rebus privata notare.
<lucr. 2.842>	Sed ne forte putes solo spoliata colore
<lucr. 2.843>	corpora prima manere, etiam secreta teporis
<lucr. 2.844>	sunt ac frigoris omnino calidique vaporis,
<lucr. 2.845>	et sonitu sterila et suco ieiuna feruntur,
<lucr. 2.846>	nec iaciunt ullum proprium de corpore odorem.
<lucr. 2.847>	sicut amaracini blandum stactaeque liquorem
<lucr. 2.848>	et nardi florem, nectar qui naribus halat,
<lucr. 2.849>	cum facere instituas, cum primis quaerere par est,
<lucr. 2.850>	quod licet ac possis reperire, inolentis olivi
<lucr. 2.851>	naturam, nullam quae mittat naribus auram,
<lucr. 2.852>	quam minime ut possit mixtos in corpore odores
<lucr. 2.853>	concoctosque suo contractans perdere viro,
<lucr. 2.854>	propter eandem <rem> debent primordia rerum
<lucr. 2.855>	non adhibere suum gignundis rebus odorem
<lucr. 2.856>	nec sonitum, quoniam nihil ab se mittere possunt,
<lucr. 2.857>	nec simili ratione saporem denique quemquam
<lucr. 2.858>	nec frigus neque item calidum tepidumque vaporem,
<lucr. 2.859>	cetera, quae cum ita sunt tamen ut mortalia constent,
<lucr. 2.860>	molli lenta, fragosa putri, cava corpore raro,
<lucr. 2.861>	omnia sint a principiis seiuncta necessest,
<lucr. 2.862>	inmortalia si volumus subiungere rebus
<lucr. 2.863>	fundamenta, quibus nitatur summa salutis;
<lucr. 2.864>	ne tibi res redeant ad nihilum funditus omnes.
<lucr. 2.865>	Nunc ea quae sentire videmus cumque necessest
<lucr. 2.866>	ex insensilibus tamen omnia confiteare
<lucr. 2.867>	principiis constare. neque id manufesta refutant
<lucr. 2.868>	nec contra pugnant, in promptu cognita quae sunt,
<lucr. 2.869>	sed magis ipsa manu ducunt et credere cogunt
<lucr. 2.870>	ex insensilibus, quod dico, animalia gigni.
<lucr. 2.871>	quippe videre licet vivos existere vermes
<lucr. 2.872>	stercore de taetro, putorem cum sibi nacta est
<lucr. 2.873>	intempestivis ex imbribus umida tellus.
<lucr. 2.874>	Praeterea cunctas itidem res vertere sese.
<lucr. 2.875>	vertunt se fluvii in frondes et pabula laeta
<lucr. 2.876>	in pecudes, vertunt pecudes in corpora nostra
<lucr. 2.877>	naturam, et nostro de corpore saepe ferarum
<lucr. 2.878>	augescunt vires et corpora pennipotentum.
<lucr. 2.879>	ergo omnes natura cibos in corpora viva
<lucr. 2.880>	vertit et hinc sensus animantum procreat omnes,
<lucr. 2.881>	non alia longe ratione atque arida ligna
<lucr. 2.882>	explicat in flammas et <in> ignis omnia versat.
<lucr. 2.883>	iamne vides igitur magni primordia rerum
<lucr. 2.884>	referre in quali sint ordine quaeque locata
<lucr. 2.885>	et commixta quibus dent motus accipiantque?
<lucr. 2.886>	Tum porro, quid id est, animum quod percutit, ipsum,
<lucr. 2.887>	quod movet et varios sensus expromere cogit,
<lucr. 2.888>	ex insensilibus ne credas sensile gigni?
<lucr. 2.889>	ni mirum lapides et ligna et terra quod una
<lucr. 2.890>	mixta tamen nequeunt vitalem reddere sensum.
<lucr. 2.891>	illud in his igitur rebus meminisse decebit,
<lucr. 2.892>	non ex omnibus omnino, quaecumque creant res
<lucr. 2.893>	sensilia, extemplo me gigni dicere sensus,
<lucr. 2.894>	sed magni referre ea primum quantula constent,
<lucr. 2.895>	sensile quae faciunt, et qua sint praedita forma,
<lucr. 2.896>	motibus ordinibus posituris denique quae sint.
<lucr. 2.897>	quarum nil rerum in lignis glaebisque videmus;
<lucr. 2.898>	et tamen haec, cum sunt quasi putrefacta per imbres,
<lucr. 2.899>	vermiculos pariunt, quia corpora materiai
<lucr. 2.900>	antiquis ex ordinibus permota nova re
<lucr. 2.901>	conciliantur ita ut debent animalia gigni.
<lucr. 2.902>	Deinde ex sensilibus qui sensile posse creari
<lucr. 2.903>	constituunt, porro ex aliis sentire sueti
<lucr. 2.903a>	* * *
<lucr. 2.904>	mollia cum faciunt; nam sensus iungitur omnis
<lucr. 2.905>	visceribus nervis venis, quae cumque videmus
<lucr. 2.906>	mollia mortali consistere corpore creta.
<lucr. 2.907>	sed tamen esto iam posse haec aeterna manere;
<lucr. 2.908>	nempe tamen debent aut sensum partis habere
<lucr. 2.909>	aut similis totis animalibus esse putari.
<lucr. 2.910>	at nequeant per se partes sentire necesse est:
<lucr. 2.911>	namque animus sensus membrorum respuit omnis,
<lucr. 2.912>	nec manus a nobis potis est secreta neque ulla
<lucr. 2.913>	corporis omnino sensum pars sola tenere.
<lucr. 2.914>	linquitur ut totis animantibus adsimulentur,
<lucr. 2.915>	vitali ut possint consentire undique sensu.
<lucr. 2.916>	qui poterunt igitur rerum primordia dici
<lucr. 2.917>	et leti vitare vias, animalia cum sint,
<lucr. 2.918>	atque animalia <sint> mortalibus una eademque?
<lucr. 2.919>	quod tamen ut possint, at coetu concilioque
<lucr. 2.920>	nil facient praeter volgum turbamque animantum,
<lucr. 2.921>	scilicet ut nequeant homines armenta feraeque
<lucr. 2.922>	inter sese ullam rem gignere conveniundo.
<lucr. 2.923>	sic itidem quae sentimus sentire necessest.
<lucr. 2.924>	quod si forte suum dimittunt corpore sensum
<lucr. 2.925>	atque alium capiunt, quid opus fuit adtribui id quod
<lucr. 2.926>	detrahitur? tum praeterea, quod fudimus ante,
<lucr. 2.927>	quatinus in pullos animalis vertier ova
<lucr. 2.928>	cernimus alituum vermisque effervere terra,
<lucr. 2.929>	intempestivos quam putor cepit ob imbris,
<lucr. 2.930>	scire licet gigni posse ex non sensibus sensus.
<lucr. 2.931>	Quod si forte aliquis dicet, dum taxat oriri
<lucr. 2.932>	posse ex non sensu sensus mutabilitate,
<lucr. 2.933>	aut aliquo tamquam partu quod proditur extra,
<lucr. 2.934>	huic satis illud erit planum facere atque probare,
<lucr. 2.935>	non fieri partum nisi concilio ante coacto,
<lucr. 2.936>	nec quicquam commutari sine conciliatu.
<lucr. 2.937>	Principio nequeunt ullius corporis esse
<lucr. 2.938>	sensus ante ipsam genitam naturam animantis,
<lucr. 2.939>	ni mirum quia materies disiecta tenetur
<lucr. 2.940>	aere fluminibus terris terraque creatis,
<lucr. 2.941>	nec congressa modo vitalis convenientes
<lucr. 2.942>	contulit inter se motus, quibus omnituentes
<lucr. 2.943>	accensi sensus animantem quamque tuentur.
<lucr. 2.944>	Praeterea quamvis animantem grandior ictus,
<lucr. 2.945>	quam patitur natura, repente adfligit et omnis
<lucr. 2.946>	corporis atque animi pergit confundere sensus.
<lucr. 2.947>	dissoluuntur enim positurae principiorum
<lucr. 2.948>	et penitus motus vitales inpediuntur,
<lucr. 2.949>	donec materies omnis concussa per artus
<lucr. 2.950>	vitalis animae nodos a corpore solvit
<lucr. 2.951>	dispersamque foras per caulas eiecit omnis;
<lucr. 2.952>	nam quid praeterea facere ictum posse reamur
<lucr. 2.953>	oblatum, nisi discutere ac dissolvere quaeque?
<lucr. 2.954>	fit quoque uti soleant minus oblato acriter ictu
<lucr. 2.955>	reliqui motus vitalis vincere saepe,
<lucr. 2.956>	vincere et ingentis plagae sedare tumultus
<lucr. 2.957>	inque suos quicquid rursus revocare meatus
<lucr. 2.958>	et quasi iam leti dominantem in corpore motum
<lucr. 2.959>	discutere ac paene amissos accendere sensus;
<lucr. 2.960>	nam qua re potius leti iam limine ab ipso
<lucr. 2.961>	ad vitam possint conlecta mente reverti,
<lucr. 2.962>	quam quo decursum prope iam siet ire et abire?
<lucr. 2.963>	Praeterea, quoniam dolor est, ubi materiai
<lucr. 2.964>	corpora vi quadam per viscera viva per artus
<lucr. 2.965>	sollicitata suis trepidant in sedibus intus,
<lucr. 2.966>	inque locum quando remigrant, fit blanda voluptas,
<lucr. 2.967>	scire licet nullo primordia posse dolore
<lucr. 2.968>	temptari nullamque voluptatem capere ex se;
<lucr. 2.969>	quandoquidem non sunt ex ullis principiorum
<lucr. 2.970>	corporibus, quorum motus novitate laborent
<lucr. 2.971>	aut aliquem fructum capiant dulcedinis almae.
<lucr. 2.972>	haut igitur debent esse ullo praedita sensu.
<lucr. 2.973>	Denique uti possint sentire animalia quaeque,
<lucr. 2.974>	principiis si iam est sensus tribuendus eorum,
<lucr. 2.975>	quid, genus humanum propritim de quibus auctumst?
<lucr. 2.976>	scilicet et risu tremulo concussa cachinnant
<lucr. 2.977>	et lacrimis spargunt rorantibus ora genasque
<lucr. 2.978>	multaque de rerum mixtura dicere callent
<lucr. 2.979>	et sibi proporro quae sint primordia quaerunt;
<lucr. 2.980>	quando quidem totis mortalibus adsimulata
<lucr. 2.981>	ipsa quoque ex aliis debent constare elementis,
<lucr. 2.982>	inde alia ex aliis, nusquam consistere ut ausis;
<lucr. 2.983>	quippe sequar, quod cumque loqui ridereque dices
<lucr. 2.984>	et sapere, ex aliis eadem haec facientibus ut sit.
<lucr. 2.985>	quod si delira haec furiosaque cernimus esse
<lucr. 2.986>	et ridere potest non ex ridentibus auctus,
<lucr. 2.987>	et sapere et doctis rationem reddere dictis
<lucr. 2.988>	non ex seminibus sapientibus atque disertis,
<lucr. 2.989>	qui minus esse queant ea quae sentire videmus
<lucr. 2.990>	seminibus permixta carentibus undique sensu?
<lucr. 2.991>	Denique caelesti sumus omnes semine oriundi;
<lucr. 2.992>	omnibus ille idem pater est, unde alma liquentis
<lucr. 2.993>	umoris guttas mater cum terra recepit,
<lucr. 2.994>	feta parit nitidas fruges arbustaque laeta
<lucr. 2.995>	et genus humanum, parit omnia saecla ferarum,
<lucr. 2.996>	pabula cum praebet, quibus omnes corpora pascunt
<lucr. 2.997>	et dulcem ducunt vitam prolemque propagant;
<lucr. 2.998>	qua propter merito maternum nomen adepta est.
<lucr. 2.999>	cedit item retro, de terra quod fuit ante,
<lucr. 2.1000>	in terras, et quod missumst ex aetheris oris,
<lucr. 2.1001>	id rursum caeli rellatum templa receptant.
<lucr. 2.1002>	nec sic interemit mors res ut materiai
<lucr. 2.1003>	corpora conficiat, sed coetum dissupat ollis;
<lucr. 2.1004>	inde aliis aliud coniungit et efficit, omnis
<lucr. 2.1005>	res ut convertant formas mutentque colores
<lucr. 2.1006>	et capiant sensus et puncto tempore reddant;
<lucr. 2.1007>	ut noscas referre earum primordia rerum
<lucr. 2.1008>	cum quibus et quali positura contineantur
<lucr. 2.1009>	et quos inter se dent motus accipiantque,
<lucr. 2.1010>	neve putes aeterna penes residere potesse
<lucr. 2.1011>	corpora prima quod in summis fluitare videmus
<lucr. 2.1012>	rebus et interdum nasci subitoque perire.
<lucr. 2.1013>	quin etiam refert nostris in versibus ipsis
<lucr. 2.1014>	cum quibus et quali sint ordine quaeque locata;
<lucr. 2.1015>	namque eadem caelum mare terras flumina solem
<lucr. 2.1016>	significant, eadem fruges arbusta animantis;
<lucr. 2.1017>	si non omnia sunt, at multo maxima pars est
<lucr. 2.1018>	consimilis; verum positura discrepitant res.
<lucr. 2.1019>	sic ipsis in rebus item iam materiai
<lucr. 2.1020>	[intervalla vias conexus pondera plagas]
<lucr. 2.1021>	concursus motus ordo positura figurae
<lucr. 2.1022>	cum permutantur, mutari res quoque debent.
<lucr. 2.1023>	Nunc animum nobis adhibe veram ad rationem.
<lucr. 2.1024>	nam tibi vehementer nova res molitur ad auris
<lucr. 2.1025>	accedere et nova se species ostendere rerum.
<lucr. 2.1026>	sed neque tam facilis res ulla est, quin ea primum
<lucr. 2.1027>	difficilis magis ad credendum constet, itemque
<lucr. 2.1028>	nil adeo magnum neque tam mirabile quicquam,
<lucr. 2.1029>	quod non paulatim minuant mirarier omnes,
<lucr. 2.1030>	principio caeli clarum purumque colorem
<lucr. 2.1031>	quaeque in se cohibet, palantia sidera passim,
<lucr. 2.1032>	lunamque et solis praeclara luce nitorem;
<lucr. 2.1033>	omnia quae nunc si primum mortalibus essent
<lucr. 2.1034>	ex improviso si sint obiecta repente,
<lucr. 2.1035>	quid magis his rebus poterat mirabile dici,
<lucr. 2.1036>	aut minus ante quod auderent fore credere gentes?
<lucr. 2.1037>	nil, ut opinor; ita haec species miranda fuisset.
<lucr. 2.1038>	quam tibi iam nemo fessus satiate videndi,
<lucr. 2.1039>	suspicere in caeli dignatur lucida templa.
<lucr. 2.1040>	desine qua propter novitate exterritus ipsa
<lucr. 2.1041>	expuere ex animo rationem, sed magis acri
<lucr. 2.1042>	iudicio perpende, et si tibi vera videntur,
<lucr. 2.1043>	dede manus, aut, si falsum est, accingere contra.
<lucr. 2.1044>	quaerit enim rationem animus, cum summa loci sit
<lucr. 2.1045>	infinita foris haec extra moenia mundi,
<lucr. 2.1046>	quid sit ibi porro, quo prospicere usque velit mens
<lucr. 2.1047>	atque animi iactus liber quo pervolet ipse.
<lucr. 2.1048>	Principio nobis in cunctas undique partis
<lucr. 2.1049>	et latere ex utroque <supra> supterque per omne
<lucr. 2.1050>	nulla est finis; uti docui, res ipsaque per se
<lucr. 2.1051>	vociferatur, et elucet natura profundi.
<lucr. 2.1052>	nullo iam pacto veri simile esse putandumst,
<lucr. 2.1053>	undique cum vorsum spatium vacet infinitum
<lucr. 2.1054>	seminaque innumero numero summaque profunda
<lucr. 2.1055>	multimodis volitent aeterno percita motu,
<lucr. 2.1056>	hunc unum terrarum orbem caelumque creatum,
<lucr. 2.1057>	nil agere illa foris tot corpora materiai;
<lucr. 2.1058>	cum praesertim hic sit natura factus et ipsa
<lucr. 2.1059>	sponte sua forte offensando semina rerum
<lucr. 2.1060>	multimodis temere in cassum frustraque coacta
<lucr. 2.1061>	tandem coluerunt ea quae coniecta repente
<lucr. 2.1062>	magnarum rerum fierent exordia semper,
<lucr. 2.1063>	terrai maris et caeli generisque animantum.
<lucr. 2.1064>	quare etiam atque etiam talis fateare necesse est
<lucr. 2.1065>	esse alios alibi congressus materiai,
<lucr. 2.1066>	qualis hic est, avido complexu quem tenet aether.
<lucr. 2.1067>	Praeterea cum materies est multa parata,
<lucr. 2.1068>	cum locus est praesto nec res nec causa moratur
<lucr. 2.1069>	ulla, geri debent ni mirum et confieri res.
<lucr. 2.1070>	nunc et seminibus si tanta est copia, quantam
<lucr. 2.1071>	enumerare aetas animantum non queat omnis,
<lucr. 2.1072>	quis eadem natura manet, quae semina rerum
<lucr. 2.1073>	conicere in loca quaeque queat simili ratione
<lucr. 2.1074>	atque huc sunt coniecta, necesse est confiteare
<lucr. 2.1075>	esse alios aliis terrarum in partibus orbis
<lucr. 2.1076>	et varias hominum gentis et saecla ferarum.
<lucr. 2.1077>	Huc accedit ut in summa res nulla sit una,
<lucr. 2.1078>	unica quae gignatur et unica solaque crescat,
<lucr. 2.1079>	quin aliquoius siet saecli permultaque eodem
<lucr. 2.1080>	sint genere. in primis animalibus indice mente
<lucr. 2.1081>	invenies sic montivagum genus esse ferarum,
<lucr. 2.1082>	sic hominum geminam prolem, sic denique mutas
<lucr. 2.1083>	squamigerum pecudes et corpora cuncta volantum.
<lucr. 2.1084>	qua propter caelum simili ratione fatendumst
<lucr. 2.1085>	terramque et solem, lunam mare cetera quae sunt,
<lucr. 2.1086>	non esse unica, sed numero magis innumerali;
<lucr. 2.1087>	quando quidem vitae depactus terminus alte
<lucr. 2.1088>	tam manet haec et tam nativo corpore constant
<lucr. 2.1089>	quam genus omne, quod his generatimst rebus abundans.
<lucr. 2.1090>	Quae bene cognita si teneas, natura videtur
<lucr. 2.1091>	libera continuo, dominis privata superbis,
<lucr. 2.1092>	ipsa sua per se sponte omnia dis agere expers.
<lucr. 2.1093>	nam pro sancta deum tranquilla pectora pace
<lucr. 2.1094>	quae placidum degunt aevom vitamque serenam,
<lucr. 2.1095>	quis regere immensi summam, quis habere profundi
<lucr. 2.1096>	indu manu validas potis est moderanter habenas,
<lucr. 2.1097>	quis pariter caelos omnis convertere et omnis
<lucr. 2.1098>	ignibus aetheriis terras suffire feracis,
<lucr. 2.1099>	omnibus inve locis esse omni tempore praesto,
<lucr. 2.1100>	nubibus ut tenebras faciat caelique serena
<lucr. 2.1101>	concutiat sonitu, tum fulmina mittat et aedis
<lucr. 2.1102>	saepe suas disturbet et in deserta recedens
<lucr. 2.1103>	saeviat exercens telum, quod saepe nocentes
<lucr. 2.1104>	praeterit exanimatque indignos inque merentes?
<lucr. 2.1105>	Multaque post mundi tempus genitale diemque
<lucr. 2.1106>	primigenum maris et terrae solisque coortum
<lucr. 2.1107>	addita corpora sunt extrinsecus, addita circum
<lucr. 2.1108>	semina, quae magnum iaculando contulit omne,
<lucr. 2.1109>	unde mare et terrae possent augescere et unde
<lucr. 2.1110>	appareret spatium caeli domus altaque tecta
<lucr. 2.1111>	tolleret a terris procul et consurgeret aer.
<lucr. 2.1112>	nam sua cuique, locis ex omnibus, omnia plagis
<lucr. 2.1113>	corpora distribuuntur et ad sua saecla recedunt,
<lucr. 2.1114>	umor ad umorem, terreno corpore terra
<lucr. 2.1115>	crescit et ignem ignes procudunt aetheraque <aether>,
<lucr. 2.1116>	donique ad extremum crescendi perfica finem
<lucr. 2.1117>	omnia perduxit rerum natura creatrix;
<lucr. 2.1118>	ut fit ubi nihilo iam plus est quod datur intra
<lucr. 2.1119>	vitalis venas quam quod fluit atque recedit.
<lucr. 2.1120>	omnibus hic aetas debet consistere rebus,
<lucr. 2.1121>	hic natura suis refrenat viribus auctum.
<lucr. 2.1122>	nam quae cumque vides hilaro grandescere adauctu
<lucr. 2.1123>	paulatimque gradus aetatis scandere adultae,
<lucr. 2.1124>	plura sibi adsumunt quam de se corpora mittunt,
<lucr. 2.1125>	dum facile in venas cibus omnis inditur et dum
<lucr. 2.1126>	non ita sunt late dispessa, ut multa remittant
<lucr. 2.1127>	et plus dispendi faciant quam vescitur aetas.
<lucr. 2.1128>	nam certe fluere atque recedere corpora rebus
<lucr. 2.1129>	multa manus dandum est; sed plura accedere debent,
<lucr. 2.1130>	donec alescendi summum tetigere cacumen.
<lucr. 2.1131>	inde minutatim vires et robur adultum
<lucr. 2.1132>	frangit et in partem peiorem liquitur aetas.
<lucr. 2.1133>	quippe etenim quanto est res amplior, augmine adempto,
<lucr. 2.1134>	et quo latior est, in cunctas undique partis
<lucr. 2.1135>	plura modo dispargit et a se corpora mittit,
<lucr. 2.1136>	nec facile in venas cibus omnis diditur ei
<lucr. 2.1137>	nec satis est, pro quam largos exaestuat aestus,
<lucr. 2.1138>	unde queat tantum suboriri ac subpeditare.
<lucr. 2.1139>	iure igitur pereunt, cum rarefacta fluendo
<lucr. 2.1140>	sunt et cum externis succumbunt omnia plagis,
<lucr. 2.1141>	quando quidem grandi cibus aevo denique defit,
<lucr. 2.1142>	nec tuditantia rem cessant extrinsecus ullam
<lucr. 2.1143>	corpora conficere et plagis infesta domare.
<lucr. 2.1144>	Sic igitur magni quoque circum moenia mundi
<lucr. 2.1145>	expugnata dabunt labem putrisque ruinas;
<lucr. 2.1146>	omnia debet enim cibus integrare novando
<lucr. 2.1147>	et fulcire cibus, <cibus> omnia sustentare,
<lucr. 2.1148>	ne quiquam, quoniam nec venae perpetiuntur
<lucr. 2.1149>	quod satis est, neque quantum opus est natura ministrat.
<lucr. 2.1150>	Iamque adeo fracta est aetas effetaque tellus
<lucr. 2.1151>	vix animalia parva creat, quae cuncta creavit
<lucr. 2.1152>	saecla deditque ferarum ingentia corpora partu.
<lucr. 2.1153>	haud, ut opinor, enim mortalia saecla superne
<lucr. 2.1154>	aurea de caelo demisit funis in arva
<lucr. 2.1155>	nec mare nec fluctus plangentis saxa crearunt,
<lucr. 2.1156>	sed genuit tellus eadem quae nunc alit ex se.
<lucr. 2.1157>	praeterea nitidas fruges vinetaque laeta
<lucr. 2.1158>	sponte sua primum mortalibus ipsa creavit,
<lucr. 2.1159>	ipsa dedit dulcis fetus et pabula laeta;
<lucr. 2.1160>	quae nunc vix nostro grandescunt aucta labore,
<lucr. 2.1161>	conterimusque boves et viris agricolarum,
<lucr. 2.1162>	conficimus ferrum vix arvis suppeditati:
<lucr. 2.1163>	usque adeo parcunt fetus augentque laborem.
<lucr. 2.1164>	iamque caput quassans grandis suspirat arator
<lucr. 2.1165>	crebrius, in cassum magnos cecidisse labores,
<lucr. 2.1166>	et cum tempora temporibus praesentia confert
<lucr. 2.1167>	praeteritis, laudat fortunas saepe parentis.
<lucr. 2.1168>	tristis item vetulae vitis sator atque <vietae>
<lucr. 2.1169>	temporis incusat momen saeclumque fatigat,
<lucr. 2.1170>	et crepat, antiquum genus ut pietate repletum
<lucr. 2.1171>	perfacile angustis tolerarit finibus aevom,
<lucr. 2.1172>	cum minor esset agri multo modus ante viritim;
<lucr. 2.1173>	nec tenet omnia paulatim tabescere et ire
<lucr. 2.1174>	ad capulum spatio aetatis defessa vetusto.

<lucr. 3.1>	E tenebris tantis tam clarum extollere lumen
<lucr. 3.2>	qui primus potuisti inlustrans commoda vitae,
<lucr. 3.3>	te sequor, o Graiae gentis decus, inque tuis nunc
<lucr. 3.4>	ficta pedum pono pressis vestigia signis,
<lucr. 3.5>	non ita certandi cupidus quam propter amorem
<lucr. 3.6>	quod te imitari aveo; quid enim contendat hirundo
<lucr. 3.7>	cycnis, aut quid nam tremulis facere artubus haedi
<lucr. 3.8>	consimile in cursu possint et fortis equi vis?
<lucr. 3.9>	tu, pater, es rerum inventor, tu patria nobis
<lucr. 3.10>	suppeditas praecepta, tuisque ex, inclute, chartis,
<lucr. 3.11>	floriferis ut apes in saltibus omnia libant,
<lucr. 3.12>	omnia nos itidem depascimur aurea dicta,
<lucr. 3.13>	aurea, perpetua semper dignissima vita.
<lucr. 3.14>	nam simul ac ratio tua coepit vociferari
<lucr. 3.15>	naturam rerum divina mente coorta
<lucr. 3.16>	diffugiunt animi terrores, moenia mundi
<lucr. 3.17>	discedunt. totum video per inane geri res.
<lucr. 3.18>	apparet divum numen sedesque quietae,
<lucr. 3.19>	quas neque concutiunt venti nec nubila nimbis
<lucr. 3.20>	aspergunt neque nix acri concreta pruina
<lucr. 3.21>	cana cadens violat semper[que] innubilus aether
<lucr. 3.22>	integit et large diffuso lumine ridet:
<lucr. 3.23>	omnia suppeditat porro natura neque ulla
<lucr. 3.24>	res animi pacem delibat tempore in ullo.
<lucr. 3.25>	at contra nusquam apparent Acherusia templa,
<lucr. 3.26>	nec tellus obstat quin omnia dispiciantur,
<lucr. 3.27>	sub pedibus quae cumque infra per inane geruntur.
<lucr. 3.28>	his ibi me rebus quaedam divina voluptas
<lucr. 3.29>	percipit atque horror, quod sic natura tua vi
<lucr. 3.30>	tam manifesta patens ex omni parte retecta est.
<lucr. 3.31>	Et quoniam docui, cunctarum exordia rerum
<lucr. 3.32>	qualia sint et quam variis distantia formis
<lucr. 3.33>	sponte sua volitent aeterno percita motu,
<lucr. 3.34>	quove modo possint res ex his quaeque creari,
<lucr. 3.35>	hasce secundum res animi natura videtur
<lucr. 3.36>	atque animae claranda meis iam versibus esse
<lucr. 3.37>	et metus ille foras praeceps Acheruntis agendus,
<lucr. 3.38>	funditus humanam qui vitam turbat ab imo
<lucr. 3.39>	omnia suffundens mortis nigrore neque ullam
<lucr. 3.40>	esse voluptatem liquidam puramque relinquit.
<lucr. 3.41>	nam quod saepe homines morbos magis esse timendos
<lucr. 3.42>	infamemque ferunt vitam quam Tartara leti
<lucr. 3.43>	et se scire animi naturam sanguinis esse,
<lucr. 3.44>	aut etiam venti, si fert ita forte voluntas,
<lucr. 3.45>	nec prosum quicquam nostrae rationis egere,
<lucr. 3.46>	hinc licet advertas animum magis omnia laudis
<lucr. 3.47>	iactari causa quam quod res ipsa probetur.
<lucr. 3.48>	extorres idem patria longeque fugati
<lucr. 3.49>	conspectu ex hominum, foedati crimine turpi,
<lucr. 3.50>	omnibus aerumnis adfecti denique vivunt,
<lucr. 3.51>	et quo cumque tamen miseri venere parentant
<lucr. 3.52>	et nigras mactant pecudes et manibus divis
<lucr. 3.53>	inferias mittunt multoque in rebus acerbis
<lucr. 3.54>	acrius advertunt animos ad religionem.
<lucr. 3.55>	quo magis in dubiis hominem spectare periclis
<lucr. 3.56>	convenit adversisque in rebus noscere qui sit;
<lucr. 3.57>	nam verae voces tum demum pectore ab imo
<lucr. 3.58>	eliciuntur [et] eripitur persona amanare.
<lucr. 3.59>	denique avarities et honorum caeca cupido,
<lucr. 3.60>	quae miseros homines cogunt transcendere fines
<lucr. 3.61>	iuris et inter dum socios scelerum atque ministros
<lucr. 3.62>	noctes atque dies niti praestante labore
<lucr. 3.63>	ad summas emergere opes, haec vulnera vitae
<lucr. 3.64>	non minimam partem mortis formidine aluntur.
<lucr. 3.65>	turpis enim ferme contemptus et acris egestas
<lucr. 3.66>	semota ab dulci vita stabilique videtur
<lucr. 3.67>	et quasi iam leti portas cunctarier ante;
<lucr. 3.68>	unde homines dum se falso terrore coacti
<lucr. 3.69>	effugisse volunt longe longeque remosse,
<lucr. 3.70>	sanguine civili rem conflant divitiasque
<lucr. 3.71>	conduplicant avidi, caedem caede accumulantes,
<lucr. 3.72>	crudeles gaudent in tristi funere fratris
<lucr. 3.73>	et consanguineum mensas odere timentque.
<lucr. 3.74>	consimili ratione ab eodem saepe timore
<lucr. 3.75>	macerat invidia ante oculos illum esse potentem,
<lucr. 3.76>	illum aspectari, claro qui incedit honore,
<lucr. 3.77>	ipsi se in tenebris volvi caenoque queruntur.
<lucr. 3.78>	intereunt partim statuarum et nominis ergo.
<lucr. 3.79>	et saepe usque adeo, mortis formidine, vitae
<lucr. 3.80>	percipit humanos odium lucisque videndae,
<lucr. 3.81>	ut sibi consciscant maerenti pectore letum
<lucr. 3.82>	obliti fontem curarum hunc esse timorem:
<lucr. 3.83>	hunc vexare pudorem, hunc vincula amicitiai
<lucr. 3.84>	rumpere et in summa pietate evertere suadet:
<lucr. 3.85>	nam iam saepe homines patriam carosque parentis
<lucr. 3.86>	prodiderunt vitare Acherusia templa petentes.
<lucr. 3.87>	nam vel uti pueri trepidant atque omnia caecis
<lucr. 3.88>	in tenebris metuunt, sic nos in luce timemus
<lucr. 3.89>	inter dum, nihilo quae sunt metuenda magis quam
<lucr. 3.90>	quae pueri in tenebris pavitant finguntque futura.
<lucr. 3.91>	hunc igitur terrorem animi tenebrasque necessest
<lucr. 3.92>	non radii solis neque lucida tela diei
<lucr. 3.93>	discutiant, sed naturae species ratioque.
<lucr. 3.94>	Primum animum dico, mentem quem saepe vocamus,
<lucr. 3.95>	in quo consilium vitae regimenque locatum est,
<lucr. 3.96>	esse hominis partem nihilo minus ac manus et pes
<lucr. 3.97>	atque oculei partes animantis totius extant.
<lucr. 3.98>	
<lucr. 3.99>	sensum animi certa non esse in parte locatum,
<lucr. 3.100>	verum habitum quendam vitalem corporis esse,
<lucr. 3.100>	harmoniam Grai quam dicunt, quod faciat nos
<lucr. 3.101>	vivere cum sensu, nulla cum in parte siet mens;
<lucr. 3.102>	ut bona saepe valetudo cum dicitur esse
<lucr. 3.103>	corporis, et non est tamen haec pars ulla valentis,
<lucr. 3.104>	sic animi sensum non certa parte reponunt;
<lucr. 3.105>	magno opere in quo mi diversi errare videntur.
<lucr. 3.106>	Saepe itaque, in promptu corpus quod cernitur, aegret,
<lucr. 3.107>	cum tamen ex alia laetamur parte latenti;
<lucr. 3.108>	et retro fit ubi contra sit saepe vicissim,
<lucr. 3.109>	cum miser ex animo laetatur corpore toto;
<lucr. 3.110>	non alio pacto quam si, pes cum dolet aegri,
<lucr. 3.111>	in nullo caput interea sit forte dolore.
<lucr. 3.112>	Praeterea molli cum somno dedita membra
<lucr. 3.113>	effusumque iacet sine sensu corpus honustum,
<lucr. 3.114>	est aliud tamen in nobis quod tempore in illo
<lucr. 3.115>	multimodis agitatur et omnis accipit in se
<lucr. 3.116>	laetitiae motus et curas cordis inanis.
<lucr. 3.117>	Nunc animam quoque ut in membris cognoscere possis
<lucr. 3.118>	esse neque harmonia corpus sentire solere,
<lucr. 3.119>	principio fit uti detracto corpore multo
<lucr. 3.120>	saepe tamen nobis in membris vita moretur.
<lucr. 3.121>	Atque eadem rursum, cum corpora pauca caloris
<lucr. 3.122>	diffugere forasque per os est editus ar,
<lucr. 3.123>	deserit extemplo venas atque ossa relinquit;
<lucr. 3.124>	noscere ut hinc possis non aequas omnia partis
<lucr. 3.125>	corpora habere neque ex aequo fulcire salutem,
<lucr. 3.126>	sed magis haec, venti quae sunt calidique vaporis
<lucr. 3.127>	semina, curare in membris ut vita moretur.
<lucr. 3.128>	est igitur calor ac ventus vitalis in ipso
<lucr. 3.129>	corpore, qui nobis moribundos deserit artus.
<lucr. 3.130>	quapropter quoniam est animi natura reperta
<lucr. 3.131>	atque animae quasi pars hominis, redde harmoniai
<lucr. 3.132>	nomen, ad organicos alto delatum Heliconi,
<lucr. 3.133>	sive aliunde ipsi porro traxere et in illam
<lucr. 3.134>	transtulerunt, proprio quae tum res nomine egebat.
<lucr. 3.135>	quidquid [id] est, habeant: tu cetera percipe dicta.
<lucr. 3.136>	Nunc animum atque animam dico coniuncta teneri
<lucr. 3.137>	inter se atque unam naturam conficere ex se,
<lucr. 3.138>	sed caput esse quasi et dominari in corpore toto
<lucr. 3.139>	consilium, quod nos animum mentemque vocamus.
<lucr. 3.140>	idque situm media regione in pectoris haeret.
<lucr. 3.141>	hic exultat enim pavor ac metus, haec loca circum
<lucr. 3.142>	laetitiae mulcent: hic ergo mens animusquest.
<lucr. 3.143>	cetera pars animae per totum dissita corpus
<lucr. 3.144>	paret et ad numen mentis momenque movetur.
<lucr. 3.145>	idque sibi solum per se sapit et sibi gaudet,
<lucr. 3.146>	cum neque res animam neque corpus commovet una.
<lucr. 3.147>	et quasi, cum caput aut oculus temptante dolore
<lucr. 3.148>	laeditur in nobis, non omni concruciamur
<lucr. 3.149>	corpore, sic animus nonnumquam laeditur ipse
<lucr. 3.150>	laetitiaque viget, cum cetera pars animai
<lucr. 3.151>	per membra atque artus nulla novitate cietur;
<lucr. 3.152>	verum ubi vementi magis est commota metu mens,
<lucr. 3.153>	consentire animam totam per membra videmus
<lucr. 3.154>	sudoresque ita palloremque existere toto
<lucr. 3.155>	corpore et infringi linguam vocemque aboriri,
<lucr. 3.156>	caligare oculos, sonere auris, succidere artus,
<lucr. 3.157>	denique concidere ex animi terrore videmus
<lucr. 3.158>	saepe homines; facile ut quivis hinc noscere possit
<lucr. 3.159>	esse animam cum animo coniunctam, quae cum animi [vi]
<lucr. 3.160>	percussa est, exim corpus propellit et icit.
<lucr. 3.161>	Haec eadem ratio naturam animi atque animai
<lucr. 3.162>	corpoream docet esse; ubi enim propellere membra,
<lucr. 3.163>	corripere ex somno corpus mutareque vultum
<lucr. 3.164>	atque hominem totum regere ac versare videtur,
<lucr. 3.165>	quorum nil fieri sine tactu posse videmus
<lucr. 3.166>	nec tactum porro sine corpore, nonne fatendumst
<lucr. 3.167>	corporea natura animum constare animamque?
<lucr. 3.168>	praeterea pariter fungi cum corpore et una
<lucr. 3.169>	consentire animum nobis in corpore cernis.
<lucr. 3.170>	si minus offendit vitam vis horrida teli
<lucr. 3.171>	ossibus ac nervis disclusis intus adacta,
<lucr. 3.172>	at tamen insequitur languor terraeque petitus
<lucr. 3.173>	suavis et in terra mentis qui gignitur aestus
<lucr. 3.174>	inter dumque quasi exsurgendi incerta voluntas.
<lucr. 3.175>	ergo corpoream naturam animi esse necessest,
<lucr. 3.176>	corporeis quoniam telis ictuque laborat.
<lucr. 3.177>	Is tibi nunc animus quali sit corpore et unde
<lucr. 3.178>	constiterit pergam rationem reddere dictis.
<lucr. 3.179>	principio esse aio persuptilem atque minutis
<lucr. 3.180>	perquam corporibus factum constare. id ita esse
<lucr. 3.181>	hinc licet advertas animum, ut pernoscere possis.
<lucr. 3.182>	Nil adeo fieri celeri ratione videtur,
<lucr. 3.183>	quam si mens fieri proponit et inchoat ipsa;
<lucr. 3.184>	ocius ergo animus quam res se perciet ulla,
<lucr. 3.185>	ante oculos quorum in promptu natura videtur.
<lucr. 3.186>	at quod mobile tanto operest, constare rutundis
<lucr. 3.187>	perquam seminibus debet perquamque minutis,
<lucr. 3.188>	momine uti parvo possint inpulsa moveri.
<lucr. 3.189>	namque movetur aqua et tantillo momine flutat,
<lucr. 3.190>	quippe volubilibus parvisque creata figuris.
<lucr. 3.191>	at contra mellis constantior est natura
<lucr. 3.192>	et pigri latices magis et cunctantior actus:
<lucr. 3.193>	haeret enim inter se magis omnis materiai
<lucr. 3.194>	copia, ni mirum quia non tam levibus extat
<lucr. 3.195>	corporibus neque tam suptilibus atque rutundis.
<lucr. 3.196>	namque papaveris aura potest suspensa levisque
<lucr. 3.197>	cogere ut ab summo tibi diffluat altus acervus,
<lucr. 3.198>	at contra lapidum coniectum spicarumque
<lucr. 3.199>	noenu potest. igitur parvissima corpora pro quam
<lucr. 3.200>	et levissima sunt, ita mobilitate fruuntur;
<lucr. 3.201>	at contra quae cumque magis cum pondere magno
<lucr. 3.202>	asperaque inveniuntur, eo stabilita magis sunt.
<lucr. 3.203>	nunc igitur quoniamst animi natura reperta
<lucr. 3.204>	mobilis egregie, perquam constare necessest
<lucr. 3.205>	corporibus parvis et levibus atque rutundis.
<lucr. 3.206>	quae tibi cognita res in multis, o bone, rebus
<lucr. 3.207>	utilis invenietur et opportuna cluebit.
<lucr. 3.208>	Haec quoque res etiam naturam dedicat eius,
<lucr. 3.209>	quam tenui constet textura quamque loco se
<lucr. 3.210>	contineat parvo, si possit conglomerari,
<lucr. 3.211>	quod simul atque hominem leti secura quies est
<lucr. 3.212>	indepta atque animi natura animaeque recessit,
<lucr. 3.213>	nil ibi libatum de toto corpore cernas
<lucr. 3.214>	ad speciem, nihil ad pondus: mors omnia praestat,
<lucr. 3.215>	vitalem praeter sensum calidumque vaporem.
<lucr. 3.216>	ergo animam totam perparvis esse necessest
<lucr. 3.217>	seminibus nexam per venas viscera nervos,
<lucr. 3.218>	qua tenus, omnis ubi e toto iam corpore cessit,
<lucr. 3.219>	extima membrorum circumcaesura tamen se
<lucr. 3.220>	incolumem praestat nec defit ponderis hilum.
<lucr. 3.221>	quod genus est, Bacchi cum flos evanuit aut cum
<lucr. 3.222>	spiritus unguenti suavis diffugit in auras
<lucr. 3.223>	aut aliquo cum iam sucus de corpore cessit;
<lucr. 3.224>	nil oculis tamen esse minor res ipsa videtur
<lucr. 3.225>	propterea neque detractum de pondere quicquam,
<lucr. 3.226>	ni mirum quia multa minutaque semina sucos
<lucr. 3.227>	efficiunt et odorem in toto corpore rerum.
<lucr. 3.228>	quare etiam atque etiam mentis naturam animaeque
<lucr. 3.229>	scire licet perquam pauxillis esse creatam
<lucr. 3.230>	seminibus, quoniam fugiens nil ponderis aufert.
<lucr. 3.231>	Nec tamen haec simplex nobis natura putanda est.
<lucr. 3.232>	tenvis enim quaedam moribundos deserit aura
<lucr. 3.233>	mixta vapore, vapor porro trahit ara secum;
<lucr. 3.234>	nec calor est quisquam, cui non sit mixtus et ar;
<lucr. 3.235>	rara quod eius enim constat natura, necessest
<lucr. 3.236>	aris inter eum primordia multa moveri.
<lucr. 3.237>	iam triplex animi est igitur natura reperta;
<lucr. 3.238>	nec tamen haec sat sunt ad sensum cuncta creandum,
<lucr. 3.239>	nil horum quoniam recipit mens posse creare
<lucr. 3.240>	sensiferos motus, quae denique mente volutat.
<lucr. 3.241>	quarta quoque his igitur quaedam natura necessest
<lucr. 3.242>	adtribuatur; east omnino nominis expers;
<lucr. 3.243>	qua neque mobilius quicquam neque tenvius extat
<lucr. 3.244>	nec magis e parvis et levibus ex elementis;
<lucr. 3.245>	sensiferos motus quae didit prima per artus.
<lucr. 3.246>	prima cietur enim, parvis perfecta figuris,
<lucr. 3.247>	inde calor motus et venti caeca potestas
<lucr. 3.248>	accipit, inde ar, inde omnia mobilitantur:
<lucr. 3.249>	concutitur sanguis, tum viscera persentiscunt
<lucr. 3.250>	omnia, postremis datur ossibus atque medullis
<lucr. 3.251>	sive voluptas est sive est contrarius ardor.
<lucr. 3.252>	nec temere huc dolor usque potest penetrare neque acre
<lucr. 3.253>	permanare malum, quin omnia perturbentur
<lucr. 3.254>	usque adeo [ut] vitae desit locus atque animai
<lucr. 3.255>	diffugiant partes per caulas corporis omnis.
<lucr. 3.256>	sed plerumque fit in summo quasi corpore finis
<lucr. 3.257>	motibus: hanc ob rem vitam retinere valemus.
<lucr. 3.258>	Nunc ea quo pacto inter sese mixta quibusque
<lucr. 3.259>	compta modis vigeant rationem reddere aventem
<lucr. 3.260>	abstrahit invitum patrii sermonis egestas;
<lucr. 3.261>	sed tamen, ut potero summatim attingere, tangam.
<lucr. 3.262>	inter enim cursant primordia principiorum
<lucr. 3.263>	motibus inter se, nihil ut secernier unum
<lucr. 3.264>	possit nec spatio fieri divisa potestas,
<lucr. 3.265>	sed quasi multae vis unius corporis extant.
<lucr. 3.266>	quod genus in quovis animantum viscere volgo
<lucr. 3.267>	est odor et quidam color et sapor, et tamen ex his
<lucr. 3.268>	omnibus est unum perfectum corporis augmen,
<lucr. 3.269>	sic calor atque ar et venti caeca potestas
<lucr. 3.270>	mixta creant unam naturam et mobilis illa
<lucr. 3.271>	vis, initum motus ab se quae dividit ollis,
<lucr. 3.272>	sensifer unde oritur primum per viscera motus.
<lucr. 3.273>	nam penitus prorsum latet haec natura subestque
<lucr. 3.274>	nec magis hac infra quicquam est in corpore nostro
<lucr. 3.275>	atque anima est animae proporro totius ipsa.
<lucr. 3.276>	quod genus in nostris membris et corpore toto
<lucr. 3.277>	mixta latens animi vis est animaeque potestas,
<lucr. 3.278>	corporibus quia de parvis paucisque creatast,
<lucr. 3.279>	sic tibi nominis haec expers vis, facta minutis
<lucr. 3.280>	corporibus, latet atque animae quasi totius ipsa
<lucr. 3.281>	proporrost anima et dominatur corpore toto.
<lucr. 3.282>	consimili ratione necessest ventus et ar
<lucr. 3.283>	et calor inter se vigeant commixta per artus
<lucr. 3.284>	atque aliis aliud subsit magis emineatque,
<lucr. 3.285>	ut quiddam fieri videatur ab omnibus unum,
<lucr. 3.286>	ni calor ac ventus seorsum seorsumque potestas
<lucr. 3.287>	aris interemant sensum diductaque solvant.
<lucr. 3.288>	est etiam calor ille animo, quem sumit, in ira
<lucr. 3.289>	cum fervescit et ex oculis micat acrius ardor;
<lucr. 3.290>	est et frigida multa, comes formidinis, aura,
<lucr. 3.291>	quae ciet horrorem membris et concitat artus;
<lucr. 3.292>	est etiam quoque pacati status aris ille,
<lucr. 3.293>	pectore tranquillo fit qui voltuque sereno.
<lucr. 3.294>	sed calidi plus est illis quibus acria corda
<lucr. 3.295>	iracundaque mens facile effervescit in ira,
<lucr. 3.296>	quo genere in primis vis est violenta leonum,
<lucr. 3.297>	pectora qui fremitu rumpunt plerumque gementes
<lucr. 3.298>	nec capere irarum fluctus in pectore possunt.
<lucr. 3.299>	at ventosa magis cervorum frigida mens est
<lucr. 3.300>	et gelidas citius per viscera concitat auras,
<lucr. 3.301>	quae tremulum faciunt membris existere motum.
<lucr. 3.302>	at natura boum placido magis are vivit
<lucr. 3.303>	nec nimis irai fax umquam subdita percit
<lucr. 3.304>	fumida, suffundens caecae caliginis umbra,
<lucr. 3.305>	nec gelidis torpet telis perfixa pavoris;
<lucr. 3.306>	interutrasque sitast cervos saevosque leones.
<lucr. 3.307>	sic hominum genus est: quamvis doctrina politos
<lucr. 3.308>	constituat pariter quosdam, tamen illa relinquit
<lucr. 3.309>	naturae cuiusque animi vestigia prima.
<lucr. 3.310>	nec radicitus evelli mala posse putandumst,
<lucr. 3.311>	quin proclivius hic iras decurrat ad acris,
<lucr. 3.312>	ille metu citius paulo temptetur, at ille
<lucr. 3.313>	tertius accipiat quaedam clementius aequo.
<lucr. 3.314>	inque aliis rebus multis differre necessest
<lucr. 3.315>	naturas hominum varias moresque sequacis;
<lucr. 3.316>	quorum ego nunc nequeo caecas exponere causas
<lucr. 3.317>	nec reperire figurarum tot nomina quot sunt
<lucr. 3.318>	principiis, unde haec oritur variantia rerum.
<lucr. 3.319>	illud in his rebus video firmare potesse,
<lucr. 3.320>	usque adeo naturarum vestigia linqui
<lucr. 3.321>	parvola, quae nequeat ratio depellere nobis,
<lucr. 3.322>	ut nihil inpediat dignam dis degere vitam.
<lucr. 3.323>	Haec igitur natura tenetur corpore ab omni
<lucr. 3.324>	ipsaque corporis est custos et causa salutis;
<lucr. 3.325>	nam communibus inter se radicibus haerent
<lucr. 3.326>	nec sine pernicie divelli posse videntur.
<lucr. 3.327>	quod genus e thuris glaebis evellere odorem
<lucr. 3.328>	haud facile est, quin intereat natura quoque eius,
<lucr. 3.329>	sic animi atque animae naturam corpore toto
<lucr. 3.330>	extrahere haut facile est, quin omnia dissoluantur.
<lucr. 3.331>	inplexis ita principiis ab origine prima
<lucr. 3.332>	inter se fiunt consorti praedita vita,
<lucr. 3.333>	nec sibi quaeque sine alterius vi posse videtur
<lucr. 3.334>	corporis atque animi seorsum sentire potestas,
<lucr. 3.335>	sed communibus inter eas conflatur utrimque
<lucr. 3.336>	motibus accensus nobis per viscera sensus.
<lucr. 3.337>	Praeterea corpus per se nec gignitur umquam
<lucr. 3.338>	nec crescit neque post mortem durare videtur.
<lucr. 3.339>	non enim, ut umor aquae dimittit saepe vaporem,
<lucr. 3.340>	qui datus est, neque ea causa convellitur ipse,
<lucr. 3.341>	sed manet incolumis, non, inquam, sic animai
<lucr. 3.342>	discidium possunt artus perferre relicti,
<lucr. 3.343>	sed penitus pereunt convulsi conque putrescunt.
<lucr. 3.344>	ex ineunte aevo sic corporis atque animai
<lucr. 3.345>	mutua vitalis discunt contagia motus,
<lucr. 3.346>	maternis etiam membris alvoque reposta,
<lucr. 3.347>	discidium [ut] nequeat fieri sine peste maloque;
<lucr. 3.348>	ut videas, quoniam coniunctast causa salutis,
<lucr. 3.349>	coniunctam quoque naturam consistere eorum.
<lucr. 3.350>	Quod super est, siquis corpus sentire refutat
<lucr. 3.351>	atque animam credit permixtam corpore toto
<lucr. 3.352>	suscipere hunc motum quem sensum nominitamus,
<lucr. 3.353>	vel manifestas res contra verasque repugnat.
<lucr. 3.354>	quid sit enim corpus sentire quis adferet umquam,
<lucr. 3.355>	si non ipsa palam quod res dedit ac docuit nos?
<lucr. 3.356>	'at dimissa anima corpus caret undique sensu.'
<lucr. 3.357>	perdit enim quod non proprium fuit eius in aevo
<lucr. 3.358>	multaque praeterea perdit quom expellitur aevo.
<lucr. 3.359>	Dicere porro oculos nullam rem cernere posse,
<lucr. 3.360>	sed per eos animum ut foribus spectare reclusis,
<lucr. 3.361>	difficilest, contra cum sensus ducat eorum;
<lucr. 3.362>	sensus enim trahit atque acies detrudit ad ipsas,
<lucr. 3.363>	fulgida praesertim cum cernere saepe nequimus,
<lucr. 3.364>	lumina luminibus quia nobis praepediuntur.
<lucr. 3.365>	quod foribus non fit; neque enim, qua cernimus ipsi,
<lucr. 3.366>	ostia suscipiunt ullum reclusa laborem.
<lucr. 3.367>	praeterea si pro foribus sunt lumina nostra,
<lucr. 3.368>	iam magis exemptis oculis debere videtur
<lucr. 3.369>	cernere res animus sublatis postibus ipsis.
<lucr. 3.370>	Illud in his rebus nequaquam sumere possis,
<lucr. 3.371>	Democriti quod sancta viri sententia ponit,
<lucr. 3.372>	corporis atque animi primordia singula primis
<lucr. 3.373>	adposita alternis, variare ac nectere membra.
<lucr. 3.374>	nam cum multo sunt animae elementa minora
<lucr. 3.375>	quam quibus e corpus nobis et viscera constant,
<lucr. 3.376>	tum numero quoque concedunt et rara per artus
<lucr. 3.377>	dissita sunt, dum taxat ut hoc promittere possis,
<lucr. 3.378>	quantula prima queant nobis iniecta ciere
<lucr. 3.379>	corpora sensiferos motus in corpore, tanta
<lucr. 3.380>	intervalla tenere exordia prima animai.
<lucr. 3.381>	nam neque pulveris inter dum sentimus adhaesum
<lucr. 3.382>	corpore nec membris incussam sidere cretam,
<lucr. 3.383>	nec nebulam noctu neque arani tenvia fila
<lucr. 3.384>	obvia sentimus, quando obretimur euntes,
<lucr. 3.385>	nec supera caput eiusdem cecidisse vietam
<lucr. 3.386>	vestem nec plumas avium papposque volantis,
<lucr. 3.387>	qui nimia levitate cadunt plerumque gravatim,
<lucr. 3.388>	nec repentis itum cuiusvis cumque animantis
<lucr. 3.389>	sentimus nec priva pedum vestigia quaeque,
<lucr. 3.390>	corpore quae in nostro culices et cetera ponunt.
<lucr. 3.391>	usque adeo prius est in nobis multa ciendum
<lucr. 3.392>	quam primordia sentiscant concussa animai,
<lucr. 3.393>	semina corporibus nostris inmixta per artus,
<lucr. 3.394>	et quam in his intervallis tuditantia possint
<lucr. 3.395>	concursare coire et dissultare vicissim.
<lucr. 3.396>	Et magis est animus vitai claustra corcens
<lucr. 3.397>	et dominantior ad vitam quam vis animai.
<lucr. 3.398>	nam sine mente animoque nequit residere per artus
<lucr. 3.399>	temporis exiguam partem pars ulla animai,
<lucr. 3.400>	sed comes insequitur facile et discedit in auras
<lucr. 3.401>	et gelidos artus in leti frigore linquit.
<lucr. 3.402>	at manet in vita cui mens animusque remansit,
<lucr. 3.403>	quamvis est circum caesis lacer undique membris;
<lucr. 3.404>	truncus adempta anima circum membrisque remota
<lucr. 3.405>	vivit et aetherias vitalis suscipit auras;
<lucr. 3.406>	si non omnimodis, at magna parte animai
<lucr. 3.407>	privatus, tamen in vita cunctatur et haeret;
<lucr. 3.408>	ut, lacerato oculo circum si pupula mansit
<lucr. 3.409>	incolumis, stat cernundi vivata potestas,
<lucr. 3.410>	dum modo ne totum corrumpas luminis orbem
<lucr. 3.411>	et circum caedas aciem solamque relinquas;
<lucr. 3.412>	id quoque enim sine pernicie non fiet eorum.
<lucr. 3.413>	at si tantula pars oculi media illa peresa est,
<lucr. 3.414>	occidit extemplo lumen tenebraeque secuntur,
<lucr. 3.415>	incolumis quamvis alioqui splendidus orbis.
<lucr. 3.416>	hoc anima atque animus vincti sunt foedere semper.
<lucr. 3.417>	Nunc age, nativos animantibus et mortalis
<lucr. 3.418>	esse animos animasque levis ut noscere possis,
<lucr. 3.419>	conquisita diu dulcique reperta labore
<lucr. 3.420>	digna tua pergam disponere carmina vita.
<lucr. 3.421>	tu fac utrumque uno subiungas nomine eorum
<lucr. 3.422>	atque animam verbi causa cum dicere pergam,
<lucr. 3.423>	mortalem esse docens, animum quoque dicere credas,
<lucr. 3.424>	qua tenus est unum inter se coniunctaque res est.
<lucr. 3.425>	Principio quoniam tenuem constare minutis
<lucr. 3.426>	corporibus docui multoque minoribus esse
<lucr. 3.427>	principiis factam quam liquidus umor aquai
<lucr. 3.428>	aut nebula aut fumus  nam longe mobilitate
<lucr. 3.429>	praestat et a tenui causa magis icta movetur,
<lucr. 3.430>	quippe ubi imaginibus fumi nebulaeque movetur;
<lucr. 3.431>	quod genus in somnis sopiti ubi cernimus alte
<lucr. 3.432>	exhalare vaporem altaria ferreque fumum;
<lucr. 3.433>	nam procul haec dubio nobis simulacra geruntur
<lucr. 3.434>	nunc igitur quoniam quassatis undique vasis
<lucr. 3.435>	diffluere umorem et laticem discedere cernis,
<lucr. 3.436>	et nebula ac fumus quoniam discedit in auras,
<lucr. 3.437>	crede animam quoque diffundi multoque perire
<lucr. 3.438>	ocius et citius dissolvi in corpora prima,
<lucr. 3.439>	cum semel ex hominis membris ablata recessit;
<lucr. 3.440>	quippe etenim corpus, quod vas quasi constitit eius,
<lucr. 3.441>	cum cohibere nequit conquassatum ex aliqua re
<lucr. 3.442>	ac rarefactum detracto sanguine venis,
<lucr. 3.443>	are qui credas posse hanc cohiberier ullo,
<lucr. 3.444>	corpore qui nostro rarus magis incohibens sit?
<lucr. 3.445>	Praeterea gigni pariter cum corpore et una
<lucr. 3.446>	crescere sentimus pariterque senescere mentem.
<lucr. 3.447>	nam vel ut infirmo pueri teneroque vagantur
<lucr. 3.448>	corpore, sic animi sequitur sententia tenvis.
<lucr. 3.449>	inde ubi robustis adolevit viribus aetas,
<lucr. 3.450>	consilium quoque maius et auctior est animi vis.
<lucr. 3.451>	post ubi iam validis quassatum est viribus aevi
<lucr. 3.452>	corpus et obtusis ceciderunt viribus artus,
<lucr. 3.453>	claudicat ingenium, delirat lingua [labat] mens,
<lucr. 3.454>	omnia deficiunt atque uno tempore desunt.
<lucr. 3.455>	ergo dissolui quoque convenit omnem animai
<lucr. 3.456>	naturam, ceu fumus, in altas aris auras;
<lucr. 3.457>	quando quidem gigni pariter pariterque videmus
<lucr. 3.458>	crescere et, [ut] docui, simul aevo fessa fatisci.
<lucr. 3.459>	Huc accedit uti videamus, corpus ut ipsum
<lucr. 3.460>	suscipere inmanis morbos durumque dolorem,
<lucr. 3.461>	sic animum curas acris luctumque metumque;
<lucr. 3.462>	quare participem leti quoque convenit esse.
<lucr. 3.463>	quin etiam morbis in corporis avius errat
<lucr. 3.464>	saepe animus; dementit enim deliraque fatur,
<lucr. 3.465>	inter dumque gravi lethargo fertur in altum
<lucr. 3.466>	aeternumque soporem oculis nutuque cadenti;
<lucr. 3.467>	unde neque exaudit voces nec noscere voltus
<lucr. 3.468>	illorum potis est, ad vitam qui revocantes
<lucr. 3.469>	circum stant lacrimis rorantes ora genasque.
<lucr. 3.470>	quare animum quoque dissolui fateare necessest,
<lucr. 3.471>	quandoquidem penetrant in eum contagia morbi;
<lucr. 3.472>	nam dolor ac morbus leti fabricator uterquest,
<lucr. 3.473>	multorum exitio perdocti quod sumus ante.
<lucr. 3.474>	[et quoniam mentem sanari corpus ut aegrum
<lucr. 3.475>	et pariter mentem sanari corpus inani]
<lucr. 3.476>	denique cor, hominem cum vini vis penetravit
<lucr. 3.477>	acris et in venas discessit diditus ardor,
<lucr. 3.478>	consequitur gravitas membrorum, praepediuntur
<lucr. 3.479>	crura vacillanti, tardescit lingua, madet mens,
<lucr. 3.480>	nant oculi, clamor singultus iurgia gliscunt,
<lucr. 3.481>	et iam cetera de genere hoc quae cumque secuntur,
<lucr. 3.482>	cur ea sunt, nisi quod vehemens violentia vini
<lucr. 3.483>	conturbare animam consuevit corpore in ipso?
<lucr. 3.484>	at quae cumque queunt conturbari inque pediri,
<lucr. 3.485>	significant, paulo si durior insinuarit
<lucr. 3.486>	causa, fore ut pereant aevo privata futuro.
<lucr. 3.487>	Quin etiam subito vi morbi saepe coactus
<lucr. 3.488>	ante oculos aliquis nostros, ut fulminis ictu,
<lucr. 3.489>	concidit et spumas agit, ingemit et tremit artus,
<lucr. 3.490>	desipit, extentat nervos, torquetur, anhelat
<lucr. 3.491>	inconstanter, et in iactando membra fatigat,
<lucr. 3.492>	ni mirum quia vis morbi distracta per artus
<lucr. 3.493>	turbat agens animam, spumans [ut] in aequore salso
<lucr. 3.494>	ventorum validis fervescunt viribus undae.
<lucr. 3.495>	exprimitur porro gemitus, quia membra dolore
<lucr. 3.496>	adficiuntur et omnino quod semina vocis
<lucr. 3.497>	eliciuntur et ore foras glomerata feruntur
<lucr. 3.498>	qua quasi consuerunt et sunt munita viai.
<lucr. 3.499>	desipientia fit, quia vis animi atque animai
<lucr. 3.500>	conturbatur et, ut docui, divisa seorsum
<lucr. 3.501>	disiectatur eodem illo distracta veneno.
<lucr. 3.502>	inde ubi iam morbi reflexit causa, reditque
<lucr. 3.503>	in latebras acer corrupti corporis umor,
<lucr. 3.504>	tum quasi vaccillans primum consurgit et omnis
<lucr. 3.505>	paulatim redit in sensus animamque receptat.
<lucr. 3.506>	haec igitur tantis ubi morbis corpore in ipso
<lucr. 3.507>	iactentur miserisque modis distracta laborent,
<lucr. 3.508>	cur eadem credis sine corpore in are aperto
<lucr. 3.509>	cum validis ventis aetatem degere posse?
<lucr. 3.510>	Et quoniam mentem sanari corpus ut aegrum
<lucr. 3.511>	cernimus et flecti medicina posse videmus,
<lucr. 3.512>	id quoque praesagit mortalem vivere mentem.
<lucr. 3.513>	addere enim partis aut ordine traiecere aecumst
<lucr. 3.514>	aut aliquid prosum de summa detrahere hilum,
<lucr. 3.515>	commutare animum qui cumque adoritur et infit
<lucr. 3.516>	aut aliam quamvis naturam flectere quaerit.
<lucr. 3.517>	at neque transferri sibi partis nec tribui vult
<lucr. 3.518>	inmortale quod est quicquam neque defluere hilum;
<lucr. 3.519>	nam quod cumque suis mutatum finibus exit,
<lucr. 3.520>	continuo hoc mors est illius quod fuit ante.
<lucr. 3.521>	ergo animus sive aegrescit, mortalia signa
<lucr. 3.522>	mittit, uti docui, seu flectitur a medicina.
<lucr. 3.523>	usque adeo falsae rationi vera videtur
<lucr. 3.524>	res occurrere et effugium praecludere eunti
<lucr. 3.525>	ancipitique refutatu convincere falsum.
<lucr. 3.526>	Denique saepe hominem paulatim cernimus ire
<lucr. 3.527>	et membratim vitalem deperdere sensum;
<lucr. 3.528>	in pedibus primum digitos livescere et unguis,
<lucr. 3.529>	inde pedes et crura mori, post inde per artus
<lucr. 3.530>	ire alios tractim gelidi vestigia leti.
<lucr. 3.531>	scinditur atque animae haec quoniam natura nec uno
<lucr. 3.532>	tempore sincera existit, mortalis habendast.
<lucr. 3.533>	quod si forte putas ipsam se posse per artus
<lucr. 3.534>	introsum trahere et partis conducere in unum
<lucr. 3.535>	atque ideo cunctis sensum diducere membris,
<lucr. 3.536>	at locus ille tamen, quo copia tanta animai
<lucr. 3.537>	cogitur, in sensu debet maiore videri;
<lucr. 3.538>	qui quoniam nusquamst, ni mirum, ut diximus [ante>,
<lucr. 3.539>	dilaniata foras dispargitur, interit ergo.
<lucr. 3.540>	quin etiam si iam libeat concedere falsum
<lucr. 3.541>	et dare posse animam glomerari in corpore eorum,
<lucr. 3.542>	lumina qui lincunt moribundi particulatim,
<lucr. 3.543>	mortalem tamen esse animam fateare necesse
<lucr. 3.544>	nec refert utrum pereat dispersa per auras
<lucr. 3.545>	an contracta suis e partibus obbrutescat,
<lucr. 3.546>	quando hominem totum magis ac magis undique sensus
<lucr. 3.547>	deficit et vitae minus et minus undique restat.
<lucr. 3.548>	Et quoniam mens est hominis pars una locoque
<lucr. 3.549>	fixa manet certo, vel ut aures atque oculi sunt
<lucr. 3.550>	atque alii sensus qui vitam cumque gubernant,
<lucr. 3.551>	et vel uti manus atque oculus naresve seorsum
<lucr. 3.552>	secreta ab nobis nequeunt sentire neque esse,
<lucr. 3.553>	sed tamen in parvo lincuntur tempore tali,
<lucr. 3.554>	sic animus per se non quit sine corpore et ipso
<lucr. 3.555>	esse homine, illius quasi quod vas esse videtur,
<lucr. 3.556>	sive aliud quid vis potius coniunctius ei
<lucr. 3.557>	fingere, quandoquidem conexu corpus adhaeret.
<lucr. 3.558>	Denique corporis atque animi vivata potestas
<lucr. 3.559>	inter se coniuncta valent vitaque fruuntur;
<lucr. 3.560>	nec sine corpore enim vitalis edere motus
<lucr. 3.561>	sola potest animi per se natura nec autem
<lucr. 3.562>	cassum anima corpus durare et sensibus uti.
<lucr. 3.563>	scilicet avolsus radicibus ut nequit ullam
<lucr. 3.564>	dispicere ipse oculus rem seorsum corpore toto,
<lucr. 3.565>	sic anima atque animus per se nil posse videtur.
<lucr. 3.566>	ni mirum quia [per] venas et viscera mixtim,
<lucr. 3.567>	per nervos atque ossa tenentur corpore ab omni
<lucr. 3.568>	nec magnis intervallis primordia possunt
<lucr. 3.569>	libera dissultare, ideo conclusa moventur
<lucr. 3.570>	sensiferos motus, quos extra corpus in auras
<lucr. 3.571>	aris haut possunt post mortem eiecta moveri
<lucr. 3.572>	propterea quia non simili ratione tenentur;
<lucr. 3.573>	corpus enim atque animans erit ar, si cohibere
<lucr. 3.574>	sese anima atque in eos poterit concludere motus,
<lucr. 3.575>	quos ante in nervis et in ipso corpore agebat.
<lucr. 3.576>	quare etiam atque etiam resoluto corporis omni
<lucr. 3.577>	tegmine et eiectis extra vitalibus auris
<lucr. 3.578>	dissolui sensus animi fateare necessest
<lucr. 3.579>	atque animam, quoniam coniunctast causa duobus.
<lucr. 3.580>	Denique cum corpus nequeat perferre animai
<lucr. 3.581>	discidium, quin in taetro tabescat odore,
<lucr. 3.582>	quid dubitas quin ex imo penitusque coorta
<lucr. 3.583>	emanarit uti fumus diffusa animae vis,
<lucr. 3.584>	atque ideo tanta mutatum putre ruina
<lucr. 3.585>	conciderit corpus, penitus quia mota loco sunt
<lucr. 3.586>	fundamenta foras manant animaeque per artus
<lucr. 3.587>	perque viarum omnis flexus, in corpore qui sunt,
<lucr. 3.588>	atque foramina? multimodis ut noscere possis
<lucr. 3.589>	dispertitam animae naturam exisse per artus
<lucr. 3.590>	et prius esse sibi distractam corpore in ipso,
<lucr. 3.591>	quam prolapsa foras enaret in aris auras.
<lucr. 3.592>	Quin etiam finis dum vitae vertitur intra,
<lucr. 3.593>	saepe aliqua tamen e causa labefacta videtur
<lucr. 3.594>	ire anima ac toto solui de corpore [tota]
<lucr. 3.595>	et quasi supremo languescere tempore voltus
<lucr. 3.596>	molliaque exsangui cadere omnia [corpore] membra.
<lucr. 3.597>	quod genus est, animo male factum cum perhibetur
<lucr. 3.598>	aut animam liquisse; ubi iam trepidatur et omnes
<lucr. 3.599>	extremum cupiunt vitae reprehendere vinclum;
<lucr. 3.600>	conquassatur enim tum mens animaeque potestas
<lucr. 3.601>	omnis. et haec ipso cum corpore conlabefiunt,
<lucr. 3.602>	ut gravior paulo possit dissolvere causa.
<lucr. 3.603>	Quid dubitas tandem quin extra prodita corpus
<lucr. 3.604>	inbecilla foras in aperto, tegmine dempto,
<lucr. 3.605>	non modo non omnem possit durare per aevom,
<lucr. 3.606>	sed minimum quodvis nequeat consistere tempus?
<lucr. 3.607>	nec sibi enim quisquam moriens sentire videtur
<lucr. 3.608>	ire foras animam incolumem de corpore toto,
<lucr. 3.609>	nec prius ad iugulum et supera succedere fauces,
<lucr. 3.610>	verum deficere in certa regione locatam;
<lucr. 3.611>	ut sensus alios in parti quemque sua scit
<lucr. 3.612>	dissolui. quod si inmortalis nostra foret mens,
<lucr. 3.613>	non tam se moriens dissolvi conquereretur,
<lucr. 3.614>	sed magis ire foras vestemque relinquere, ut anguis.
<lucr. 3.615>	Denique cur animi numquam mens consiliumque
<lucr. 3.616>	gignitur in capite aut pedibus manibusve, sed unis
<lucr. 3.617>	sedibus et certis regionibus omnibus haeret,
<lucr. 3.618>	si non certa loca ad nascendum reddita cuique
<lucr. 3.619>	sunt, et ubi quicquid possit durare creatum
<lucr. 3.620>	atque ita multimodis partitis artubus esse,
<lucr. 3.621>	membrorum ut numquam existat praeposterus ordo?
<lucr. 3.622>	usque adeo sequitur res rem, neque flamma creari
<lucr. 3.623>	fluminibus solitast neque in igni gignier algor.
<lucr. 3.624>	Praeterea si inmortalis natura animaist
<lucr. 3.625>	et sentire potest secreta a corpore nostro,
<lucr. 3.626>	quinque, ut opinor, eam faciundum est sensibus auctam.
<lucr. 3.627>	nec ratione alia nosmet proponere nobis
<lucr. 3.628>	possumus infernas animas Acherunte vagare.
<lucr. 3.629>	pictores itaque et scriptorum saecla priora
<lucr. 3.630>	sic animas intro duxerunt sensibus auctas.
<lucr. 3.631>	at neque sorsum oculi neque nares nec manus ipsa
<lucr. 3.632>	esse potest animae neque sorsum lingua neque aures;
<lucr. 3.633>	haud igitur per se possunt sentire neque esse.
<lucr. 3.634>	Et quoniam toto sentimus corpore inesse
<lucr. 3.635>	vitalem sensum et totum esse animale videmus,
<lucr. 3.636>	si subito medium celeri praeciderit ictu
<lucr. 3.637>	vis aliqua, ut sorsum partem secernat utramque,
<lucr. 3.638>	dispertita procul dubio quoque vis animai
<lucr. 3.639>	et discissa simul cum corpore dissicietur.
<lucr. 3.640>	at quod scinditur et partis discedit in ullas,
<lucr. 3.641>	scilicet aeternam sibi naturam abnuit esse.
<lucr. 3.642>	falciferos memorant currus abscidere membra
<lucr. 3.643>	saepe ita de subito permixta caede calentis,
<lucr. 3.644>	ut tremere in terra videatur ab artubus id quod
<lucr. 3.645>	decidit abscisum, cum mens tamen atque hominis vis
<lucr. 3.646>	mobilitate mali non quit sentire dolorem;
<lucr. 3.647>	et simul in pugnae studio quod dedita mens est,
<lucr. 3.648>	corpore relicuo pugnam caedesque petessit,
<lucr. 3.649>	nec tenet amissam laevam cum tegmine saepe
<lucr. 3.650>	inter equos abstraxe rotas falcesque rapaces,
<lucr. 3.651>	nec cecidisse alius dextram, cum scandit et instat.
<lucr. 3.652>	inde alius conatur adempto surgere crure,
<lucr. 3.653>	cum digitos agitat propter moribundus humi pes.
<lucr. 3.654>	et caput abscisum calido viventeque trunco
<lucr. 3.655>	servat humi voltum vitalem oculosque patentis,
<lucr. 3.656>	donec reliquias animai reddidit omnes.
<lucr. 3.657>	quin etiam tibi si, lingua vibrante, minanti
<lucr. 3.658>	serpentis cauda, procero corpore, utrumque
<lucr. 3.659>	sit libitum in multas partis discidere ferro,
<lucr. 3.660>	omnia iam sorsum cernes ancisa recenti
<lucr. 3.661>	volnere tortari et terram conspargere tabo,
<lucr. 3.662>	ipsam seque retro partem petere ore priorem,
<lucr. 3.663>	volneris ardenti ut morsu premat icta dolore.
<lucr. 3.664>	omnibus esse igitur totas dicemus in illis
<lucr. 3.665>	particulis animas? at ea ratione sequetur
<lucr. 3.666>	unam animantem animas habuisse in corpore multas.
<lucr. 3.667>	ergo divisast ea quae fuit una simul cum
<lucr. 3.668>	corpore; quapropter mortale utrumque putandumst,
<lucr. 3.669>	in multas quoniam partis disciditur aeque.
<lucr. 3.670>	Praeterea si inmortalis natura animai
<lucr. 3.671>	constat et in corpus nascentibus insinuatur,
<lucr. 3.672>	cur super ante actam aetatem meminisse nequimus
<lucr. 3.673>	nec vestigia gestarum rerum ulla tenemus?
<lucr. 3.674>	nam si tanto operest animi mutata potestas,
<lucr. 3.675>	omnis ut actarum exciderit retinentia rerum,
<lucr. 3.676>	non, ut opinor, id ab leto iam longius errat;
<lucr. 3.677>	qua propter fateare necessest quae fuit ante
<lucr. 3.678>	interiisse, et quae nunc est nunc esse creatam.
<lucr. 3.679>	Praeterea si iam perfecto corpore nobis
<lucr. 3.680>	inferri solitast animi vivata potestas
<lucr. 3.681>	tum cum gignimur et vitae cum limen inimus,
<lucr. 3.682>	haud ita conveniebat uti cum corpore et una
<lucr. 3.683>	cum membris videatur in ipso sanguine cresse,
<lucr. 3.684>	sed vel ut in cavea per se sibi vivere solam
<lucr. 3.685>	convenit, ut sensu corpus tamen affluat omne.
<lucr. 3.686>	quare etiam atque etiam neque originis esse putandumst
<lucr. 3.687>	expertis animas nec leti lege solutas;
<lucr. 3.688>	nam neque tanto opere adnecti potuisse putandumst
<lucr. 3.689>	corporibus nostris extrinsecus insinuatas,
<lucr. 3.690>	quod fieri totum contra manifesta docet res
<lucr. 3.691>	namque ita conexa est per venas viscera nervos
<lucr. 3.692>	ossaque, uti dentes quoque sensu participentur;
<lucr. 3.693>	morbus ut indicat et gelidai stringor aquai
<lucr. 3.694>	et lapis oppressus subitis e frugibus asper
<lucr. 3.695>	nec, tam contextae cum sint, exire videntur
<lucr. 3.696>	incolumes posse et salvas exsolvere sese
<lucr. 3.697>	omnibus e nervis atque ossibus articulisque,
<lucr. 3.698>	quod si forte putas extrinsecus insinuatam
<lucr. 3.699>	permanare animam nobis per membra solere,
<lucr. 3.700>	tanto quique magis cum corpore fusa peribit;
<lucr. 3.701>	quod permanat enim, dissolvitur, interit ergo;
<lucr. 3.702>	dispertitur enim per caulas corporis omnis.
<lucr. 3.703>	ut cibus, in membra atque artus cum diditur omnis,
<lucr. 3.704>	disperit atque aliam naturam sufficit ex se,
<lucr. 3.705>	sic anima atque animus quamvis [est] integra recens [in]
<lucr. 3.706>	corpus eunt, tamen in manando dissoluuntur,
<lucr. 3.707>	dum quasi per caulas omnis diduntur in artus
<lucr. 3.708>	particulae quibus haec animi natura creatur,
<lucr. 3.709>	quae nunc in nostro dominatur corpore nata
<lucr. 3.710>	ex illa quae tunc periit partita per artus.
<lucr. 3.711>	quapropter neque natali privata videtur
<lucr. 3.712>	esse die natura animae nec funeris expers.
<lucr. 3.713>	Semina praeterea linquontur necne animai
<lucr. 3.714>	corpore in exanimo? quod si lincuntur et insunt,
<lucr. 3.715>	haut erit ut merito inmortalis possit haberi,
<lucr. 3.716>	partibus amissis quoniam libata recessit.
<lucr. 3.717>	sin ita sinceris membris ablata profugit,
<lucr. 3.718>	ut nullas partis in corpore liquerit ex se,
<lucr. 3.719>	unde cadavera rancenti iam viscere vermes
<lucr. 3.720>	expirant atque unde animantum copia tanta
<lucr. 3.721>	exos et exanguis tumidos perfluctuat artus?
<lucr. 3.722>	quod si forte animas extrinsecus insinuari?
<lucr. 3.723>	vermibus et privas in corpora posse venire
<lucr. 3.724>	credis nec reputas cur milia multa animarum
<lucr. 3.725>	conveniant unde una recesserit, hoc tamen est ut
<lucr. 3.726>	quaerendum videatur et in discrimen agendum,
<lucr. 3.727>	utrum tandem animae venentur semina quaeque
<lucr. 3.728>	vermiculorum ipsaeque sibi fabricentur ubi sint,
<lucr. 3.729>	an quasi corporibus perfectis insinuentur.
<lucr. 3.730>	at neque cur faciant ipsae quareve laborent
<lucr. 3.731>	dicere suppeditat. neque enim, sine corpore cum sunt,
<lucr. 3.732>	sollicitae volitant morbis alguque fameque;
<lucr. 3.733>	corpus enim magis his vitiis adfine laborat,
<lucr. 3.734>	et mala multa animus contage fungitur eius.
<lucr. 3.735>	sed tamen his esto quamvis facere utile corpus,
<lucr. 3.736>	cum subeant; at qua possint via nulla videtur.
<lucr. 3.737>	haut igitur faciunt animae sibi corpora et artus.
<lucr. 3.738>	nec tamen est ut qui [cum] perfectis insinuentur
<lucr. 3.739>	corporibus; neque enim poterunt suptiliter esse
<lucr. 3.740>	conexae neque consensu contagia fient.
<lucr. 3.741>	Denique cur acris violentia triste leonum
<lucr. 3.742>	seminium sequitur, volpes dolus, et fuga cervos?
<lucr. 3.743>	a patribus datur et [a] patrius pavor incitat artus,
<lucr. 3.744>	et iam cetera de genere hoc cur omnia membris
<lucr. 3.745>	ex ineunte aevo generascunt ingenioque,
<lucr. 3.746>	si non, certa suo quia semine seminioque
<lucr. 3.747>	vis animi pariter crescit cum corpore quoque?
<lucr. 3.748>	quod si inmortalis foret et mutare soleret
<lucr. 3.749>	corpora, permixtis animantes moribus essent,
<lucr. 3.750>	effugeret canis Hyrcano de semine saepe
<lucr. 3.751>	cornigeri incursum cervi tremeretque per auras
<lucr. 3.752>	aris accipiter fugiens veniente columba,
<lucr. 3.753>	desiperent homines, saperent fera saecla ferarum.
<lucr. 3.754>	illud enim falsa fertur ratione, quod aiunt
<lucr. 3.755>	inmortalem animam mutato corpore flecti;
<lucr. 3.756>	quod mutatur enim, dissolvitur, interit ergo;
<lucr. 3.757>	traiciuntur enim partes atque ordine migrant;
<lucr. 3.758>	quare dissolui quoque debent posse per artus,
<lucr. 3.759>	denique ut intereant una cum corpore cunctae.
<lucr. 3.760>	sin animas hominum dicent in corpora semper
<lucr. 3.761>	ire humana, tamen quaeram cur e sapienti
<lucr. 3.762>	stulta queat fieri, nec prudens sit puer ullus,
<lucr. 3.763>	[si non, certa suo quia semine seminioque]
<lucr. 3.764>	nec tam doctus equae pullus quam fortis equi vis.
<lucr. 3.765>	scilicet in tenero tenerascere corpore mentem
<lucr. 3.766>	confugient. quod si iam fit, fateare necessest
<lucr. 3.767>	mortalem esse animam, quoniam mutata per artus
<lucr. 3.768>	tanto opere amittit vitam sensumque priorem.
<lucr. 3.769>	quove modo poterit pariter cum corpore quoque
<lucr. 3.770>	confirmata cupitum aetatis tangere florem
<lucr. 3.771>	vis animi, nisi erit consors in origine prima?
<lucr. 3.772>	quidve foras sibi vult membris exire senectis?
<lucr. 3.773>	an metuit conclusa manere in corpore putri
<lucr. 3.774>	et domus aetatis spatio ne fessa vetusto
<lucr. 3.775>	obruat? at non sunt immortali ulla pericla.
<lucr. 3.776>	Denique conubia ad Veneris partusque ferarum
<lucr. 3.777>	esse animas praesto deridiculum esse videtur,
<lucr. 3.778>	expectare immortalis mortalia membra
<lucr. 3.779>	innumero numero certareque praeproperanter
<lucr. 3.780>	inter se quae prima potissimaque insinuetur;
<lucr. 3.781>	si non forte ita sunt animarum foedera pacta,
<lucr. 3.782>	ut quae prima volans advenerit insinuetur
<lucr. 3.783>	prima neque inter se contendant viribus hilum.
<lucr. 3.784>	Denique in aethere non arbor, non aequore in alto
<lucr. 3.785>	nubes esse queunt nec pisces vivere in arvis
<lucr. 3.786>	nec cruor in lignis neque saxis sucus inesse.
<lucr. 3.787>	certum ac dispositumst ubi quicquid crescat et insit.
<lucr. 3.788>	sic animi natura nequit sine corpore oriri
<lucr. 3.789>	sola neque a nervis et sanguine longius esse.
<lucr. 3.790>	quod si posset enim, multo prius ipsa animi vis
<lucr. 3.791>	in capite aut umeris aut imis calcibus esse
<lucr. 3.792>	posset et innasci quavis in parte soleret,
<lucr. 3.793>	tandem in eodem homine atque in eodem vase manere.
<lucr. 3.794>	quod quoniam nostro quoque constat corpore certum
<lucr. 3.795>	dispositumque videtur ubi esse et crescere possit
<lucr. 3.796>	sorsum anima atque animus, tanto magis infitiandum
<lucr. 3.797>	totum posse extra corpus durare genique.
<lucr. 3.798>	quare, corpus ubi interiit, periisse necessest
<lucr. 3.799>	confiteare animam distractam in corpore toto.
<lucr. 3.800>	quippe etenim mortale aeterno iungere et una
<lucr. 3.801>	consentire putare et fungi mutua posse
<lucr. 3.802>	desiperest; quid enim diversius esse putandumst
<lucr. 3.803>	aut magis inter se disiunctum discrepitansque,
<lucr. 3.804>	quam mortale quod est inmortali atque perenni
<lucr. 3.805>	iunctum in concilio saevas tolerare procellas?
<lucr. 3.806>	praeterea quaecumque manent aeterna necessest
<lucr. 3.807>	aut quia sunt solido cum corpore respuere ictus
<lucr. 3.808>	nec penetrare pati sibi quicquam quod queat artas
<lucr. 3.809>	dissociare intus partis, ut materiai
<lucr. 3.810>	corpora sunt, quorum naturam ostendimus ante,
<lucr. 3.811>	aut ideo durare aetatem posse per omnem,
<lucr. 3.812>	plagarum quia sunt expertia sicut inanest,
<lucr. 3.813>	quod manet intactum neque ab ictu fungitur hilum,
<lucr. 3.814>	aut etiam quia nulla loci sit copia circum,
<lucr. 3.815>	quo quasi res possint discedere dissoluique,
<lucr. 3.816>	sicut summarum summast aeterna, neque extra
<lucr. 3.817>	quis locus est quo diffugiant neque corpora sunt quae
<lucr. 3.818>	possint incidere et valida dissolvere plaga.
<lucr. 3.819>	Quod si forte ideo magis inmortalis habendast,
<lucr. 3.820>	quod vitalibus ab rebus munita tenetur,
<lucr. 3.821>	aut quia non veniunt omnino aliena salutis,
<lucr. 3.822>	aut quia quae veniunt aliqua ratione recedunt
<lucr. 3.823>	pulsa prius quam quid noceant sentire queamus,
<lucr. 3.824>	
<lucr. 3.825>	praeter enim quam quod morbis cum corporis aegret,
<lucr. 3.825>	advenit id quod eam de rebus saepe futuris
<lucr. 3.826>	macerat inque metu male habet curisque fatigat,
<lucr. 3.827>	praeteritisque male admissis peccata remordent.
<lucr. 3.828>	adde furorem animi proprium atque oblivia rerum,
<lucr. 3.829>	adde quod in nigras lethargi mergitur undas.
<lucr. 3.830>	Nil igitur mors est ad nos neque pertinet hilum,
<lucr. 3.831>	quandoquidem natura animi mortalis habetur.
<lucr. 3.832>	et vel ut ante acto nihil tempore sensimus aegri,
<lucr. 3.833>	ad confligendum venientibus undique Poenis,
<lucr. 3.834>	omnia cum belli trepido concussa tumultu
<lucr. 3.835>	horrida contremuere sub altis aetheris auris,
<lucr. 3.836>	in dubioque fuere utrorum ad regna cadendum
<lucr. 3.837>	omnibus humanis esset terraque marique,
<lucr. 3.838>	sic, ubi non erimus, cum corporis atque animai
<lucr. 3.839>	discidium fuerit, quibus e sumus uniter apti,
<lucr. 3.840>	scilicet haud nobis quicquam, qui non erimus tum,
<lucr. 3.841>	accidere omnino poterit sensumque movere,
<lucr. 3.842>	non si terra mari miscebitur et mare caelo.
<lucr. 3.843>	et si iam nostro sentit de corpore postquam
<lucr. 3.844>	distractast animi natura animaeque potestas,
<lucr. 3.845>	nil tamen est ad nos, qui comptu coniugioque
<lucr. 3.846>	corporis atque animae consistimus uniter apti.
<lucr. 3.847>	nec, si materiem nostram collegerit aetas
<lucr. 3.848>	post obitum rursumque redegerit ut sita nunc est,
<lucr. 3.849>	atque iterum nobis fuerint data lumina vitae,
<lucr. 3.850>	pertineat quicquam tamen ad nos id quoque factum,
<lucr. 3.851>	interrupta semel cum sit repetentia nostri.
<lucr. 3.852>	et nunc nil ad nos de nobis attinet, ante
<lucr. 3.853>	qui fuimus, [neque] iam de illis nos adficit angor.
<lucr. 3.854>	nam cum respicias inmensi temporis omne
<lucr. 3.855>	praeteritum spatium, tum motus materiai
<lucr. 3.856>	multimodi quam sint, facile hoc adcredere possis,
<lucr. 3.857>	semina saepe in eodem, ut nunc sunt, ordine posta
<lucr. 3.858>	haec eadem, quibus e nunc nos sumus, ante fuisse.
<lucr. 3.859>	nec memori tamen id quimus reprehendere mente;
<lucr. 3.860>	inter enim iectast vitai pausa vageque
<lucr. 3.861>	deerrarunt passim motus ab sensibus omnes.
<lucr. 3.862>	debet enim, misere si forte aegreque futurumst;
<lucr. 3.863>	ipse quoque esse in eo tum tempore, cui male possit
<lucr. 3.864>	accidere. id quoniam mors eximit, esseque prohibet
<lucr. 3.865>	illum cui possint incommoda conciliari,
<lucr. 3.866>	scire licet nobis nihil esse in morte timendum
<lucr. 3.867>	nec miserum fieri qui non est posse, neque hilum
<lucr. 3.868>	differre an nullo fuerit iam tempore natus,
<lucr. 3.869>	mortalem vitam mors cum inmortalis ademit.
<lucr. 3.870>	Proinde ubi se videas hominem indignarier ipsum,
<lucr. 3.871>	post mortem fore ut aut putescat corpore posto
<lucr. 3.872>	aut flammis interfiat malisve ferarum,
<lucr. 3.873>	scire licet non sincerum sonere atque subesse
<lucr. 3.874>	caecum aliquem cordi stimulum, quamvis neget ipse
<lucr. 3.875>	credere se quemquam sibi sensum in morte futurum;
<lucr. 3.876>	non, ut opinor, enim dat quod promittit et unde
<lucr. 3.877>	nec radicitus e vita se tollit et eicit,
<lucr. 3.878>	sed facit esse sui quiddam super inscius ipse.
<lucr. 3.879>	vivus enim sibi cum proponit quisque futurum,
<lucr. 3.880>	corpus uti volucres lacerent in morte feraeque,
<lucr. 3.881>	ipse sui miseret; neque enim se dividit illim
<lucr. 3.882>	nec removet satis a proiecto corpore et illum
<lucr. 3.883>	se fingit sensuque suo contaminat astans.
<lucr. 3.884>	hinc indignatur se mortalem esse creatum
<lucr. 3.885>	nec videt in vera nullum fore morte alium se,
<lucr. 3.886>	qui possit vivus sibi se lugere peremptum
<lucr. 3.887>	stansque iacentem [se] lacerari urive dolere.
<lucr. 3.888>	nam si in morte malumst malis morsuque ferarum
<lucr. 3.889>	tractari, non invenio qui non sit acerbum
<lucr. 3.890>	ignibus inpositum calidis torrescere flammis
<lucr. 3.891>	aut in melle situm suffocari atque rigere
<lucr. 3.892>	frigore, cum summo gelidi cubat aequore saxi,
<lucr. 3.893>	urgerive superne obrutum pondere terrae.
<lucr. 3.894>	'Iam iam non domus accipiet te laeta neque uxor
<lucr. 3.895>	optima, nec dulces occurrent oscula nati
<lucr. 3.896>	praeripere et tacita pectus dulcedine tangent.
<lucr. 3.897>	non poteris factis florentibus esse tuisque
<lucr. 3.898>	praesidium. misero misere' aiunt 'omnia ademit
<lucr. 3.899>	una dies infesta tibi tot praemia vitae.'
<lucr. 3.900>	illud in his rebus non addunt 'nec tibi earum
<lucr. 3.901>	iam desiderium rerum super insidet una.'
<lucr. 3.902>	quod bene si videant animo dictisque sequantur,
<lucr. 3.903>	dissoluant animi magno se angore metuque.
<lucr. 3.904>	'tu quidem ut es leto sopitus, sic eris aevi
<lucr. 3.905>	quod super est cunctis privatus doloribus aegris;
<lucr. 3.906>	at nos horrifico cinefactum te prope busto
<lucr. 3.907>	insatiabiliter deflevimus, aeternumque
<lucr. 3.908>	nulla dies nobis maerorem e pectore demet.'
<lucr. 3.909>	illud ab hoc igitur quaerendum est, quid sit amari
<lucr. 3.910>	tanto opere, ad somnum si res redit atque quietem,
<lucr. 3.911>	cur quisquam aeterno possit tabescere luctu.
<lucr. 3.912>	Hoc etiam faciunt ubi discubuere tenentque
<lucr. 3.913>	pocula saepe homines et inumbrant ora coronis,
<lucr. 3.914>	ex animo ut dicant: 'brevis hic est fructus homullis;
<lucr. 3.915>	iam fuerit neque post umquam revocare licebit.'
<lucr. 3.916>	tam quam in morte mali cum primis hoc sit eorum,
<lucr. 3.917>	quod sitis exurat miseros atque arida torrat,
<lucr. 3.918>	aut aliae cuius desiderium insideat rei.
<lucr. 3.919>	nec sibi enim quisquam tum se vitamque requiret,
<lucr. 3.920>	cum pariter mens et corpus sopita quiescunt;
<lucr. 3.921>	nam licet aeternum per nos sic esse soporem,
<lucr. 3.922>	nec desiderium nostri nos adficit ullum,
<lucr. 3.923>	et tamen haud quaquam nostros tunc illa per artus
<lucr. 3.924>	longe ab sensiferis primordia motibus errant,
<lucr. 3.925>	cum correptus homo ex somno se colligit ipse.
<lucr. 3.926>	multo igitur mortem minus ad nos esse putandumst,
<lucr. 3.927>	si minus esse potest quam quod nihil esse videmus;
<lucr. 3.928>	maior enim turbae disiectus materiai
<lucr. 3.929>	consequitur leto nec quisquam expergitus extat,
<lucr. 3.930>	frigida quem semel est vitai pausa secuta.
<lucr. 3.931>	Denique si vocem rerum natura repente.
<lucr. 3.932>	mittat et hoc alicui nostrum sic increpet ipsa:
<lucr. 3.933>	'quid tibi tanto operest, mortalis, quod nimis aegris
<lucr. 3.934>	luctibus indulges? quid mortem congemis ac fles?
<lucr. 3.935>	nam [si] grata fuit tibi vita ante acta priorque
<lucr. 3.936>	et non omnia pertusum congesta quasi in vas
<lucr. 3.937>	commoda perfluxere atque ingrata interiere;
<lucr. 3.938>	cur non ut plenus vitae conviva recedis
<lucr. 3.939>	aequo animoque capis securam, stulte, quietem?
<lucr. 3.940>	sin ea quae fructus cumque es periere profusa
<lucr. 3.941>	vitaque in offensost, cur amplius addere quaeris,
<lucr. 3.942>	rursum quod pereat male et ingratum occidat omne,
<lucr. 3.943>	non potius vitae finem facis atque laboris?
<lucr. 3.944>	nam tibi praeterea quod machiner inveniamque,
<lucr. 3.945>	quod placeat, nihil est; eadem sunt omnia semper.
<lucr. 3.946>	si tibi non annis corpus iam marcet et artus
<lucr. 3.947>	confecti languent, eadem tamen omnia restant,
<lucr. 3.948>	omnia si perges vivendo vincere saecla,
<lucr. 3.949>	atque etiam potius, si numquam sis moriturus',
<lucr. 3.950>	quid respondemus, nisi iustam intendere litem
<lucr. 3.951>	naturam et veram verbis exponere causam?
<lucr. 3.952>	grandior hic vero si iam seniorque queratur
<lucr. 3.953>	atque obitum lamentetur miser amplius aequo,
<lucr. 3.954>	non merito inclamet magis et voce increpet acri:
<lucr. 3.955>	'aufer abhinc lacrimas, baratre, et compesce querellas.
<lucr. 3.956>	omnia perfunctus vitai praemia marces;
<lucr. 3.957>	sed quia semper aves quod abest, praesentia temnis,
<lucr. 3.958>	inperfecta tibi elapsast ingrataque vita,
<lucr. 3.959>	et nec opinanti mors ad caput adstitit ante
<lucr. 3.960>	quam satur ac plenus possis discedere rerum.
<lucr. 3.961>	nunc aliena tua tamen aetate omnia mitte
<lucr. 3.962>	aequo animoque, age dum, magnis concede necessis?'
<lucr. 3.963>	iure, ut opinor, agat, iure increpet inciletque;
<lucr. 3.964>	cedit enim rerum novitate extrusa vetustas
<lucr. 3.965>	semper, et ex aliis aliud reparare necessest.
<lucr. 3.966>	Nec quisquam in baratrum nec Tartara deditur atra;
<lucr. 3.967>	materies opus est, ut crescant postera saecla;
<lucr. 3.968>	quae tamen omnia te vita perfuncta sequentur;
<lucr. 3.969>	nec minus ergo ante haec quam tu cecidere cadentque.
<lucr. 3.970>	sic alid ex alio numquam desistet oriri
<lucr. 3.971>	vitaque mancipio nulli datur, omnibus usu.
<lucr. 3.972>	respice item quam nil ad nos ante acta vetustas
<lucr. 3.973>	temporis aeterni fuerit, quam nascimur ante.
<lucr. 3.974>	hoc igitur speculum nobis natura futuri
<lucr. 3.975>	temporis exponit post mortem denique nostram.
<lucr. 3.976>	numquid ibi horribile apparet, num triste videtur
<lucr. 3.977>	quicquam, non omni somno securius exstat?
<lucr. 3.978>	Atque ea ni mirum quae cumque Acherunte profundo
<lucr. 3.979>	prodita sunt esse, in vita sunt omnia nobis.
<lucr. 3.980>	nec miser inpendens magnum timet are saxum
<lucr. 3.981>	Tantalus, ut famast, cassa formidine torpens;
<lucr. 3.982>	sed magis in vita divom metus urget inanis
<lucr. 3.983>	mortalis casumque timent quem cuique ferat fors.
<lucr. 3.984>	nec Tityon volucres ineunt Acherunte iacentem
<lucr. 3.985>	nec quod sub magno scrutentur pectore quicquam
<lucr. 3.986>	perpetuam aetatem possunt reperire profecto.
<lucr. 3.987>	quam libet immani proiectu corporis exstet,
<lucr. 3.988>	qui non sola novem dispessis iugera membris
<lucr. 3.989>	optineat, sed qui terrai totius orbem,
<lucr. 3.990>	non tamen aeternum poterit perferre dolorem
<lucr. 3.991>	nec praebere cibum proprio de corpore semper.
<lucr. 3.992>	sed Tityos nobis hic est, in amore iacentem
<lucr. 3.993>	quem volucres lacerant atque exest anxius angor
<lucr. 3.994>	aut alia quavis scindunt cuppedine curae.
<lucr. 3.995>	Sisyphus in vita quoque nobis ante oculos est,
<lucr. 3.996>	qui petere a populo fasces saevasque secures
<lucr. 3.997>	imbibit et semper victus tristisque recedit.
<lucr. 3.998>	nam petere imperium, quod inanest nec datur umquam,
<lucr. 3.999>	atque in eo semper durum sufferre laborem,
<lucr. 3.1000>	hoc est adverso nixantem trudere monte
<lucr. 3.1001>	saxum, quod tamen [e] summo iam vertice rusum
<lucr. 3.1002>	volvitur et plani raptim petit aequora campi.
<lucr. 3.1003>	deinde animi ingratam naturam pascere semper
<lucr. 3.1004>	atque explere bonis rebus satiareque numquam,
<lucr. 3.1005>	quod faciunt nobis annorum tempora, circum
<lucr. 3.1006>	cum redeunt fetusque ferunt variosque lepores,
<lucr. 3.1007>	nec tamen explemur vitai fructibus umquam,
<lucr. 3.1008>	hoc, ut opinor, id est, aevo florente puellas
<lucr. 3.1009>	quod memorant laticem pertusum congerere in vas,
<lucr. 3.1010>	quod tamen expleri nulla ratione potestur.
<lucr. 3.1011>	Cerberus et Furiae iam vero et lucis egestas,
<lucr. 3.1012>	Tartarus horriferos eructans faucibus aestus!
<lucr. 3.1013>	qui neque sunt usquam nec possunt esse profecto;
<lucr. 3.1014>	sed metus in vita poenarum pro male factis
<lucr. 3.1015>	est insignibus insignis scelerisque luela,
<lucr. 3.1016>	carcer et horribilis de saxo iactus deorsum,
<lucr. 3.1017>	verbera carnifices robur pix lammina taedae;
<lucr. 3.1018>	quae tamen etsi absunt, at mens sibi conscia factis
<lucr. 3.1019>	praemetuens adhibet stimulos torretque flagellis,
<lucr. 3.1020>	nec videt interea qui terminus esse malorum
<lucr. 3.1021>	possit nec quae sit poenarum denique finis,
<lucr. 3.1022>	atque eadem metuit magis haec ne in morte gravescant.
<lucr. 3.1023>	hic Acherusia fit stultorum denique vita.
<lucr. 3.1024>	Hoc etiam tibi tute interdum dicere possis.
<lucr. 3.1025>	'lumina sis oculis etiam bonus Ancus reliquit,
<lucr. 3.1026>	qui melior multis quam tu fuit, improbe, rebus.
<lucr. 3.1027>	inde alii multi reges rerumque potentes
<lucr. 3.1028>	occiderunt, magnis qui gentibus imperitarunt.
<lucr. 3.1029>	ille quoque ipse, viam qui quondam per mare magnum
<lucr. 3.1030>	stravit iterque dedit legionibus ire per altum
<lucr. 3.1031>	ac pedibus salsas docuit super ire lucunas
<lucr. 3.1032>	et contempsit equis insultans murmura ponti,
<lucr. 3.1033>	lumine adempto animam moribundo corpore fudit.
<lucr. 3.1034>	Scipiadas, belli fulmen, Carthaginis horror,
<lucr. 3.1035>	ossa dedit terrae proinde ac famul infimus esset.
<lucr. 3.1036>	adde repertores doctrinarum atque leporum,
<lucr. 3.1037>	adde Heliconiadum comites; quorum unus Homerus
<lucr. 3.1038>	sceptra potitus eadem aliis sopitus quietest.
<lucr. 3.1039>	denique Democritum post quam matura vetustas
<lucr. 3.1040>	admonuit memores motus languescere mentis,
<lucr. 3.1041>	sponte sua leto caput obvius optulit ipse.
<lucr. 3.1042>	ipse Epicurus obit decurso lumine vitae,
<lucr. 3.1043>	qui genus humanum ingenio superavit et omnis
<lucr. 3.1044>	restinxit stellas exortus ut aetherius sol.
<lucr. 3.1045>	tu vero dubitabis et indignabere obire?
<lucr. 3.1046>	mortua cui vita est prope iam vivo atque videnti,
<lucr. 3.1047>	qui somno partem maiorem conteris aevi,
<lucr. 3.1048>	et viligans stertis nec somnia cernere cessas
<lucr. 3.1049>	sollicitamque geris cassa formidine mentem
<lucr. 3.1050>	nec reperire potes tibi quid sit saepe mali, cum
<lucr. 3.1051>	ebrius urgeris multis miser undique curis
<lucr. 3.1052>	atque animo incerto fluitans errore vagaris.'
<lucr. 3.1053>	Si possent homines, proinde ac sentire videntur
<lucr. 3.1054>	pondus inesse animo, quod se gravitate fatiget,
<lucr. 3.1055>	e quibus id fiat causis quoque noscere et unde
<lucr. 3.1056>	tanta mali tam quam moles in pectore constet,
<lucr. 3.1057>	haut ita vitam agerent, ut nunc plerumque videmus
<lucr. 3.1058>	quid sibi quisque velit nescire et quaerere semper,
<lucr. 3.1059>	commutare locum, quasi onus deponere possit.
<lucr. 3.1060>	exit saepe foras magnis ex aedibus ille,
<lucr. 3.1061>	esse domi quem pertaesumst, subitoque [revertit>,
<lucr. 3.1062>	quippe foris nihilo melius qui sentiat esse.
<lucr. 3.1063>	currit agens mannos ad villam praecipitanter
<lucr. 3.1064>	auxilium tectis quasi ferre ardentibus instans;
<lucr. 3.1065>	oscitat extemplo, tetigit cum limina villae,
<lucr. 3.1066>	aut abit in somnum gravis atque oblivia quaerit,
<lucr. 3.1067>	aut etiam properans urbem petit atque revisit.
<lucr. 3.1068>	hoc se quisque modo fugit, at quem scilicet, ut fit,
<lucr. 3.1069>	effugere haut potis est: ingratius haeret et odit
<lucr. 3.1070>	propterea, morbi quia causam non tenet aeger;
<lucr. 3.1071>	quam bene si videat, iam rebus quisque relictis
<lucr. 3.1072>	naturam primum studeat cognoscere rerum,
<lucr. 3.1073>	temporis aeterni quoniam, non unius horae,
<lucr. 3.1074>	ambigitur status, in quo sit mortalibus omnis
<lucr. 3.1075>	aetas, post mortem quae restat cumque manendo.
<lucr. 3.1076>	Denique tanto opere in dubiis trepidare periclis
<lucr. 3.1077>	quae mala nos subigit vitai tanta cupido?
<lucr. 3.1078>	certe equidem finis vitae mortalibus adstat
<lucr. 3.1079>	nec devitari letum pote, quin obeamus.
<lucr. 3.1080>	praeterea versamur ibidem atque insumus usque
<lucr. 3.1081>	nec nova vivendo procuditur ulla voluptas;
<lucr. 3.1082>	sed dum abest quod avemus, id exsuperare videtur
<lucr. 3.1083>	cetera; post aliud, cum contigit illud, avemus
<lucr. 3.1084>	et sitis aequa tenet vitai semper hiantis.
<lucr. 3.1085>	posteraque in dubiost fortunam quam vehat aetas,
<lucr. 3.1086>	quidve ferat nobis casus quive exitus instet.
<lucr. 3.1087>	nec prorsum vitam ducendo demimus hilum
<lucr. 3.1088>	tempore de mortis nec delibare valemus,
<lucr. 3.1089>	quo minus esse diu possimus forte perempti.
<lucr. 3.1090>	proinde licet quod vis vivendo condere saecla,
<lucr. 3.1091>	mors aeterna tamen nihilo minus illa manebit,
<lucr. 3.1092>	nec minus ille diu iam non erit, ex hodierno
<lucr. 3.1093>	lumine qui finem vitai fecit, et ille,
<lucr. 3.1094>	mensibus atque annis qui multis occidit ante.

<lucr. 4.1>	Avia Pieridum peragro loca nullius ante
<lucr. 4.2>	trita solo. iuvat integros accedere fontis
<lucr. 4.3>	atque haurire, iuvatque novos decerpere flores
<lucr. 4.4>	insignemque meo capiti petere inde coronam,
<lucr. 4.5>	unde prius nulli velarint tempora musae;
<lucr. 4.6>	primum quod magnis doceo de rebus et artis
<lucr. 4.7>	religionum animum nodis exsolvere pergo,
<lucr. 4.8>	deinde quod obscura de re tam lucida pango
<lucr. 4.9>	carmina musaeo contingens cuncta lepore.
<lucr. 4.10>	id quoque enim non ab nulla ratione videtur;
<lucr. 4.11>	nam vel uti pueris absinthia taetra medentes
<lucr. 4.12>	cum dare conantur, prius oras pocula circum
<lucr. 4.13>	contingunt mellis dulci flavoque liquore,
<lucr. 4.14>	ut puerorum aetas inprovida ludificetur
<lucr. 4.15>	labrorum tenus, interea perpotet amarum
<lucr. 4.16>	absinthi laticem deceptaque non capiatur,
<lucr. 4.17>	sed potius tali facto recreata valescat,
<lucr. 4.18>	sic ego nunc, quoniam haec ratio plerumque videtur
<lucr. 4.19>	tristior esse quibus non est tractata, retroque
<lucr. 4.20>	volgus abhorret ab hac, volui tibi suaviloquenti
<lucr. 4.21>	carmine Pierio rationem exponere nostram
<lucr. 4.22>	et quasi musaeo dulci contingere melle;
<lucr. 4.23>	si tibi forte animum tali ratione tenere
<lucr. 4.24>	versibus in nostris possem, dum percipis omnem
<lucr. 4.25>	naturam rerum ac persentis utilitatem.
<lucr. 4.26>	Sed quoniam docui cunctarum exordia rerum
<lucr. 4.27>	qualia sint et quam variis distantia formis
<lucr. 4.28>	sponte sua volitent aeterno percita motu
<lucr. 4.29>	quoque modo possit res ex his quaeque creari,
<lucr. 4.30>	[nunc agere incipiam tibi quod vehementer ad has res
<lucr. 4.31>	attinet esse ea quae rerum simulacra vocamus,
<lucr. 4.32>	quae quasi membranae vel cortex nominitandast,]
<lucr. 4.33>	atque animi quoniam docui natura quid esset
<lucr. 4.34>	et quibus e rebus cum corpore compta vigeret
<lucr. 4.35>	quove modo distracta rediret in ordia prima,
<lucr. 4.36>	nunc agere incipiam tibi, quod vehementer ad has res
<lucr. 4.37>	attinet esse ea quae rerum simulacra vocamus,
<lucr. 4.38>	quod speciem ac formam similem gerit eius imago,
<lucr. 4.39>	cuius cumque cluet de corpore fusa vagari;
<lucr. 4.40>	quae quasi membranae summo de corpore rerum
<lucr. 4.41>	dereptae volitant ultroque citroque per auras,
<lucr. 4.42>	atque eadem nobis vigilantibus obvia mentes
<lucr. 4.43>	terrificant atque in somnis, cum saepe figuras
<lucr. 4.44>	contuimur miras simulacraque luce carentum,
<lucr. 4.45>	quae nos horrifice languentis saepe sopore
<lucr. 4.46>	excierunt ne forte animas Acherunte reamur
<lucr. 4.47>	effugere aut umbras inter vivos volitare
<lucr. 4.48>	neve aliquid nostri post mortem posse relinqui,
<lucr. 4.49>	cum corpus simul atque animi natura perempta
<lucr. 4.50>	in sua discessum dederint primordia quaeque.
<lucr. 4.51>	dico igitur rerum effigias tenuisque figuras
<lucr. 4.52>	mittier ab rebus summo de cortice eorum;
<lucr. 4.53>	id licet hinc quamvis hebeti cognoscere corde.
<lucr. 4.54>	Principio quoniam mittunt in rebus apertis
<lucr. 4.55>	corpora res multae, partim diffusa solute,
<lucr. 4.56>	robora ceu fumum mittunt ignesque vaporem,
<lucr. 4.57>	et partim contexta magis condensaque, ut olim
<lucr. 4.58>	cum teretis ponunt tunicas aestate cicadae,
<lucr. 4.59>	et vituli cum membranas de corpore summo
<lucr. 4.60>	nascentes mittunt, et item cum lubrica serpens
<lucr. 4.61>	exuit in spinis vestem; nam saepe videmus
<lucr. 4.62>	illorum spoliis vepres volitantibus auctas.
<lucr. 4.63>	quae quoniam fiunt, tenuis quoque debet imago
<lucr. 4.64>	ab rebus mitti summo de corpore rerum.
<lucr. 4.65>	nam cur illa cadant magis ab rebusque recedant
<lucr. 4.66>	quam quae tenvia sunt, hiscendist nulla potestas;
<lucr. 4.67>	praesertim cum sint in summis corpora rebus
<lucr. 4.68>	multa minuta, iaci quae possint ordine eodem
<lucr. 4.69>	quo fuerint et formai servare figuram,
<lucr. 4.70>	et multo citius, quanto minus indupediri
<lucr. 4.71>	pauca queunt et [quae] sunt prima fronte locata.
<lucr. 4.72>	nam certe iacere ac largiri multa videmus,
<lucr. 4.73>	non solum ex alto penitusque, ut diximus ante,
<lucr. 4.74>	verum de summis ipsum quoque saepe colorem.
<lucr. 4.75>	et volgo faciunt id lutea russaque vela
<lucr. 4.76>	et ferrugina, cum magnis intenta theatris
<lucr. 4.77>	per malos volgata trabesque trementia flutant;
<lucr. 4.78>	namque ibi consessum caveai supter et omnem
<lucr. 4.79>	scaenai speciem patrum matrumque deorsum
<lucr. 4.80>	inficiunt coguntque suo fluitare colore.
<lucr. 4.81>	et quanto circum mage sunt inclusa theatri
<lucr. 4.82>	moenia, tam magis haec intus perfusa lepore
<lucr. 4.83>	omnia conrident correpta luce diei.
<lucr. 4.84>	ergo lintea de summo cum corpore fucum
<lucr. 4.85>	mittunt, effigias quoque debent mittere tenvis
<lucr. 4.86>	res quaeque, ex summo quoniam iaculantur utraque.
<lucr. 4.87>	sunt igitur iam formarum vestigia certa,
<lucr. 4.88>	quae volgo volitant subtili praedita filo
<lucr. 4.89>	nec singillatim possunt secreta videri.
<lucr. 4.90>	Praeterea omnis odor fumus vapor atque aliae res
<lucr. 4.91>	consimiles ideo diffusae rebus abundant,
<lucr. 4.92>	ex alto quia dum veniunt extrinsecus ortae
<lucr. 4.93>	scinduntur per iter flexum, nec recta viarum
<lucr. 4.94>	ostia sunt, qua contendant exire coortae.
<lucr. 4.95>	at contra tenuis summi membrana coloris
<lucr. 4.96>	cum iacitur, nihil est quod eam discerpere possit,
<lucr. 4.97>	in promptu quoniam est in prima fronte locata.
<lucr. 4.98>	Postremo speculis in aqua splendoreque in omni
<lucr. 4.99>	quae cumque apparent nobis simulacra, necessest,
<lucr. 4.100>	quandoquidem simili specie sunt praedita rerum,
<lucr. 4.101>	exin imaginibus missis consistere eorum.
<lucr. 4.102>	[nam cur illa cadant magis ab rebusque recedant
<lucr. 4.103>	quam quae tenuia sunt, hiscendist nulla potestas.]
<lucr. 4.104>	sunt igitur tenues formarum illis similesque
<lucr. 4.105>	effigiae, singillatim quas cernere nemo
<lucr. 4.106>	cum possit, tamen adsiduo crebroque repulsu
<lucr. 4.107>	reiectae reddunt speculorum ex aequore visum,
<lucr. 4.108>	nec ratione alia servari posse videntur,
<lucr. 4.109>	tanto opere ut similes reddantur cuique figurae.
<lucr. 4.110>	Nunc age, quam tenui natura constet imago
<lucr. 4.111>	percipe. et in primis, quoniam primordia tantum
<lucr. 4.112>	sunt infra nostros sensus tantoque minora
<lucr. 4.113>	quam quae primum oculi coeptant non posse tueri,
<lucr. 4.114>	nunc tamen id quoque uti confirmem, exordia rerum
<lucr. 4.115>	cunctarum quam sint subtilia percipe paucis.
<lucr. 4.116>	primum animalia sunt iam partim tantula, corum
<lucr. 4.117>	tertia pars nulla possit ratione videri.
<lucr. 4.118>	horum intestinum quodvis quale esse putandumst!
<lucr. 4.119>	quid cordis globus aut oculi? quid membra? quid artus?
<lucr. 4.120>	quantula sunt! quid praeterea primordia quaeque,
<lucr. 4.121>	unde anima atque animi constet natura necessumst,
<lucr. 4.122>	nonne vides quam sint subtilia quamque minuta?
<lucr. 4.123>	praeterea quaecumque suo de corpore odorem
<lucr. 4.124>	expirant acrem, panaces absinthia taetra
<lucr. 4.125>	habrotonique graves et tristia centaurea,
<lucr. 4.126>	quorum unum quidvis leviter si forte duobus
<lucr. 4.127>	
<lucr. 4.128>	quin potius noscas rerum simulacra vagari
<lucr. 4.129>	multa modis multis, nulla vi cassaque sensu?
<lucr. 4.130>	Sed ne forte putes ea demum sola vagari,
<lucr. 4.130>	quae cumque ab rebus rerum simulacra recedunt,
<lucr. 4.131>	sunt etiam quae sponte sua gignuntur et ipsa
<lucr. 4.132>	constituuntur in hoc caelo, qui dicitur aer,
<lucr. 4.133>	quae multis formata modis sublime feruntur,
<lucr. 4.134>	ut nubes facile inter dum concrescere in alto
<lucr. 4.135>	cernimus et mundi speciem violare serenam
<lucr. 4.136>	ara mulcentes motu; nam saepe Gigantum
<lucr. 4.137>	ora volare videntur et umbram ducere late,
<lucr. 4.138>	inter dum magni montes avolsaque saxa
<lucr. 4.139>	montibus ante ire et solem succedere praeter,
<lucr. 4.140>	inde alios trahere atque inducere belua nimbos.
<lucr. 4.141>	nec speciem mutare suam liquentia cessant
<lucr. 4.142>	et cuiusque modi formarum vertere in oras.
<lucr. 4.143>	Nunc ea quam facili et celeri ratione genantur
<lucr. 4.144>	perpetuoque fluant ab rebus lapsaque cedant
<lucr. 4.145>	
<lucr. 4.145>	semper enim summum quicquid de rebus abundat,
<lucr. 4.146>	quod iaculentur. et hoc alias cum pervenit in res,
<lucr. 4.147>	transit, ut in primis vestem; sed ubi aspera saxa
<lucr. 4.148>	aut in materiam ligni pervenit, ibi iam
<lucr. 4.149>	scinditur, ut nullum simulacrum reddere possit.
<lucr. 4.150>	at cum splendida quae constant opposta fuerunt
<lucr. 4.151>	densaque, ut in primis speculum est, nihil accidit horum;
<lucr. 4.152>	nam neque, uti vestem, possunt transire, neque autem
<lucr. 4.153>	scindi; quam meminit levor praestare salutem.
<lucr. 4.154>	qua propter fit ut hinc nobis simulacra redundent.
<lucr. 4.155>	et quamvis subito quovis in tempore quamque
<lucr. 4.156>	rem contra speculum ponas, apparet imago;
<lucr. 4.157>	perpetuo fluere ut noscas e corpore summo
<lucr. 4.158>	texturas rerum tenuis tenuisque figuras.
<lucr. 4.159>	ergo multa brevi spatio simulacra genuntur,
<lucr. 4.160>	ut merito celer his rebus dicatur origo.
<lucr. 4.161>	et quasi multa brevi spatio summittere debet
<lucr. 4.162>	lumina sol, ut perpetuo sint omnia plena,
<lucr. 4.163>	sic ab rebus item simili ratione necessest
<lucr. 4.164>	temporis in puncto rerum simulacra ferantur
<lucr. 4.165>	multa modis multis in cunctas undique partis;
<lucr. 4.166>	quandoquidem speculum quo cumque obvertimus oris,
<lucr. 4.167>	res ibi respondent simili forma atque colore.
<lucr. 4.168>	Praeterea modo cum fuerit liquidissima caeli
<lucr. 4.169>	tempestas, perquam subito fit turbida foede,
<lucr. 4.170>	undique uti tenebras omnis Acherunta rearis
<lucr. 4.171>	liquisse et magnas caeli complesse cavernas.
<lucr. 4.172>	usque adeo taetra nimborum nocte coorta
<lucr. 4.173>	inpendent atrae Formidinis ora superne;
<lucr. 4.174>	quorum quantula pars sit imago dicere nemost
<lucr. 4.175>	qui possit neque eam rationem reddere dictis.
<lucr. 4.176>	Nunc age, quam celeri motu simulacra ferantur,
<lucr. 4.177>	et quae mobilitas ollis tranantibus auras
<lucr. 4.178>	reddita sit, longo spatio ut brevis hora teratur,
<lucr. 4.179>	in quem quaeque locum diverso numine tendunt,
<lucr. 4.180>	suavidicis potius quam multis versibus edam;
<lucr. 4.181>	parvus ut est cycni melior canor, ille gruum quam
<lucr. 4.182>	clamor in aetheriis dispersus nubibus austri.
<lucr. 4.183>	Principio persaepe levis res atque minutis
<lucr. 4.184>	corporibus factas celeris licet esse videre.
<lucr. 4.185>	in quo iam genere est solis lux et vapor eius,
<lucr. 4.186>	propterea quia sunt e primis facta minutis,
<lucr. 4.187>	quae quasi cuduntur perque aris intervallum
<lucr. 4.188>	non dubitant transire sequenti concita plaga;
<lucr. 4.189>	suppeditatur enim confestim lumine lumen
<lucr. 4.190>	et quasi protelo stimulatur fulgere fulgur.
<lucr. 4.191>	qua propter simulacra pari ratione necessest
<lucr. 4.192>	inmemorabile per spatium transcurrere posse
<lucr. 4.193>	temporis in puncto, primum quod parvola causa
<lucr. 4.194>	est procul a tergo quae provehat atque propellat,
<lucr. 4.195>	quod super est, ubi tam volucri levitate ferantur,
<lucr. 4.196>	deinde quod usque adeo textura praedita rara
<lucr. 4.197>	mittuntur, facile ut quasvis penetrare queant res
<lucr. 4.198>	et quasi permanare per aris intervallum.
<lucr. 4.199>	Praeterea si quae penitus corpuscula rerum
<lucr. 4.200>	ex altoque foras mittuntur, solis uti lux
<lucr. 4.201>	ac vapor, haec puncto cernuntur lapsa diei
<lucr. 4.202>	per totum caeli spatium diffundere sese
<lucr. 4.203>	perque volare mare ac terras caelumque rigare.
<lucr. 4.204>	quid quae sunt igitur iam prima fronte parata,
<lucr. 4.205>	cum iaciuntur et emissum res nulla moratur?
<lucr. 4.206>	quone vides citius debere et longius ire
<lucr. 4.207>	multiplexque loci spatium transcurrere eodem
<lucr. 4.208>	tempore quo solis pervolgant lumina caelum?
<lucr. 4.209>	Hoc etiam in primis specimen verum esse videtur,
<lucr. 4.210>	quam celeri motu rerum simulacra ferantur,
<lucr. 4.211>	quod simul ac primum sub diu splendor aquai
<lucr. 4.212>	ponitur, extemplo caelo stellante serena
<lucr. 4.213>	sidera respondent in aqua radiantia mundi.
<lucr. 4.214>	iamne vides igitur quam puncto tempore imago
<lucr. 4.215>	aetheris ex oris in terrarum accidat oras?
<lucr. 4.216>	quare etiam atque etiam mitti fateare necessest
<lucr. 4.217>	corpora quae feriant oculos visumque lacessant.
<lucr. 4.218>	perpetuoque fluunt certis ab rebus odores,
<lucr. 4.219>	frigus ut a fluviis, calor ab sole, aestus ab undis
<lucr. 4.220>	aequoris, exesor moerorum litora circum,
<lucr. 4.221>	nec variae cessant voces volitare per auras.
<lucr. 4.222>	denique in os salsi venit umor saepe saporis,
<lucr. 4.223>	cum mare versamur propter, dilutaque contra
<lucr. 4.224>	cum tuimur misceri absinthia, tangit amaror.
<lucr. 4.225>	usque adeo omnibus ab rebus res quaeque fluenter
<lucr. 4.226>	fertur et in cunctas dimittitur undique partis
<lucr. 4.227>	nec mora nec requies interdatur ulla fluendi,
<lucr. 4.228>	perpetuo quoniam sentimus et omnia semper
<lucr. 4.229>	cernere odorari licet et sentire sonare.
<lucr. 4.230>	Praeterea quoniam manibus tractata figura
<lucr. 4.231>	in tenebris quaedam cognoscitur esse eadem quae
<lucr. 4.232>	cernitur in luce et claro candore, necessest
<lucr. 4.233>	consimili causa tactum visumque moveri.
<lucr. 4.234>	nunc igitur si quadratum temptamus et id nos
<lucr. 4.235>	commovet in tenebris, in luci quae poterit res
<lucr. 4.236>	accidere ad speciem quadrata, nisi eius imago?
<lucr. 4.237>	esse in imaginibus qua propter causa videtur
<lucr. 4.238>	cernundi neque posse sine his res ulla videri.
<lucr. 4.239>	Nunc ea quae dico rerum simulacra feruntur
<lucr. 4.240>	undique et in cunctas iaciuntur didita partis;
<lucr. 4.241>	verum nos oculis quia solis cernere quimus,
<lucr. 4.242>	propterea fit uti, speciem quo vertimus, omnes
<lucr. 4.243>	res ibi eam contra feriant forma atque colore.
<lucr. 4.244>	et quantum quaeque ab nobis res absit, imago
<lucr. 4.245>	efficit ut videamus et internoscere curat;
<lucr. 4.246>	nam cum mittitur, extemplo protrudit agitque
<lucr. 4.247>	ara qui inter se cumque est oculosque locatus,
<lucr. 4.248>	isque ita per nostras acies perlabitur omnis
<lucr. 4.249>	et quasi perterget pupillas atque ita transit.
<lucr. 4.250>	propterea fit uti videamus quam procul absit
<lucr. 4.251>	res quaeque. et quanto plus aris ante agitatur
<lucr. 4.252>	et nostros oculos perterget longior aura,
<lucr. 4.253>	tam procul esse magis res quaeque remota videtur.
<lucr. 4.254>	scilicet haec summe celeri ratione geruntur,
<lucr. 4.255>	quale sit ut videamus, et una quam procul absit.
<lucr. 4.256>	Illud in his rebus minime mirabile habendumst,
<lucr. 4.257>	cur, ea quae feriant oculos simulacra videri
<lucr. 4.258>	singula cum nequeant, res ipsae perspiciantur.
<lucr. 4.259>	ventus enim quoque paulatim cum verberat et cum
<lucr. 4.260>	acre fluit frigus, non privam quamque solemus
<lucr. 4.261>	particulam venti sentire et frigoris eius,
<lucr. 4.262>	sed magis unorsum, fierique perinde videmus
<lucr. 4.263>	corpore tum plagas in nostro tam quam aliquae res
<lucr. 4.264>	verberet atque sui det sensum corporis extra.
<lucr. 4.265>	praeterea lapidem digito cum tundimus, ipsum
<lucr. 4.266>	tangimus extremum saxi summumque colorem
<lucr. 4.267>	nec sentimus eum tactu, verum magis ipsam
<lucr. 4.268>	duritiem penitus saxi sentimus in alto.
<lucr. 4.269>	Nunc age, cur ultra speculum videatur imago
<lucr. 4.270>	percipe: nam certe penitus remmota videtur.
<lucr. 4.271>	quod genus illa foris quae vere transpiciuntur,
<lucr. 4.272>	ianua cum per se transpectum praebet apertum,
<lucr. 4.273>	multa facitque foris ex aedibus ut videantur;
<lucr. 4.274>	is quoque enim duplici geminoque fit are visus.
<lucr. 4.275>	primus enim citra postes tum cernitur ar,
<lucr. 4.276>	inde fores ipsae dextra laevaque secuntur,
<lucr. 4.277>	post extraria lux oculos perterget et ar
<lucr. 4.278>	alter, et illa foris quae vere transpiciuntur.
<lucr. 4.279>	sic ubi se primum speculi proiecit imago,
<lucr. 4.280>	dum venit ad nostras acies, protrudit agitque
<lucr. 4.281>	ara qui inter se cumquest oculosque locatus,
<lucr. 4.282>	et facit, ut prius hunc omnem sentire queamus
<lucr. 4.283>	quam speculum; sed ubi [in] speculum quoque sensimus ipsum,
<lucr. 4.284>	continuo a nobis in eum quae fertur imago
<lucr. 4.285>	pervenit, et nostros oculos reiecta revisit
<lucr. 4.286>	atque alium prae se propellens ara volvit,
<lucr. 4.287>	et facit ut prius hunc quam se videamus, eoque
<lucr. 4.288>	distare ab speculo tantum semota videtur.
<lucr. 4.289>	quare etiam atque etiam minime mirarier est par
<lucr. 4.290>	
<lucr. 4.290>	illis quae reddunt speculorum ex aequore visum,
<lucr. 4.291>	aribus binis quoniam res confit utraque.
<lucr. 4.292>	Nunc ea quae nobis membrorum dextera pars est,
<lucr. 4.293>	in speculis fit ut in laeva videatur eo quod
<lucr. 4.294>	planitiem ad speculi veniens cum offendit imago,
<lucr. 4.295>	non convertitur incolumis, sed recta retrorsum
<lucr. 4.296>	sic eliditur, ut siquis, prius arida quam sit
<lucr. 4.297>	cretea persona, adlidat pilaeve trabive,
<lucr. 4.298>	atque ea continuo rectam si fronte figuram
<lucr. 4.299>	servet et elisam retro sese exprimat ipsa.
<lucr. 4.300>	fiet ut, ante oculus fuerit qui dexter, ut idem
<lucr. 4.301>	nunc sit laevus et e laevo sit mutua dexter.
<lucr. 4.302>	Fit quoque de speculo in speculum ut tradatur imago,
<lucr. 4.303>	quinque etiam [aut] sex ut fieri simulacra surint.
<lucr. 4.304>	nam quae cumque retro parte interiore latebunt,
<lucr. 4.305>	inde tamen, quamvis torte penitusque remota,
<lucr. 4.306>	omnia per flexos aditus educta licebit
<lucr. 4.307>	pluribus haec speculis videantur in aedibus esse.
<lucr. 4.308>	usque adeo speculo in speculum translucet imago,
<lucr. 4.309>	et cum laeva data est, fit rusum ut dextera fiat,
<lucr. 4.310>	inde retro rursum redit et convertit eodem.
<lucr. 4.311>	Quin etiam quae cumque latuscula sunt speculorum
<lucr. 4.312>	adsimili lateris flexura praedita nostri,
<lucr. 4.313>	dextera ea propter nobis simulacra remittunt,
<lucr. 4.314>	aut quia de speculo in speculum transfertur imago,
<lucr. 4.315>	inde ad nos elisa bis advolat, aut etiam quod
<lucr. 4.316>	circum agitur, cum venit, imago propterea quod
<lucr. 4.317>	flexa figura docet speculi convertier ad nos.
<lucr. 4.318>	Indugredi porro pariter simulacra pedemque
<lucr. 4.319>	ponere nobiscum credas gestumque imitari
<lucr. 4.320>	propterea quia, de speculi qua parte recedas,
<lucr. 4.321>	continuo nequeunt illinc simulacra reverti;
<lucr. 4.322>	omnia quandoquidem cogit natura referri
<lucr. 4.323>	ac resilire ab rebus ad aequos reddita flexus.
<lucr. 4.324>	Splendida porro oculi fugitant vitantque tueri.
<lucr. 4.325>	sol etiam caecat, contra si tendere pergas,
<lucr. 4.326>	propterea quia vis magnast ipsius et alte
<lucr. 4.327>	ara per purum simulacra feruntur
<lucr. 4.328>	et feriunt oculos turbantia composituras.
<lucr. 4.329>	Praeterea splendor qui cumque est acer adurit
<lucr. 4.330>	saepe oculos ideo quod semina possidet ignis
<lucr. 4.331>	multa, dolorem oculis quae gignunt insinuando.
<lucr. 4.332>	lurida praeterea fiunt quae cumque tuentur
<lucr. 4.333>	arquati, quia luroris de corpore eorum
<lucr. 4.334>	semina multa fluunt simulacris obvia rerum,
<lucr. 4.335>	multaque sunt oculis in eorum denique mixta,
<lucr. 4.336>	quae contage sua palloribus omnia pingunt.
<lucr. 4.337>	E tenebris autem quae sunt in luce tuemur
<lucr. 4.338>	propterea quia, cum propior caliginis ar
<lucr. 4.339>	ater init oculos prior et possedit apertos,
<lucr. 4.340>	insequitur candens confestim lucidus ar,
<lucr. 4.341>	qui quasi purgat eos ac nigras discutit umbras
<lucr. 4.342>	aris illius; nam multis partibus hic est
<lucr. 4.343>	mobilior multisque minutior et mage pollens.
<lucr. 4.344>	qui simul atque vias oculorum luce replevit
<lucr. 4.345>	atque pate fecit, quas ante obsederat ar
<lucr. 4.346>	<ATER>, continuo rerum simulacra secuntur,
<lucr. 4.347>	quae sita sunt in luce, lacessuntque ut videamus.
<lucr. 4.348>	quod contra facere in tenebris e luce nequimus
<lucr. 4.349>	propterea quia posterior caliginis ar
<lucr. 4.350>	crassior insequitur, qui cuncta foramina complet
<lucr. 4.351>	obsiditque vias oculorum, ne simulacra
<lucr. 4.352>	possint ullarum rerum coniecta moveri.
<lucr. 4.353>	Quadratasque procul turris cum cernimus urbis,
<lucr. 4.354>	propterea fit uti videantur saepe rutundae,
<lucr. 4.355>	angulus optusus quia longe cernitur omnis
<lucr. 4.356>	sive etiam potius non cernitur ac perit eius
<lucr. 4.357>	plaga nec ad nostras acies perlabitur ictus,
<lucr. 4.358>	ara per multum quia dum simulacra feruntur,
<lucr. 4.359>	cogit hebescere eum crebris offensibus ar.
<lucr. 4.360>	hoc ubi suffugit sensum simul angulus omnis.
<lucr. 4.361>	fit quasi ut ad turnum saxorum structa tuantur;
<lucr. 4.362>	non tamen ut coram quae sunt vereque rutunda,
<lucr. 4.363>	sed quasi adumbratim paulum simulata videntur.
<lucr. 4.364>	Umbra videtur item nobis in sole moveri
<lucr. 4.365>	et vestigia nostra sequi gestumque imitari,
<lucr. 4.366>	ara si credis privatum lumine posse
<lucr. 4.367>	indugredi, motus hominum gestumque sequentem;
<lucr. 4.368>	nam nihil esse potest aliud nisi lumine cassus
<lucr. 4.369>	ar id quod nos umbram perhibere sumus.
<lucr. 4.370>	ni mirum, quia terra locis ex ordine certis
<lucr. 4.371>	lumine privatur solis qua cumque meantes
<lucr. 4.372>	officimus, repletur item quod liquimus eius,
<lucr. 4.373>	propterea fit uti videatur, quae fuit umbra
<lucr. 4.374>	corporis, e regione eadem nos usque secuta.
<lucr. 4.375>	semper enim nova se radiorum lumina fundunt
<lucr. 4.376>	primaque dispereunt, quasi in ignem lana trahatur.
<lucr. 4.377>	propterea facile et spoliatur lumine terra
<lucr. 4.378>	et repletur item nigrasque sibi abluit umbras.
<lucr. 4.379>	Nec tamen hic oculos falli concedimus hilum.
<lucr. 4.380>	nam quo cumque loco sit lux atque umbra tueri
<lucr. 4.381>	illorum est; eadem vero sint lumina necne,
<lucr. 4.382>	umbraque quae fuit hic eadem nunc transeat illuc,
<lucr. 4.383>	an potius fiat paulo quod diximus ante,
<lucr. 4.384>	hoc animi demum ratio discernere debet,
<lucr. 4.385>	nec possunt oculi naturam noscere rerum.
<lucr. 4.386>	proinde animi vitium hoc oculis adfingere noli.
<lucr. 4.387>	Qua vehimur navi, fertur, cum stare videtur;
<lucr. 4.388>	quae manet in statione, ea praeter creditur ire.
<lucr. 4.389>	et fugere ad puppim colles campique videntur,
<lucr. 4.390>	quos agimus praeter navem velisque volamus.
<lucr. 4.391>	Sidera cessare aetheriis adfixa cavernis
<lucr. 4.392>	cuncta videntur, et adsiduo sunt omnia motu,
<lucr. 4.393>	quandoquidem longos obitus exorta revisunt,
<lucr. 4.394>	cum permensa suo sunt caelum corpore claro.
<lucr. 4.395>	solque pari ratione manere et luna videtur
<lucr. 4.396>	in statione, ea quae ferri res indicat ipsa.
<lucr. 4.397>	Exstantisque procul medio de gurgite montis
<lucr. 4.398>	classibus inter quos liber patet exitus ingens,
<lucr. 4.399>	insula coniunctis tamen ex his una videtur.
<lucr. 4.400>	atria versari et circum cursare columnae
<lucr. 4.401>	usque adeo fit uti pueris videantur, ubi ipsi
<lucr. 4.402>	desierunt verti, vix ut iam credere possint
<lucr. 4.403>	non supra sese ruere omnia tecta minari.
<lucr. 4.404>	Iamque rubrum tremulis iubar ignibus erigere alte
<lucr. 4.405>	cum coeptat natura supraque extollere montes,
<lucr. 4.406>	quos tibi tum supra sol montis esse videtur
<lucr. 4.407>	comminus ipse suo contingens fervidus igni,
<lucr. 4.408>	vix absunt nobis missus bis mille sagittae,
<lucr. 4.409>	vix etiam cursus quingentos saepe veruti;
<lucr. 4.410>	inter eos solemque iacent immania ponti
<lucr. 4.411>	aequora substrata aetheriis ingentibus oris,
<lucr. 4.412>	interiectaque sunt terrarum milia multa,
<lucr. 4.413>	quae variae retinent gentes et saecla ferarum.
<lucr. 4.414>	At coniectus aquae digitum non altior unum,
<lucr. 4.415>	qui lapides inter sistit per strata viarum,
<lucr. 4.416>	despectum praebet sub terras inpete tanto,
<lucr. 4.417>	a terris quantum caeli patet altus hiatus,
<lucr. 4.418>	nubila despicere et caelum ut videare videre,
<lucr. 4.419>	corpora mirande sub terras abdita caelo.
<lucr. 4.420>	Denique ubi in medio nobis ecus acer obhaesit
<lucr. 4.421>	flumine et in rapidas amnis despeximus undas,
<lucr. 4.422>	stantis equi corpus transversum ferre videtur
<lucr. 4.423>	vis et in adversum flumen contrudere raptim,
<lucr. 4.424>	et quo cumque oculos traiecimus omnia ferri
<lucr. 4.425>	et fluere adsimili nobis ratione videntur.
<lucr. 4.426>	Porticus aequali quamvis est denique ductu
<lucr. 4.427>	stansque in perpetuum paribus suffulta columnis,
<lucr. 4.428>	longa tamen parte ab summa cum tota videtur,
<lucr. 4.429>	paulatim trahit angusti fastigia coni,
<lucr. 4.430>	tecta solo iungens atque omnia dextera laevis
<lucr. 4.431>	donec in obscurum coni conduxit acumen.
<lucr. 4.432>	In pelago nautis ex undis ortus in undis
<lucr. 4.433>	sol fit uti videatur obire et condere lumen;
<lucr. 4.434>	quippe ubi nil aliud nisi aquam caelumque tuentur;
<lucr. 4.435>	ne leviter credas labefactari undique sensus.
<lucr. 4.436>	at maris ignaris in portu clauda videntur
<lucr. 4.437>	navigia aplustris fractis obnitier undis.
<lucr. 4.438>	nam quae cumque supra rorem salis edita pars est
<lucr. 4.439>	remorum, recta est, et recta superne guberna;
<lucr. 4.440>	quae demersa liquore obeunt, refracta videntur
<lucr. 4.441>	omnia converti sursumque supina reverti
<lucr. 4.442>	et reflexa prope in summo fluitare liquore.
<lucr. 4.443>	Raraque per caelum cum venti nubila portant
<lucr. 4.444>	tempore nocturno, tum splendida signa videntur
<lucr. 4.445>	labier adversum nimbos atque ire superne
<lucr. 4.446>	longe aliam in partem ac vera ratione feruntur
<lucr. 4.447>	At si forte oculo manus uni subdita supter
<lucr. 4.448>	pressit eum, quodam sensu fit uti videantur
<lucr. 4.449>	omnia quae tuimur fieri tum bina tuendo,
<lucr. 4.450>	bina lucernarum florentia lumina flammis
<lucr. 4.451>	binaque per totas aedis geminare supellex
<lucr. 4.452>	et duplicis hominum facies et corpora bina.
<lucr. 4.453>	Denique cum suavi devinxit membra sopore
<lucr. 4.454>	somnus et in summa corpus iacet omne quiete,
<lucr. 4.455>	tum vigilare tamen nobis et membra movere
<lucr. 4.456>	nostra videmur, et in noctis caligine caeca
<lucr. 4.457>	cernere censemus solem lumenque diurnum,
<lucr. 4.458>	conclusoque loco caelum mare flumina montis
<lucr. 4.459>	mutare et campos pedibus transire videmur,
<lucr. 4.460>	et sonitus audire, severa silentia noctis
<lucr. 4.461>	undique cum constent, et reddere dicta tacentes.
<lucr. 4.462>	Cetera de genere hoc mirande multa videmus,
<lucr. 4.463>	quae violare fidem quasi sensibus omnia quaerunt,
<lucr. 4.464>	ne quiquam, quoniam pars horum maxima fallit
<lucr. 4.465>	propter opinatus animi, quos addimus ipsi,
<lucr. 4.466>	pro visis ut sint quae non sunt sensibus visa;
<lucr. 4.467>	nam nihil aegrius est quam res secernere apertas
<lucr. 4.468>	ab dubiis, animus quas ab se protinus addit.
<lucr. 4.469>	Denique nil sciri siquis putat, id quoque nescit
<lucr. 4.470>	an sciri possit, quoniam nil scire fatetur.
<lucr. 4.471>	hunc igitur contra minuam contendere causam,
<lucr. 4.472>	qui capite ipse suo in statuit vestigia sese.
<lucr. 4.473>	et tamen hoc quoque uti concedam scire, at id ipsum
<lucr. 4.474>	quaeram, cum in rebus veri nil viderit ante,
<lucr. 4.475>	unde sciat quid sit scire et nescire vicissim,
<lucr. 4.476>	notitiam veri quae res falsique crearit
<lucr. 4.477>	et dubium certo quae res differre probarit.
<lucr. 4.478>	invenies primis ab sensibus esse creatam
<lucr. 4.479>	notitiem veri neque sensus posse refelli.
<lucr. 4.480>	nam maiore fide debet reperirier illud,
<lucr. 4.481>	sponte sua veris quod possit vincere falsa.
<lucr. 4.482>	quid maiore fide porro quam sensus haberi
<lucr. 4.483>	debet? an ab sensu falso ratio orta valebit
<lucr. 4.484>	dicere eos contra, quae tota ab sensibus orta est?
<lucr. 4.485>	qui nisi sunt veri, ratio quoque falsa fit omnis.
<lucr. 4.486>	An poterunt oculos aures reprehendere, an aures
<lucr. 4.487>	tactus? an hunc porro tactum sapor arguet oris,
<lucr. 4.488>	an confutabunt nares oculive revincent?
<lucr. 4.489>	non, ut opinor, ita est. nam seorsum cuique potestas
<lucr. 4.490>	divisast, sua vis cuiquest, ideoque necesse est
<lucr. 4.491>	et quod molle sit et gelidum fervensve videre
<lucr. 4.492>	et seorsum varios rerum sentire colores
<lucr. 4.493>	et quae cumque coloribus sint coniuncta necessest.
<lucr. 4.494>	seorsus item sapor oris habet vim, seorsus odores
<lucr. 4.495>	nascuntur, seorsum sonitus. ideoque necesse est
<lucr. 4.496>	non possint alios alii convincere sensus.
<lucr. 4.497>	nec porro poterunt ipsi reprehendere sese,
<lucr. 4.498>	aequa fides quoniam debebit semper haberi.
<lucr. 4.499>	proinde quod in quoquest his visum tempore, verumst.
<lucr. 4.500>	Et si non poterit ratio dissolvere causam,
<lucr. 4.501>	cur ea quae fuerint iuxtim quadrata, procul sint
<lucr. 4.502>	visa rutunda, tamen praestat rationis egentem
<lucr. 4.503>	reddere mendose causas utriusque figurae,
<lucr. 4.504>	quam manibus manifesta suis emittere quoquam
<lucr. 4.505>	et violare fidem primam et convellere tota
<lucr. 4.506>	fundamenta quibus nixatur vita salusque.
<lucr. 4.507>	non modo enim ratio ruat omnis, vita quoque ipsa
<lucr. 4.508>	concidat extemplo, nisi credere sensibus ausis
<lucr. 4.509>	praecipitisque locos vitare et cetera quae sint
<lucr. 4.510>	in genere hoc fugienda, sequi contraria quae sint.
<lucr. 4.511>	illa tibi est igitur verborum copia cassa
<lucr. 4.512>	omnis, quae contra sensus instructa paratast.
<lucr. 4.513>	Denique ut in fabrica, si pravast regula prima,
<lucr. 4.514>	normaque si fallax rectis regionibus exit,
<lucr. 4.515>	et libella aliqua si ex parti claudicat hilum,
<lucr. 4.516>	omnia mendose fieri atque obstipa necessu est
<lucr. 4.517>	prava cubantia prona supina atque absona tecta,
<lucr. 4.518>	iam ruere ut quaedam videantur velle, ruantque
<lucr. 4.519>	prodita iudiciis fallacibus omnia primis,
<lucr. 4.520>	sic igitur ratio tibi rerum prava necessest
<lucr. 4.521>	falsaque sit, falsis quae cumque ab sensibus ortast.
<lucr. 4.522>	Nunc alii sensus quo pacto quisque suam rem
<lucr. 4.523>	sentiat, haud quaquam ratio scruposa relicta est.
<lucr. 4.524>	Principio auditur sonus et vox omnis, in auris
<lucr. 4.525>	insinuata suo pepulere ubi corpore sensum.
<lucr. 4.526>	corpoream quoque enim [vocem] constare fatendumst
<lucr. 4.527>	et sonitum, quoniam possunt inpellere sensus.
<lucr. 4.528>	Praeterea radit vox fauces saepe facitque
<lucr. 4.529>	asperiora foras gradiens arteria clamor,
<lucr. 4.530>	quippe per angustum turba maiore coorta
<lucr. 4.531>	ire foras ubi coeperunt primordia vocum.
<lucr. 4.532>	scilicet expletis quoque ianua raditur oris.
<lucr. 4.533>	haud igitur dubiumst quin voces verbaque constent
<lucr. 4.534>	corporeis e principiis, ut laedere possint.
<lucr. 4.535>	nec te fallit item quid corporis auferat et quid
<lucr. 4.536>	detrahat ex hominum nervis ac viribus ipsis
<lucr. 4.537>	perpetuus sermo nigrai noctis ad umbram
<lucr. 4.538>	aurorae perductus ab exoriente nitore,
<lucr. 4.539>	praesertim si cum summost clamore profusus.
<lucr. 4.540>	ergo corpoream vocem constare necessest,
<lucr. 4.541>	multa loquens quoniam amittit de corpore partem.
<lucr. 4.542>	Asperitas autem vocis fit ab asperitate
<lucr. 4.543>	principiorum et item levor levore creatur;
<lucr. 4.544>	nec simili penetrant auris primordia forma,
<lucr. 4.545>	cum tuba depresso graviter sub murmure mugit
<lucr. 4.546>	et reboat raucum retro cita barbita bombum,
<lucr. 4.547>	et [iam] Dauliades natae hortis ex Heliconis
<lucr. 4.548>	cum liquidam tollunt lugubri voce querellam.
<lucr. 4.549>	Hasce igitur penitus voces cum corpore nostro
<lucr. 4.550>	exprimimus rectoque foras emittimus ore,
<lucr. 4.551>	mobilis articulat nervorum daedala lingua,
<lucr. 4.552>	formaturaque labrorum pro parte figurat.
<lucr. 4.553>	hoc ubi non longum spatiumst unde illa profecta
<lucr. 4.554>	perveniat vox quaeque, necessest verba quoque ipsa
<lucr. 4.555>	plane exaudiri discernique articulatim;
<lucr. 4.556>	servat enim formaturam servatque figuram.
<lucr. 4.557>	at si inter positum spatium sit longius aequo,
<lucr. 4.558>	ara per multum confundi verba necessest
<lucr. 4.559>	et conturbari vocem, dum transvolat auras.
<lucr. 4.560>	ergo fit, sonitum ut possis sentire neque illam
<lucr. 4.561>	internoscere, verborum sententia quae sit;
<lucr. 4.562>	usque adeo confusa venit vox inque pedita.
<lucr. 4.563>	Praeterea verbum saepe unum perciet auris
<lucr. 4.564>	omnibus in populo missum praeconis ab ore.
<lucr. 4.565>	in multas igitur voces vox una repente
<lucr. 4.566>	diffugit, in privas quoniam se dividit auris
<lucr. 4.567>	obsignans formam verbis clarumque sonorem.
<lucr. 4.568>	at quae pars vocum non auris incidit ipsas,
<lucr. 4.569>	praeter lata perit frustra diffusa per auras.
<lucr. 4.570>	pars solidis adlisa locis reiecta sonorem
<lucr. 4.571>	reddit et inter dum frustratur imagine verbi.
<lucr. 4.572>	Quae bene cum videas, rationem reddere possis
<lucr. 4.573>	tute tibi atque aliis, quo pacto per loca sola
<lucr. 4.574>	saxa paris formas verborum ex ordine reddant.
<lucr. 4.575>	palantis comites com montis inter opacos
<lucr. 4.576>	quaerimus et magna dispersos voce ciemus.
<lucr. 4.577>	sex etiam aut septem loca vidi reddere vocis,
<lucr. 4.578>	unam cum iaceres: ita colles collibus ipsi
<lucr. 4.579>	verba repulsantes iterabant dicta referri.
<lucr. 4.580>	haec loca capripedes Satyros Nymphasque tenere
<lucr. 4.581>	finitimi fingunt et Faunos esse locuntur,
<lucr. 4.582>	quorum noctivago strepitu ludoque iocanti
<lucr. 4.583>	adfirmant volgo taciturna silentia rumpi
<lucr. 4.584>	chordarumque sonos fieri dulcisque querellas,
<lucr. 4.585>	tibia quas fundit digitis pulsata canentum,
<lucr. 4.586>	et genus agricolum late sentiscere, quom Pan
<lucr. 4.587>	pinea semiferi capitis velamina quassans
<lucr. 4.588>	unco saepe labro calamos percurrit hiantis,
<lucr. 4.589>	fistula silvestrem ne cesset fundere musam.
<lucr. 4.590>	cetera de genere hoc monstra ac portenta loquontur,
<lucr. 4.591>	ne loca deserta ab divis quoque forte putentur
<lucr. 4.592>	sola tenere. ideo iactant miracula dictis
<lucr. 4.593>	aut aliqua ratione alia ducuntur, ut omne
<lucr. 4.594>	humanum genus est avidum nimis auricularum.
<lucr. 4.595>	Quod super est, non est mirandum qua ratione,
<lucr. 4.596>	per loca quae nequeunt oculi res cernere apertas,
<lucr. 4.597>	haec loca per voces veniant aurisque lacessant,
<lucr. 4.598>	conloquium clausis foribus quoque saepe videmus;
<lucr. 4.599>	ni mirum quia vox per flexa foramina rerum
<lucr. 4.600>	incolumis transire potest, simulacra renutant;
<lucr. 4.601>	perscinduntur enim, nisi recta foramina tranant,
<lucr. 4.602>	qualia sunt vitrei, species qua travolat omnis.
<lucr. 4.603>	praeterea partis in cunctas dividitur vox,
<lucr. 4.604>	ex aliis aliae quoniam gignuntur, ubi una
<lucr. 4.605>	dissuluit semel in multas exorta, quasi ignis
<lucr. 4.606>	saepe solet scintilla suos se spargere in ignis.
<lucr. 4.607>	ergo replentur loca vocibus abdita retro,
<lucr. 4.608>	omnia quae circum fervunt sonituque cientur.
<lucr. 4.609>	at simulacra viis derectis omnia tendunt,
<lucr. 4.610>	ut sunt missa semel; qua propter cernere nemo
<lucr. 4.611>	saepe supra potis est, at voces accipere extra.
<lucr. 4.612>	et tamen ipsa quoque haec, dum transit clausa [domorum>
<lucr. 4.613>	vox optunditur atque auris confusa penetrat
<lucr. 4.614>	et sonitum potius quam verba audire videmur.
<lucr. 4.615>	Hoc, qui sentimus sucum, lingua atque palatum
<lucr. 4.616>	plusculum habent in se rationis, plus operai.
<lucr. 4.617>	principio sucum sentimus in ore, cibum cum
<lucr. 4.618>	mandendo exprimimus, ceu plenam spongiam aquai
<lucr. 4.619>	siquis forte manu premere ac siccare copit.
<lucr. 4.620>	inde quod exprimimus per caulas omne palati
<lucr. 4.621>	diditur et rarae per flexa foramina linguae,
<lucr. 4.622>	hoc ubi levia sunt manantis corpora suci,
<lucr. 4.623>	suaviter attingunt et suaviter omnia tractant
<lucr. 4.624>	umida linguai circum sudantia templa;
<lucr. 4.625>	at contra pungunt sensum lacerantque coorta,
<lucr. 4.626>	quanto quaeque magis sunt asperitate repleta.
<lucr. 4.627>	deinde voluptas est e suco fine palati;
<lucr. 4.628>	cum vero deorsum per fauces praecipitavit,
<lucr. 4.629>	nulla voluptas est, dum diditur omnis in artus;
<lucr. 4.630>	nec refert quicquam quo victu corpus alatur,
<lucr. 4.631>	dum modo quod capias concoctum didere possis
<lucr. 4.632>	artubus et stomachi tumidum servare tenorem.
<lucr. 4.633>	Nunc aliis alius qui sit cibus ut videamus,
<lucr. 4.634>	expediam, quareve, aliis quod triste et amarumst,
<lucr. 4.635>	hoc tamen esse aliis possit perdulce videri,
<lucr. 4.636>	tantaque [in] his rebus distantia differitasque est,
<lucr. 4.637>	ut quod aliis cibus est aliis fuat acre venenum;
<lucr. 4.638>	est itaque ut serpens, hominis quae tacta salivis
<lucr. 4.639>	disperit ac sese mandendo conficit ipsa.
<lucr. 4.640>	praeterea nobis veratrum est acre venenum,
<lucr. 4.641>	at capris adipes et cocturnicibus auget.
<lucr. 4.642>	id quibus ut fiat rebus cognoscere possis,
<lucr. 4.643>	principio meminisse decet quae diximus ante,
<lucr. 4.644>	semina multimodis in rebus mixta teneri.
<lucr. 4.645>	porro omnes quae cumque cibum capiunt animantes,
<lucr. 4.646>	ut sunt dissimiles extrinsecus et generatim
<lucr. 4.647>	extima membrorum circumcaesura corcet,
<lucr. 4.648>	proinde et seminibus constant variantque figura.
<lucr. 4.649>	semina cum porro distent, differre necessest
<lucr. 4.650>	intervalla viasque, foramina quae perhibemus,
<lucr. 4.651>	omnibus in membris et in ore ipsoque palato.
<lucr. 4.652>	esse minora igitur quaedam maioraque debent,
<lucr. 4.653>	esse triquetra aliis, aliis quadrata necessest,
<lucr. 4.654>	multa rutunda, modis multis multangula quaedam.
<lucr. 4.655>	namque figurarum ratio ut motusque reposcunt,
<lucr. 4.656>	proinde foraminibus debent differe figurae
<lucr. 4.657>	et variare viae proinde ac textura corcet.
<lucr. 4.658>	hoc ubi quod suave est aliis aliis fit amarum,
<lucr. 4.659>	illi, cui suave est, levissima corpora debent
<lucr. 4.660>	contractabiliter caulas intrare palati,
<lucr. 4.661>	at contra quibus est eadem res intus acerba,
<lucr. 4.662>	aspera ni mirum penetrant hamataque fauces.
<lucr. 4.663>	nunc facile est ex his rebus cognoscere quaeque.
<lucr. 4.664>	quippe ubi cui febris bili superante coorta est
<lucr. 4.665>	aut alia ratione aliquast vis excita morbi,
<lucr. 4.666>	perturbatur ibi iam totum corpus et omnes
<lucr. 4.667>	commutantur ibi positurae principiorum;
<lucr. 4.668>	fit prius ad sensum [ut] quae corpora conveniebant
<lucr. 4.669>	nunc non conveniant, et cetera sint magis apta,
<lucr. 4.670>	quae penetrata queunt sensum progignere acerbum;
<lucr. 4.671>	utraque enim sunt in mellis commixta sapore;
<lucr. 4.672>	id quod iam supera tibi saepe ostendimus ante.
<lucr. 4.673>	Nunc age, quo pacto naris adiectus odoris
<lucr. 4.674>	tangat agam. primum res multas esse necessest
<lucr. 4.675>	unde fluens volvat varius se fluctus odorum,
<lucr. 4.676>	et fluere et mitti volgo spargique putandumst;
<lucr. 4.677>	verum aliis alius magis est animantibus aptus,
<lucr. 4.678>	dissimilis propter formas. ideoque per auras
<lucr. 4.679>	mellis apes quamvis longe ducuntur odore,
<lucr. 4.680>	volturiique cadaveribus; tum fissa ferarum
<lucr. 4.681>	ungula quo tulerit gressum promissa canum vis
<lucr. 4.682>	ducit, et humanum longe praesentit odorem
<lucr. 4.683>	Romulidarum arcis servator, candidus anser.
<lucr. 4.684>	sic aliis alius nidor datus ad sua quemque
<lucr. 4.685>	pabula ducit et a taetro resilire veneno
<lucr. 4.686>	cogit, eoque modo servantur saecla ferarum.
<lucr. 4.687>	Hic odor ipse igitur, naris qui cumque lacessit,
<lucr. 4.688>	est alio ut possit permitti longius alter;
<lucr. 4.689>	sed tamen haud quisquam tam longe fertur eorum
<lucr. 4.690>	quam sonitus, quam vox, mitto iam dicere quam res
<lucr. 4.691>	quae feriunt oculorum acies visumque lacessunt.
<lucr. 4.692>	errabundus enim tarde venit ac perit ante
<lucr. 4.693>	paulatim facilis distractus in aris auras;
<lucr. 4.694>	ex alto primum quia vix emittitur ex re;
<lucr. 4.695>	nam penitus fluere atque recedere rebus odores
<lucr. 4.696>	significat quod fracta magis redolere videntur
<lucr. 4.697>	omnia, quod contrita, quod igni conlabefacta.
<lucr. 4.698>	deinde videre licet maioribus esse creatum
<lucr. 4.699>	principiis quam vox, quoniam per saxea saepta
<lucr. 4.700>	non penetrat, qua vox volgo sonitusque feruntur.
<lucr. 4.701>	quare etiam quod olet non tam facile esse videbis
<lucr. 4.702>	investigare in qua sit regione locatum;
<lucr. 4.703>	refrigescit enim cunctando plaga per auras
<lucr. 4.704>	nec calida ad sensum decurrunt nuntia rerum.
<lucr. 4.705>	errant saepe canes itaque et vestigia quaerunt.
<lucr. 4.706>	Nec tamen hoc solis in odoribus atque saporum
<lucr. 4.707>	in generest, sed item species rerum atque colores
<lucr. 4.708>	non ita conveniunt ad sensus omnibus omnes,
<lucr. 4.709>	ut non sint aliis quaedam magis acria visu.
<lucr. 4.710>	quin etiam gallum noctem explaudentibus alis
<lucr. 4.711>	auroram clara consuetum voce vocare,
<lucr. 4.712>	noenu queunt rapidi contra constare leones
<lucr. 4.713>	inque tueri: ita continuo meminere fugai.
<lucr. 4.714>	ni mirum quia sunt gallorum in corpore quaedam
<lucr. 4.715>	semina, quae cum sunt oculis inmissa leonum,
<lucr. 4.716>	pupillas interfodiunt acremque dolorem
<lucr. 4.717>	praebent, ut nequeant contra durare feroces,
<lucr. 4.718>	cum tamen haec nostras acies nil laedere possint,
<lucr. 4.719>	aut quia non penetrant aut quod penetrantibus illis
<lucr. 4.720>	exitus ex oculis liber datur, in remorando
<lucr. 4.721>	laedere ne possint ex ulla lumina parte.
<lucr. 4.722>	Nunc age, quae moveant animum res accipe, et unde
<lucr. 4.723>	quae veniunt veniant in mentem percipe paucis.
<lucr. 4.724>	principio hoc dico, rerum simulacra vagari
<lucr. 4.725>	multa modis multis in cunctas undique partis
<lucr. 4.726>	tenvia, quae facile inter se iunguntur in auris,
<lucr. 4.727>	obvia cum veniunt, ut aranea bratteaque auri.
<lucr. 4.728>	quippe etenim multo magis haec sunt tenvia textu
<lucr. 4.729>	quam quae percipiunt oculos visumque lacessunt,
<lucr. 4.730>	corporis haec quoniam penetrant per rara cientque
<lucr. 4.731>	tenvem animi naturam intus sensumque lacessunt.
<lucr. 4.732>	Centauros itaque et Scyllarum membra videmus
<lucr. 4.733>	Cerbereasque canum facies simulacraque eorum
<lucr. 4.734>	quorum morte obita tellus amplectitur ossa;
<lucr. 4.735>	omnigenus quoniam passim simulacra feruntur,
<lucr. 4.736>	partim sponte sua quae fiunt are in ipso,
<lucr. 4.737>	partim quae variis ab rebus cumque recedunt
<lucr. 4.738>	et quae confiunt ex horum facta figuris.
<lucr. 4.739>	nam certe ex vivo Centauri non fit imago,
<lucr. 4.740>	nulla fuit quoniam talis natura animata;
<lucr. 4.741>	verum ubi equi atque hominis casu convenit imago,
<lucr. 4.742>	haerescit facile extemplo, quod diximus ante,
<lucr. 4.743>	propter subtilem naturam et tenvia texta.
<lucr. 4.744>	cetera de genere hoc eadem ratione creantur.
<lucr. 4.745>	quae cum mobiliter summa levitate feruntur,
<lucr. 4.746>	ut prius ostendi, facile uno commovet ictu
<lucr. 4.747>	quae libet una animum nobis subtilis imago;
<lucr. 4.748>	tenvis enim mens est et mire mobilis ipsa.
<lucr. 4.749>	haec fieri ut memoro, facile hinc cognoscere possis.
<lucr. 4.750>	quatinus hoc simile est illi, quod mente videmus
<lucr. 4.751>	atque oculis, simili fieri ratione necessest.
<lucr. 4.752>	Nunc igitur docui quoniam me forte leonum
<lucr. 4.753>	cernere per simulacra, oculos quae cumque lacessunt,
<lucr. 4.754>	scire licet mentem simili ratione moveri
<lucr. 4.755>	per simulacra leonum [et] cetera quae videt aeque
<lucr. 4.756>	nec minus atque oculi, nisi quod mage tenvia cernit.
<lucr. 4.757>	nec ratione alia, cum somnus membra profudit,
<lucr. 4.758>	mens animi vigilat, nisi quod simulacra lacessunt
<lucr. 4.759>	haec eadem nostros animos quae cum vigilamus,
<lucr. 4.760>	usque adeo, certe ut videamur cernere eum quem
<lucr. 4.761>	rellicta vita iam mors et terra potitast.
<lucr. 4.762>	hoc ideo fieri cogit natura, quod omnes
<lucr. 4.763>	corporis offecti sensus per membra quiescunt
<lucr. 4.764>	nec possunt falsum veris convincere rebus.
<lucr. 4.765>	praeterea meminisse iacet languetque sopore,
<lucr. 4.766>	nec dissentit eum mortis letique potitum
<lucr. 4.767>	iam pridem, quem mens vivom se cernere credit.
<lucr. 4.768>	quod super est, non est mirum simulacra moveri
<lucr. 4.769>	bracchiaque in numerum iactare et cetera membra;
<lucr. 4.770>	nam fit ut in somnis facere hoc videatur imago.
<lucr. 4.771>	quippe, ubi prima perit alioque est altera nata
<lucr. 4.772>	inde statu, prior hic gestum mutasse videtur.
<lucr. 4.773>	scilicet id fieri celeri ratione putandumst:
<lucr. 4.774>	tanta est mobilitas et rerum copia tanta
<lucr. 4.775>	tantaque sensibili quovis est tempore in uno
<lucr. 4.776>	copia particularum, ut possit suppeditare.
<lucr. 4.777>	Multaque in his rebus quaeruntur multaque nobis
<lucr. 4.778>	clarandumst, plane si res exponere avemus.
<lucr. 4.779>	quaeritur in primis quare, quod cuique libido
<lucr. 4.780>	venerit, extemplo mens cogitet eius id ipsum.
<lucr. 4.781>	anne voluntatem nostram simulacra tuentur
<lucr. 4.782>	et simul ac volumus nobis occurrit imago,
<lucr. 4.783>	si mare, si terram cordist, si denique caelum?
<lucr. 4.784>	conventus hominum, pompam, convivia, pugnas,
<lucr. 4.785>	omnia sub verbone creat natura paratque?
<lucr. 4.786>	cum praesertim aliis eadem in regione locoque
<lucr. 4.787>	longe dissimilis animus res cogitet omnis.
<lucr. 4.788>	quid porro, in numerum procedere cum simulacra
<lucr. 4.789>	cernimus in somnis et mollia membra movere,
<lucr. 4.790>	mollia mobiliter cum alternis bracchia mittunt
<lucr. 4.791>	et repetunt oculis gestum pede convenienti?
<lucr. 4.792>	scilicet arte madent simulacra et docta vagantur,
<lucr. 4.793>	nocturno facere ut possint in tempore ludos.
<lucr. 4.794>	an magis illud erit verum? quia tempore in uno,
<lucr. 4.795>	cum sentimus, id est cum vox emittitur una,
<lucr. 4.796>	tempora multa latent, ratio quae comperit esse,
<lucr. 4.797>	propterea fit uti quovis in tempore quaeque
<lucr. 4.798>	praesto sint simulacra locis in quisque parata.
<lucr. 4.799>	tanta est mobilitas et rerum copia tanta.
<lucr. 4.800>	hoc ubi prima perit alioque est altera nata
<lucr. 4.801>	inde statu, prior hic gestum mutasse videtur.
<lucr. 4.802>	et quia tenvia sunt, nisi quae contendit, acute
<lucr. 4.803>	cernere non potis est animus; proinde omnia quae sunt
<lucr. 4.804>	praeterea pereunt, nisi quae ex se[se] ipse paravit.
<lucr. 4.805>	ipse parat sese porro speratque futurum
<lucr. 4.806>	ut videat quod consequitur rem quamque: fit ergo.
<lucr. 4.807>	nonne vides oculos etiam, cum tenvia quae sunt
<lucr. 4.808>	[praeterea pereunt, nisi quae ex se ipse paravit]
<lucr. 4.809>	cernere coeperunt, contendere se atque parare,
<lucr. 4.810>	nec sine eo fieri posse ut cernamus acute?
<lucr. 4.811>	et tamen in rebus quoque apertis noscere possis,
<lucr. 4.812>	si non advertas animum, proinde esse quasi omni
<lucr. 4.813>	tempore semotum fuerit longeque remotum.
<lucr. 4.814>	cur igitur mirumst, animus si cetera perdit
<lucr. 4.815>	praeter quam quibus est in rebus deditus ipse?
<lucr. 4.816>	deinde adopinamur de signis maxima parvis
<lucr. 4.817>	ac nos in fraudem induimus frustraminis ipsi.
<lucr. 4.818>	Fit quoque ut inter dum non suppeditetur imago
<lucr. 4.819>	eiusdem generis, sed femina quae fuit ante,
<lucr. 4.820>	in manibus vir uti factus videatur adesse,
<lucr. 4.821>	aut alia ex alia facies aetasque sequatur.
<lucr. 4.822>	quod ne miremur sopor atque oblivia curant.
<lucr. 4.823>	Illud in his rebus vitium vehementer inesse
<lucr. 4.824>	effugere errorem vitareque praemetuenter,
<lucr. 4.825>	lumina ne facias oculorum clara creata,
<lucr. 4.826>	prospicere ut possimus, et ut proferre queamus
<lucr. 4.827>	proceros passus, ideo fastigia posse
<lucr. 4.828>	surarum ac feminum pedibus fundata plicari,
<lucr. 4.829>	bracchia tum porro validis ex apta lacertis
<lucr. 4.830>	esse manusque datas utraque [ex] parte ministras,
<lucr. 4.831>	ut facere ad vitam possemus quae foret usus.
<lucr. 4.832>	cetera de genere hoc inter quae cumque pretantur,
<lucr. 4.833>	omnia perversa praepostera sunt ratione,
<lucr. 4.834>	nil ideo quoniam natumst in corpore ut uti
<lucr. 4.835>	possemus, sed quod natumst id procreat usum.
<lucr. 4.836>	nec fuit ante videre oculorum lumina nata,
<lucr. 4.837>	nec dictis orare prius quam lingua creatast,
<lucr. 4.838>	sed potius longe linguae praecessit origo
<lucr. 4.839>	sermonem multoque creatae sunt prius aures
<lucr. 4.840>	quam sonus est auditus, et omnia denique membra
<lucr. 4.841>	ante fuere, ut opinor, eorum quam foret usus;
<lucr. 4.842>	haud igitur potuere utendi crescere causa.
<lucr. 4.843>	at contra conferre manu certamina pugnae
<lucr. 4.844>	et lacerare artus foedareque membra cruore
<lucr. 4.845>	ante fuit multo quam lucida tela volarent,
<lucr. 4.846>	et volnus vitare prius natura cogit
<lucr. 4.847>	quam daret obiectum parmai laeva per artem.
<lucr. 4.848>	scilicet et fessum corpus mandare quieti
<lucr. 4.849>	multo antiquius est quam lecti mollia strata,
<lucr. 4.850>	et sedare sitim prius est quam pocula natum.
<lucr. 4.851>	haec igitur possunt utendi cognita causa
<lucr. 4.852>	credier, ex usu quae sunt vitaque reperta.
<lucr. 4.853>	illa quidem seorsum sunt omnia, quae prius ipsa
<lucr. 4.854>	nata dedere suae post notitiam utilitatis.
<lucr. 4.855>	quo genere in primis sensus et membra videmus;
<lucr. 4.856>	quare etiam atque etiam procul est ut credere possis
<lucr. 4.857>	utilitatis ob officium potuisse creari.
<lucr. 4.858>	Illud item non est mirandum, corporis ipsa
<lucr. 4.859>	quod natura cibum quaerit cuiusque animantis.
<lucr. 4.860>	quippe etenim fluere atque recedere corpora rebus
<lucr. 4.861>	multa modis multis docui, sed plurima debent
<lucr. 4.862>	ex animalibus; [quae] quia sunt exercita motu,
<lucr. 4.863>	multa per os exhalantur, cum languida anhelant,
<lucr. 4.864>	multaque per sudorem ex alto pressa feruntur.
<lucr. 4.865>	his igitur rebus rarescit corpus et omnis
<lucr. 4.866>	subruitur natura, dolor quam consequitur rem.
<lucr. 4.867>	propterea capitur cibus, ut suffulciat artus
<lucr. 4.868>	et recreet vires inter datus, atque patentem
<lucr. 4.869>	per membra ac venas ut amorem opturet edendi.
<lucr. 4.870>	umor item discedit in omnia quae loca cumque
<lucr. 4.871>	poscunt umorem; glomerataque multa vaporis
<lucr. 4.872>	corpora, quae stomacho praebent incendia nostro,
<lucr. 4.873>	dissupat adveniens liquor ac restinguit ut ignem,
<lucr. 4.874>	urere ne possit calor amplius aridus artus.
<lucr. 4.875>	sic igitur tibi anhela sitis de corpore nostro
<lucr. 4.876>	abluitur, sic expletur ieiuna cupido.
<lucr. 4.877>	Nunc qui fiat uti passus proferre queamus,
<lucr. 4.878>	cum volumus, quareque datum sit membra movere
<lucr. 4.879>	et quae res tantum hoc oneris protrudere nostri
<lucr. 4.880>	corporis insuerit, dicam: tu percipe dicta.
<lucr. 4.881>	dico animo nostro primum simulacra meandi
<lucr. 4.882>	accidere atque animum pulsare, ut diximus ante.
<lucr. 4.883>	inde voluntas fit; neque enim facere incipit ullam
<lucr. 4.884>	rem quisquam, [quam] mens providit quid velit ante.
<lucr. 4.885>	id quod providet, illius rei constat imago,
<lucr. 4.886>	ergo animus cum sese ita commovet ut velit ire
<lucr. 4.887>	inque gredi, ferit extemplo quae in corpore toto
<lucr. 4.888>	per membra atque artus animai dissita vis est;
<lucr. 4.889>	et facilest factu, quoniam coniuncta tenetur.
<lucr. 4.890>	inde ea proporro corpus ferit, atque ita tota
<lucr. 4.891>	paulatim moles protruditur atque movetur.
<lucr. 4.892>	praeterea tum rarescit quoque corpus et ar,
<lucr. 4.893>	scilicet ut debet qui semper mobilis extat,
<lucr. 4.894>	per patefacta venit penetratque foramina largus,
<lucr. 4.895>	et dispargitur ad partis ita quasque minutas
<lucr. 4.896>	corporis. hic igitur rebus fit utrimque duabus,
<lucr. 4.897>	corpus ut ac navis velis ventoque feratur.
<lucr. 4.898>	nec tamen illud in his rebus mirabile constat,
<lucr. 4.899>	tantula quod tantum corpus corpuscula possunt
<lucr. 4.900>	contorquere et onus totum convertere nostrum;
<lucr. 4.901>	quippe etenim ventus subtili corpore tenvis
<lucr. 4.902>	trudit agens magnam magno molimine navem
<lucr. 4.903>	et manus una regit quanto vis impete euntem
<lucr. 4.904>	atque gubernaclum contorquet quo libet unum,
<lucr. 4.905>	multaque per trocleas et tympana pondere magno
<lucr. 4.906>	commovet atque levi sustollit machina nisu.
<lucr. 4.907>	Nunc quibus ille modis somnus per membra quietem
<lucr. 4.908>	inriget atque animi curas e pectore solvat,
<lucr. 4.909>	suavidicis potius quom multis versibus edam,
<lucr. 4.910>	parvus ut est cycni melior canor, ille gruum quam
<lucr. 4.911>	clamor in aetheriis dispersus nubibus austri.
<lucr. 4.912>	tu mihi da tenuis auris animumque sagacem,
<lucr. 4.913>	ne fieri negites quae dicam posse retroque
<lucr. 4.914>	vera repulsanti discedas pectore dicta,
<lucr. 4.915>	tutemet in culpa cum sis neque cernere possis.
<lucr. 4.916>	Principio somnus fit ubi est distracta per artus
<lucr. 4.917>	vis animae partimque foras eiecta recessit
<lucr. 4.918>	et partim contrusa magis concessit in altum;
<lucr. 4.919>	dissoluuntur enim tum demum membra fluuntque.
<lucr. 4.920>	nam dubium non est, animai quin opera sit
<lucr. 4.921>	sensus hic in nobis, quem cum sopor inpedit esse,
<lucr. 4.922>	tum nobis animam perturbatam esse putandumst
<lucr. 4.923>	eiectamque foras, non omnem; namque iaceret
<lucr. 4.924>	aeterno corpus perfusum frigore leti.
<lucr. 4.925>	quippe ubi nulla latens animai pars remaneret
<lucr. 4.926>	in membris, cinere ut multa latet obrutus ignis,
<lucr. 4.927>	unde reconflari sensus per membra repente
<lucr. 4.928>	possit, ut ex igni caeco consurgere flamma?
<lucr. 4.929>	Sed quibus haec rebus novitas confiat et unde
<lucr. 4.930>	perturbari anima et corpus languescere possit,
<lucr. 4.931>	expediam: tu fac ne ventis verba profundam.
<lucr. 4.932>	Principio externa corpus de parte necessum est,
<lucr. 4.933>	ariis quoniam vicinum tangitur auris,
<lucr. 4.934>	tundier atque eius crebro pulsarier ictu,
<lucr. 4.935>	proptereaque fere res omnes aut corio sunt
<lucr. 4.936>	aut etiam conchis aut callo aut cortice tectae.
<lucr. 4.937>	interiorem etiam partem spirantibus ar
<lucr. 4.938>	verberat hic idem, cum ducitur atque reflatur.
<lucr. 4.939>	quare utrimque secus cum corpus vapulet et cum
<lucr. 4.940>	perveniant plagae per parva foramina nobis
<lucr. 4.941>	corporis ad primas partis elementaque prima,
<lucr. 4.942>	fit quasi paulatim nobis per membra ruina.
<lucr. 4.943>	conturbantur enim positurae principiorum
<lucr. 4.944>	corporis atque animi. fit uti pars inde animai
<lucr. 4.945>	eliciatur et introrsum pars abdita cedat,
<lucr. 4.946>	pars etiam distracta per artus non queat esse
<lucr. 4.947>	coniuncta inter se neque motu mutua fungi;
<lucr. 4.948>	inter enim saepit coetus natura viasque.
<lucr. 4.949>	ergo sensus abit mutatis motibus alte.
<lucr. 4.950>	et quoniam non est quasi quod suffulciat artus,
<lucr. 4.951>	debile fit corpus languescuntque omnia membra,
<lucr. 4.952>	bracchia palpebraeque cadunt poplitesque cubanti
<lucr. 4.953>	saepe tamen summittuntur virisque resolvunt.
<lucr. 4.954>	Deinde cibum sequitur somnus, quia, quae facit ar,
<lucr. 4.955>	haec eadem cibus, in venas dum diditur omnis,
<lucr. 4.956>	efficit. et multo sopor ille gravissimus exstat,
<lucr. 4.957>	quem satur aut lassus capias, quia plurima tum se
<lucr. 4.958>	corpora conturbant magno contusa labore.
<lucr. 4.959>	fit ratione eadem coniectus parte animai
<lucr. 4.960>	altior atque foras eiectus largior eius,
<lucr. 4.961>	et divisior inter se ac distractior intus.
<lucr. 4.962>	Et quo quisque fere studio devinctus adhaeret
<lucr. 4.963>	aut quibus in rebus multum sumus ante morati
<lucr. 4.964>	atque in ea ratione fuit contenta magis mens,
<lucr. 4.965>	in somnis eadem plerumque videmur obire:
<lucr. 4.966>	causidici causas agere et componere leges,
<lucr. 4.967>	induperatores pugnare ac proelia obire,
<lucr. 4.968>	nautae contractum cum ventis degere bellum,
<lucr. 4.969>	nos agere hoc autem et naturam quaerere rerum
<lucr. 4.970>	semper et inventam patriis exponere chartis.
<lucr. 4.971>	cetera sic studia atque artes plerumque videntur
<lucr. 4.972>	in somnis animos hominum frustrata tenere.
<lucr. 4.973>	et qui cumque dies multos ex ordine ludis
<lucr. 4.974>	adsiduas dederunt operas, plerumque videmus,
<lucr. 4.975>	cum iam destiterunt ea sensibus usurpare,
<lucr. 4.976>	relicuas tamen esse vias in mente patentis,
<lucr. 4.977>	qua possint eadem rerum simulacra venire;
<lucr. 4.978>	per multos itaque illa dies eadem obversantur
<lucr. 4.979>	ante oculos, etiam vigilantes ut videantur
<lucr. 4.980>	cernere saltantis et mollia membra moventis
<lucr. 4.981>	et citharae liquidum carmen chordasque loquentis
<lucr. 4.982>	auribus accipere et consessum cernere eundem
<lucr. 4.983>	scenaique simul varios splendere decores.
<lucr. 4.984>	usque adeo magni refert studium atque voluntas,
<lucr. 4.985>	et quibus in rebus consuerint esse operati
<lucr. 4.986>	non homines solum sed vero animalia cuncta.
<lucr. 4.987>	quippe videbis equos fortis, cum membra iacebunt,
<lucr. 4.988>	in somnis sudare tamen spirareque semper
<lucr. 4.989>	et quasi de palma summas contendere viris
<lucr. 4.990>	aut quasi carceribus patefactis [edere voces>
<lucr. 4.991>	venantumque canes in molli saepe quiete
<lucr. 4.992>	iactant crura tamen subito vocisque repente
<lucr. 4.993>	mittunt et crebro redducunt naribus auras.
<lucr. 4.994>	ut vestigia si teneant inventa ferarum,
<lucr. 4.995>	expergefactique secuntur inania saepe
<lucr. 4.996>	cervorum simulacra, fugae quasi dedita cernant,
<lucr. 4.997>	donec discussis redeant erroribus ad se.
<lucr. 4.998>	at consueta domi catulorum blanda propago
<lucr. 4.999>	discutere et corpus de terra corripere instant,
<lucr. 4.1000>	[iactant crura tamen subito vocisque repente
<lucr. 4.1001>	mittunt et crebro redducunt naribus auras
<lucr. 4.1002>	ut vestigia si teneant inventa ferarum
<lucr. 4.1003>	expergefactique secuntur inania saepe]
<lucr. 4.1004>	proinde quasi ignotas facies atque ora tuantur.
<lucr. 4.1005>	et quo quaeque magis sunt aspera seminiorum,
<lucr. 4.1006>	tam magis in somnis eadem saevire necessust.
<lucr. 4.1007>	at variae fugiunt volucres pinnisque repente
<lucr. 4.1008>	sollicitant divom nocturno tempore lucos,
<lucr. 4.1009>	accipitres somno in leni si proelia pugnas
<lucr. 4.1010>	edere sunt persectantes visaeque volantes.
<lucr. 4.1011>	porro hominum mentes, magnis quae motibus edunt
<lucr. 4.1012>	magna, itidem saepe in somnis faciuntque geruntque,
<lucr. 4.1013>	reges expugnant, capiuntur, proelia miscent,
<lucr. 4.1014>	tollunt clamorem, quasi si iugulentur ibidem.
<lucr. 4.1015>	multi depugnant gemitusque doloribus edunt
<lucr. 4.1016>	et quasi pantherae morsu saevive leonis
<lucr. 4.1017>	mandantur, magnis clamoribus omnia complent.
<lucr. 4.1018>	multi de magnis per somnum rebus loquuntur
<lucr. 4.1019>	indicioque sui facti persaepe fuere.
<lucr. 4.1020>	multi mortem obeunt. multi, de montibus altis
<lucr. 4.1021>	ut quasi praecipitent ad terram corpore toto,
<lucr. 4.1022>	exterruntur et ex somno quasi mentibus capti
<lucr. 4.1023>	vix ad se redeunt permoti corporis aestu.
<lucr. 4.1024>	flumen item sitiens aut fontem propter amoenum
<lucr. 4.1025>	adsidet et totum prope faucibus occupat amnem.
<lucr. 4.1026>	puri saepe lacum propter si ac dolia curta
<lucr. 4.1027>	somno devincti credunt se extollere vestem,
<lucr. 4.1028>	totius umorem saccatum corporis fundunt,
<lucr. 4.1029>	cum Babylonica magnifico splendore rigantur.
<lucr. 4.1030>	tum quibus aetatis freta primitus insinuatur
<lucr. 4.1031>	semen, ubi ipsa dies membris matura creavit,
<lucr. 4.1032>	conveniunt simulacra foris e corpore quoque,
<lucr. 4.1033>	nuntia praeclari voltus pulchrique coloris,
<lucr. 4.1034>	qui ciet inritans loca turgida semine multo,
<lucr. 4.1035>	ut quasi transactis saepe omnibus rebus profundant
<lucr. 4.1036>	fluminis ingentis fluctus vestemque cruentent.
<lucr. 4.1037>	Sollicitatur id [in] nobis, quod diximus ante,
<lucr. 4.1038>	semen, adulta aetas cum primum roborat artus.
<lucr. 4.1039>	namque alias aliud res commovet atque lacessit;
<lucr. 4.1040>	ex homine humanum semen ciet una hominis vis.
<lucr. 4.1041>	quod simul atque suis eiectum sedibus exit,
<lucr. 4.1042>	per membra atque artus decedit corpore toto,
<lucr. 4.1043>	in loca conveniens nervorum certa cietque
<lucr. 4.1044>	continuo partis genitalis corporis ipsas.
<lucr. 4.1045>	inritata tument loca semine fitque voluntas
<lucr. 4.1046>	eicere id quo se contendit dira lubido,
<lucr. 4.1047>	[incitat inritans loca turgida semine multo]
<lucr. 4.1048>	idque petit corpus, mens unde est saucia amore;
<lucr. 4.1049>	namque omnes plerumque cadunt in vulnus et illam
<lucr. 4.1050>	emicat in partem sanguis, unde icimur ictu,
<lucr. 4.1051>	et si comminus est, hostem ruber occupat umor.
<lucr. 4.1052>	sic igitur Veneris qui telis accipit ictus,
<lucr. 4.1053>	sive puer membris muliebribus hunc iaculatur
<lucr. 4.1054>	seu mulier toto iactans e corpore amorem,
<lucr. 4.1055>	unde feritur, eo tendit gestitque coire
<lucr. 4.1056>	t iacere umorem in corpus de corpore ductum;
<lucr. 4.1057>	namque voluptatem praesagit muta cupido.
<lucr. 4.1058>	Haec Venus est nobis; hinc autemst nomen Amoris,
<lucr. 4.1059>	hinc illaec primum Veneris dulcedinis in cor
<lucr. 4.1060>	stillavit gutta et successit frigida cura;
<lucr. 4.1061>	nam si abest quod ames, praesto simulacra tamen sunt
<lucr. 4.1062>	illius et nomen dulce obversatur ad auris.
<lucr. 4.1063>	sed fugitare decet simulacra et pabula amoris
<lucr. 4.1064>	absterrere sibi atque alio convertere mentem
<lucr. 4.1065>	et iacere umorem coniectum in corpora quaeque
<lucr. 4.1066>	nec retinere semel conversum unius amore
<lucr. 4.1067>	et servare sibi curam certumque dolorem;
<lucr. 4.1068>	ulcus enim vivescit et inveterascit alendo
<lucr. 4.1069>	inque dies gliscit furor atque aerumna gravescit,
<lucr. 4.1070>	si non prima novis conturbes volnera plagis
<lucr. 4.1071>	volgivagaque vagus Venere ante recentia cures
<lucr. 4.1072>	aut alio possis animi traducere motus.
<lucr. 4.1073>	Nec Veneris fructu caret is qui vitat amorem,
<lucr. 4.1074>	sed potius quae sunt sine poena commoda sumit;
<lucr. 4.1075>	nam certe purast sanis magis inde voluptas
<lucr. 4.1076>	quam miseris; etenim potiundi tempore in ipso
<lucr. 4.1077>	fluctuat incertis erroribus ardor amantum
<lucr. 4.1078>	nec constat quid primum oculis manibusque fruantur.
<lucr. 4.1079>	quod petiere, premunt arte faciuntque dolorem
<lucr. 4.1080>	corporis et dentes inlidunt saepe labellis
<lucr. 4.1081>	osculaque adfigunt, quia non est pura voluptas
<lucr. 4.1082>	et stimuli subsunt, qui instigant laedere id ipsum,
<lucr. 4.1083>	quod cumque est, rabies unde illaec germina surgunt.
<lucr. 4.1084>	sed leviter poenas frangit Venus inter amorem
<lucr. 4.1085>	blandaque refrenat morsus admixta voluptas.
<lucr. 4.1086>	namque in eo spes est, unde est ardoris origo,
<lucr. 4.1087>	restingui quoque posse ab eodem corpore flammam.
<lucr. 4.1088>	quod fieri contra totum natura repugnat;
<lucr. 4.1089>	unaque res haec est, cuius quam plurima habemus,
<lucr. 4.1090>	tam magis ardescit dira cuppedine pectus.
<lucr. 4.1091>	nam cibus atque umor membris adsumitur intus;
<lucr. 4.1092>	quae quoniam certas possunt obsidere partis,
<lucr. 4.1093>	hoc facile expletur laticum frugumque cupido.
<lucr. 4.1094>	ex hominis vero facie pulchroque colore
<lucr. 4.1095>	nil datur in corpus praeter simulacra fruendum
<lucr. 4.1096>	tenvia; quae vento spes raptast saepe misella.
<lucr. 4.1097>	ut bibere in somnis sitiens quom quaerit et umor
<lucr. 4.1098>	non datur, ardorem qui membris stinguere possit,
<lucr. 4.1099>	sed laticum simulacra petit frustraque laborat
<lucr. 4.1100>	in medioque sitit torrenti flumine potans,
<lucr. 4.1101>	sic in amore Venus simulacris ludit amantis,
<lucr. 4.1102>	nec satiare queunt spectando corpora coram
<lucr. 4.1103>	nec manibus quicquam teneris abradere membris
<lucr. 4.1104>	possunt errantes incerti corpore toto.
<lucr. 4.1105>	denique cum membris conlatis flore fruuntur
<lucr. 4.1106>	aetatis, iam cum praesagit gaudia corpus
<lucr. 4.1107>	atque in eost Venus ut muliebria conserat arva,
<lucr. 4.1108>	adfigunt avide corpus iunguntque salivas
<lucr. 4.1109>	oris et inspirant pressantes dentibus ora,
<lucr. 4.1110>	ne quiquam, quoniam nihil inde abradere possunt
<lucr. 4.1111>	nec penetrare et abire in corpus corpore toto;
<lucr. 4.1112>	nam facere inter dum velle et certare videntur.
<lucr. 4.1113>	usque adeo cupide in Veneris compagibus haerent,
<lucr. 4.1114>	membra voluptatis dum vi labefacta liquescunt.
<lucr. 4.1115>	tandem ubi se erupit nervis coniecta cupido,
<lucr. 4.1116>	parva fit ardoris violenti pausa parumper.
<lucr. 4.1117>	inde redit rabies eadem et furor ille revisit,
<lucr. 4.1118>	cum sibi quod cupiant ipsi contingere quaerunt,
<lucr. 4.1119>	nec reperire malum id possunt quae machina vincat.
<lucr. 4.1120>	usque adeo incerti tabescunt volnere caeco.
<lucr. 4.1121>	Adde quod absumunt viris pereuntque labore,
<lucr. 4.1122>	adde quod alterius sub nutu degitur aetas,
<lucr. 4.1123>	languent officia atque aegrotat fama vacillans.
<lucr. 4.1124>	labitur interea res et Babylonia fiunt
<lucr. 4.1125>	unguenta et pulchra in pedibus Sicyonia rident,
<lucr. 4.1126>	scilicet et grandes viridi cum luce zmaragdi
<lucr. 4.1127>	auro includuntur teriturque thalassina vestis
<lucr. 4.1128>	adsidue et Veneris sudorem exercita potat.
<lucr. 4.1129>	et bene parta patrum fiunt anademata, mitrae,
<lucr. 4.1130>	inter dum in pallam atque Alidensia Ciaque vertunt.
<lucr. 4.1131>	eximia veste et victu convivia, ludi,
<lucr. 4.1132>	pocula crebra, unguenta, coronae, serta parantur,
<lucr. 4.1133>	ne quiquam, quoniam medio de fonte leporum
<lucr. 4.1134>	surgit amari aliquid, quod in ipsis floribus angat,
<lucr. 4.1135>	aut cum conscius ipse animus se forte remordet
<lucr. 4.1136>	desidiose agere aetatem lustrisque perire,
<lucr. 4.1137>	aut quod in ambiguo verbum iaculata reliquit,
<lucr. 4.1138>	quod cupido adfixum cordi vivescit ut ignis,
<lucr. 4.1139>	aut nimium iactare oculos aliumve tueri
<lucr. 4.1140>	quod putat in voltuque videt vestigia risus.
<lucr. 4.1141>	Atque in amore mala haec proprio summeque secundo
<lucr. 4.1142>	inveniuntur; in adverso vero atque inopi sunt,
<lucr. 4.1143>	prendere quae possis oculorum lumine operto.
<lucr. 4.1144>	innumerabilia; ut melius vigilare sit ante,
<lucr. 4.1145>	qua docui ratione, cavereque, ne inliciaris.
<lucr. 4.1146>	nam vitare, plagas in amoris ne iaciamur,
<lucr. 4.1147>	non ita difficile est quam captum retibus ipsis
<lucr. 4.1148>	exire et validos Veneris perrumpere nodos.
<lucr. 4.1149>	et tamen implicitus quoque possis inque peditus
<lucr. 4.1150>	effugere infestum, nisi tute tibi obvius obstes
<lucr. 4.1151>	et praetermittas animi vitia omnia primum
<lucr. 4.1152>	aut quae corporis sunt eius, quam praepetis ac vis.
<lucr. 4.1153>	nam faciunt homines plerumque cupidine caeci
<lucr. 4.1154>	et tribuunt ea quae non sunt his commoda vere.
<lucr. 4.1155>	multimodis igitur pravas turpisque videmus
<lucr. 4.1156>	esse in deliciis summoque in honore vigere.
<lucr. 4.1157>	atque alios alii inrident Veneremque suadent
<lucr. 4.1158>	ut placent, quoniam foedo adflictentur amore,
<lucr. 4.1159>	nec sua respiciunt miseri mala maxima saepe.
<lucr. 4.1160>	nigra melichrus est, inmunda et fetida acosmos,
<lucr. 4.1161>	caesia Palladium, nervosa et lignea dorcas,
<lucr. 4.1162>	parvula, pumilio, chariton mia, tota merum sal,
<lucr. 4.1163>	magna atque inmanis cataplexis plenaque honoris.
<lucr. 4.1164>	balba loqui non quit, traulizi, muta pudens est;
<lucr. 4.1165>	at flagrans, odiosa, loquacula Lampadium fit.
<lucr. 4.1166>	ischnon eromenion tum fit, cum vivere non quit
<lucr. 4.1167>	prae macie; rhadine verost iam mortua tussi.
<lucr. 4.1168>	at nimia et mammosa Ceres est ipsa ab Iaccho,
<lucr. 4.1169>	simula Silena ac Saturast, labeosa philema.
<lucr. 4.1170>	cetera de genere hoc longum est si dicere coner.
<lucr. 4.1171>	sed tamen esto iam quantovis oris honore,
<lucr. 4.1172>	cui Veneris membris vis omnibus exoriatur;
<lucr. 4.1173>	nempe aliae quoque sunt; nempe hac sine viximus ante;
<lucr. 4.1174>	nempe eadem facit et scimus facere omnia turpi
<lucr. 4.1175>	et miseram taetris se suffit odoribus ipsa,
<lucr. 4.1176>	quam famulae longe fugitant furtimque cachinnant.
<lucr. 4.1177>	at lacrimans exclusus amator limina saepe
<lucr. 4.1178>	floribus et sertis operit postisque superbos
<lucr. 4.1179>	unguit amaracino et foribus miser oscula figit;
<lucr. 4.1180>	quem si iam ammissum venientem offenderit aura
<lucr. 4.1181>	una modo, causas abeundi quaerat honestas
<lucr. 4.1182>	et meditata diu cadat alte sumpta querella
<lucr. 4.1183>	stultitiaque ibi se damnet, tribuisse quod illi
<lucr. 4.1184>	plus videat quam mortali concedere par est.
<lucr. 4.1185>	nec Veneres nostras hoc fallit; quo magis ipsae
<lucr. 4.1186>	omnia summo opere hos vitae poscaenia celant,
<lucr. 4.1187>	quos retinere volunt adstrictosque esse in amore,
<lucr. 4.1188>	ne quiquam, quoniam tu animo tamen omnia possis
<lucr. 4.1189>	protrahere in lucem atque omnis inquirere risus
<lucr. 4.1190>	et, si bello animost et non odiosa, vicissim
<lucr. 4.1191>	praetermittere [et] humanis concedere rebus.
<lucr. 4.1192>	Nec mulier semper ficto suspirat amore,
<lucr. 4.1193>	quae conplexa viri corpus cum corpore iungit
<lucr. 4.1194>	et tenet adsuctis umectans oscula labris;
<lucr. 4.1195>	nam facit ex animo saepe et communia quaerens
<lucr. 4.1196>	gaudia sollicitat spatium decurrere amoris.
<lucr. 4.1197>	nec ratione alia volucres armenta feraeque
<lucr. 4.1198>	et pecudes et equae maribus subsidere possent,
<lucr. 4.1199>	si non, ipsa quod illarum subat, ardet abundans
<lucr. 4.1200>	natura et Venerem salientum laeta retractat.
<lucr. 4.1201>	nonne vides etiam quos mutua saepe voluptas
<lucr. 4.1202>	vinxit, ut in vinclis communibus excrucientur,
<lucr. 4.1203>	in triviis cum saepe canes discedere aventis
<lucr. 4.1204>	divorsi cupide summis ex viribus tendunt,
<lucr. 4.1205>	quom interea validis Veneris compagibus haerent?
<lucr. 4.1206>	quod facerent numquam, nisi mutua gaudia nossent,
<lucr. 4.1207>	quae iacere in fraudem possent vinctosque tenere.
<lucr. 4.1208>	quare etiam atque etiam, ut dico, est communis voluptas.
<lucr. 4.1209>	Et commiscendo quom semine forte virilem
<lucr. 4.1210>	femina vim vicit subita vi corripuitque,
<lucr. 4.1211>	tum similes matrum materno semine fiunt,
<lucr. 4.1212>	ut patribus patrio. sed quos utriusque figurae
<lucr. 4.1213>	esse vides, iuxtim miscentes vulta parentum,
<lucr. 4.1214>	corpore de patrio et materno sanguine crescunt,
<lucr. 4.1215>	semina cum Veneris stimulis excita per artus
<lucr. 4.1216>	obvia conflixit conspirans mutuus ardor,
<lucr. 4.1217>	et neque utrum superavit eorum nec superatumst.
<lucr. 4.1218>	fit quoque ut inter dum similes existere avorum
<lucr. 4.1219>	possint et referant proavorum saepe figuras,
<lucr. 4.1220>	propterea quia multa modis primordia multis
<lucr. 4.1221>	mixta suo celant in corpore saepe parentis,
<lucr. 4.1222>	quae patribus patres tradunt a stirpe profecta.
<lucr. 4.1223>	inde Venus varia producit sorte figuras,
<lucr. 4.1224>	maiorumque refert voltus vocesque comasque;
<lucr. 4.1225>	quandoquidem nihilo magis haec [de] semine certo
<lucr. 4.1226>	fiunt quam facies et corpora membraque nobis.
<lucr. 4.1227>	et muliebre oritur patrio de semine saeclum
<lucr. 4.1228>	maternoque mares existunt corpore creti;
<lucr. 4.1229>	semper enim partus duplici de semine constat,
<lucr. 4.1230>	atque utri similest magis id quod cumque creatur,
<lucr. 4.1231>	eius habet plus parte aequa; quod cernere possis,
<lucr. 4.1232>	sive virum suboles sivest muliebris origo.
<lucr. 4.1233>	Nec divina satum genitalem numina cuiquam
<lucr. 4.1234>	absterrent, pater a gnatis ne dulcibus umquam
<lucr. 4.1235>	appelletur et ut sterili Venere exigat aevom;
<lucr. 4.1236>	quod plerumque putant et multo sanguine maesti
<lucr. 4.1237>	conspergunt aras adolentque altaria donis,
<lucr. 4.1238>	ut gravidas reddant uxores semine largo;
<lucr. 4.1239>	ne quiquam divom numen sortisque fatigant;
<lucr. 4.1240>	nam steriles nimium crasso sunt semine partim,
<lucr. 4.1241>	et liquido praeter iustum tenuique vicissim.
<lucr. 4.1242>	tenve locis quia non potis est adfigere adhaesum,
<lucr. 4.1243>	liquitur extemplo et revocatum cedit abortu.
<lucr. 4.1244>	crassius hinc porro quoniam concretius aequo
<lucr. 4.1245>	mittitur, aut non tam prolixo provolat ictu
<lucr. 4.1246>	aut penetrare locos aeque nequit aut penetratum
<lucr. 4.1247>	aegre admiscetur muliebri semine semen.
<lucr. 4.1248>	nam multum harmoniae Veneris differre videntur.
<lucr. 4.1249>	atque alias alii complent magis ex aliisque
<lucr. 4.1250>	succipiunt aliae pondus magis inque gravescunt.
<lucr. 4.1251>	et multae steriles Hymenaeis ante fuerunt
<lucr. 4.1252>	pluribus et nactae post sunt tamen unde puellos
<lucr. 4.1253>	suscipere et partu possent ditescere dulci.
<lucr. 4.1254>	et quibus ante domi fecundae saepe nequissent
<lucr. 4.1255>	uxoris parere, inventast illis quoque compar
<lucr. 4.1256>	natura, ut possent gnatis munire senectam.
<lucr. 4.1257>	usque adeo magni refert, ut semina possint
<lucr. 4.1258>	seminibus commisceri genitaliter apta
<lucr. 4.1259>	crassaque conveniant liquidis et liquida crassis.
<lucr. 4.1260>	atque in eo refert quo victu vita colatur;
<lucr. 4.1261>	namque aliis rebus concrescunt semina membris
<lucr. 4.1262>	atque aliis extenvantur tabentque vicissim.
<lucr. 4.1263>	et quibus ipsa modis tractetur blanda voluptas.
<lucr. 4.1264>	id quoque permagni refert; nam more ferarum
<lucr. 4.1265>	quadrupedumque magis ritu plerumque putantur
<lucr. 4.1266>	concipere uxores, quia sic loca sumere possunt
<lucr. 4.1267>	pectoribus positis sublatis semina lumbis.
<lucr. 4.1268>	nec molles opus sunt motus uxoribus hilum.
<lucr. 4.1269>	nam mulier prohibet se concipere atque repugnat,
<lucr. 4.1270>	clunibus ipsa viri Venerem si laeta retractat
<lucr. 4.1271>	atque exossato ciet omni pectore fluctus;
<lucr. 4.1272>	eicit enim sulcum recta regione viaque
<lucr. 4.1273>	vomeris atque locis avertit seminis ictum.
<lucr. 4.1274>	idque sua causa consuerunt scorta moveri,
<lucr. 4.1275>	ne complerentur crebro gravidaeque iacerent,
<lucr. 4.1276>	et simul ipsa viris Venus ut concinnior esset;
<lucr. 4.1277>	coniugibus quod nil nostris opus esse videtur.
<lucr. 4.1278>	Nec divinitus inter dum Venerisque sagittis
<lucr. 4.1279>	deteriore fit ut forma muliercula ametur;
<lucr. 4.1280>	nam facit ipsa suis inter dum femina factis
<lucr. 4.1281>	morigerisque modis et munde corpore culto,
<lucr. 4.1282>	ut facile insuescat secum [te] degere vitam.
<lucr. 4.1283>	quod super est, consuetudo concinnat amorem;
<lucr. 4.1284>	nam leviter quamvis quod crebro tunditur ictu,
<lucr. 4.1285>	vincitur in longo spatio tamen atque labascit.
<lucr. 4.1286>	nonne vides etiam guttas in saxa cadentis
<lucr. 4.1287>	umoris longo in spatio pertundere saxa?

<lucr. 5.1>	Quis potis est dignum pollenti pectore carmen
<lucr. 5.2>	condere pro rerum maiestate hisque repertis?
<lucr. 5.3>	quisve valet verbis tantum, qui fingere laudes
<lucr. 5.4>	pro meritis eius possit, qui talia nobis
<lucr. 5.5>	pectore parta suo quaesitaque praemia liquit?
<lucr. 5.6>	nemo, ut opinor, erit mortali corpore cretus.
<lucr. 5.7>	nam si, ut ipsa petit maiestas cognita rerum,
<lucr. 5.8>	dicendum est, deus ille fuit, deus, inclyte Memmi,
<lucr. 5.9>	qui princeps vitae rationem invenit eam quae
<lucr. 5.10>	nunc appellatur sapientia, quique per artem
<lucr. 5.11>	fluctibus et tantis vitam tantisque tenebris
<lucr. 5.12>	in tam tranquillo et tam clara luce locavit.
<lucr. 5.13>	confer enim divina aliorum antiqua reperta.
<lucr. 5.14>	namque Ceres fertur fruges Liberque liquoris
<lucr. 5.15>	vitigeni laticem mortalibus instituisse;
<lucr. 5.16>	cum tamen his posset sine rebus vita manere,
<lucr. 5.17>	ut fama est aliquas etiam nunc vivere gentis.
<lucr. 5.18>	at bene non poterat sine puro pectore vivi;
<lucr. 5.19>	quo magis hic merito nobis deus esse videtur,
<lucr. 5.20>	ex quo nunc etiam per magnas didita gentis
<lucr. 5.21>	dulcia permulcent animos solacia vitae.
<lucr. 5.22>	Herculis antistare autem si facta putabis,
<lucr. 5.23>	longius a vera multo ratione ferere.
<lucr. 5.24>	quid Nemeaeus enim nobis nunc magnus hiatus
<lucr. 5.25>	ille leonis obesset et horrens Arcadius sus,
<lucr. 5.26>	tanto opere officerent nobis Stymphala colentes?
<lucr. 5.27>	denique quid Cretae taurus Lernaeaque pestis
<lucr. 5.28>	hydra venenatis posset vallata colubris?
<lucr. 5.29>	quidve tripectora tergemini vis Geryonai
<lucr. 5.30>	et Diomedis equi spirantes naribus ignem
<lucr. 5.31>	Thracia Bistoniasque plagas atque Ismara propter
<lucr. 5.32>	aureaque Hesperidum servans fulgentia mala,
<lucr. 5.33>	asper, acerba tuens, immani corpore serpens
<lucr. 5.34>	arboris amplexus stirpes? quid denique obesset
<lucr. 5.35>	propter Atlanteum litus pelagique severa,
<lucr. 5.36>	quo neque noster adit quisquam nec barbarus audet?
<lucr. 5.37>	cetera de genere hoc quae sunt portenta perempta,
<lucr. 5.38>	si non victa forent, quid tandem viva nocerent?
<lucr. 5.39>	nil, ut opinor: ita ad satiatem terra ferarum
<lucr. 5.40>	nunc etiam scatit et trepido terrore repleta est
<lucr. 5.41>	per nemora ac montes magnos silvasque profundas;
<lucr. 5.42>	quae loca vitandi plerumque est nostra potestas.
<lucr. 5.43>	at nisi purgatumst pectus, quae proelia nobis
<lucr. 5.44>	atque pericula tumst ingratis insinuandum!
<lucr. 5.45>	quantae tum scindunt hominem cuppedinis acres
<lucr. 5.46>	sollicitum curae quantique perinde timores!
<lucr. 5.47>	quidve superbia spurcitia ac petulantia? quantas
<lucr. 5.48>	efficiunt clades! quid luxus desidiaeque?
<lucr. 5.49>	haec igitur qui cuncta subegerit ex animoque
<lucr. 5.50>	expulerit dictis, non armis, nonne decebit
<lucr. 5.51>	hunc hominem numero divom dignarier esse?
<lucr. 5.52>	cum bene praesertim multa ac divinitus ipsis
<lucr. 5.53>	iam mortalibus e divis dare dicta suerit
<lucr. 5.54>	atque omnem rerum naturam pandere dictis.
<lucr. 5.55>	Cuius ego ingressus vestigia dum rationes
<lucr. 5.56>	persequor ac doceo dictis, quo quaeque creata
<lucr. 5.57>	foedere sint, in eo quam sit durare necessum
<lucr. 5.58>	nec validas valeant aevi rescindere leges,
<lucr. 5.59>	quo genere in primis animi natura reperta est
<lucr. 5.60>	nativo primum consistere corpore creta,
<lucr. 5.61>	nec posse incolumem magnum durare per aevum,
<lucr. 5.62>	sed simulacra solere in somnis fallere mentem,
<lucr. 5.63>	cernere cum videamur eum quem vita reliquit,
<lucr. 5.64>	quod super est, nunc huc rationis detulit ordo,
<lucr. 5.65>	ut mihi mortali consistere corpore mundum
<lucr. 5.66>	nativomque simul ratio reddunda sit esse;
<lucr. 5.67>	et quibus ille modis congressus materiai
<lucr. 5.68>	fundarit terram caelum mare sidera solem
<lucr. 5.69>	lunaique globum; tum quae tellure animantes
<lucr. 5.70>	extiterint, et quae nullo sint tempore natae;
<lucr. 5.71>	quove modo genus humanum variante loquella
<lucr. 5.72>	coeperit inter se vesci per nomina rerum;
<lucr. 5.73>	et quibus ille modis divom metus insinuarit
<lucr. 5.74>	pectora, terrarum qui in orbi sancta tuetur
<lucr. 5.75>	fana lacus lucos aras simulacraque divom.
<lucr. 5.76>	praeterea solis cursus lunaeque meatus
<lucr. 5.77>	expediam qua vi flectat natura gubernans;
<lucr. 5.78>	ne forte haec inter caelum terramque reamur
<lucr. 5.79>	libera sponte sua cursus lustrare perennis,
<lucr. 5.80>	morigera ad fruges augendas atque animantis,
<lucr. 5.81>	neve aliqua divom volvi ratione putemus.
<lucr. 5.82>	nam bene qui didicere deos securum agere aevom,
<lucr. 5.83>	si tamen interea mirantur qua ratione
<lucr. 5.84>	quaeque geri possint, praesertim rebus in illis
<lucr. 5.85>	quae supera caput aetheriis cernuntur in oris,
<lucr. 5.86>	rursus in antiquas referuntur religiones
<lucr. 5.87>	et dominos acris adsciscunt, omnia posse
<lucr. 5.88>	quos miseri credunt, ignari quid queat esse,
<lucr. 5.89>	quid nequeat, finita potestas denique cuique
<lucr. 5.90>	qua nam sit ratione atque alte terminus haerens.
<lucr. 5.91>	Quod super est, ne te in promissis plura moremur,
<lucr. 5.92>	principio maria ac terras caelumque tuere;
<lucr. 5.93>	quorum naturam triplicem, tria corpora, Memmi,
<lucr. 5.94>	tris species tam dissimilis, tria talia texta,
<lucr. 5.95>	una dies dabit exitio, multosque per annos
<lucr. 5.96>	sustentata ruet moles et machina mundi.
<lucr. 5.97>	nec me animi fallit quam res nova miraque menti
<lucr. 5.98>	accidat exitium caeli terraeque futurum,
<lucr. 5.99>	et quam difficile id mihi sit pervincere dictis;
<lucr. 5.100>	ut fit ubi insolitam rem adportes auribus ante
<lucr. 5.101>	nec tamen hanc possis oculorum subdere visu
<lucr. 5.102>	nec iacere indu manus, via qua munita fidei
<lucr. 5.103>	proxima fert humanum in pectus templaque mentis.
<lucr. 5.104>	sed tamen effabor. dictis dabit ipsa fidem res
<lucr. 5.105>	forsitan et graviter terrarum motibus ortis
<lucr. 5.106>	omnia conquassari in parvo tempore cernes.
<lucr. 5.107>	quod procul a nobis flectat fortuna gubernans,
<lucr. 5.108>	et ratio potius quam res persuadeat ipsa
<lucr. 5.109>	succidere horrisono posse omnia victa fragore.
<lucr. 5.110>	Qua prius adgrediar quam de re fundere fata
<lucr. 5.111>	sanctius et multo certa ratione magis quam
<lucr. 5.112>	Pythia quae tripode a Phoebi lauroque profatur,
<lucr. 5.113>	multa tibi expediam doctis solacia dictis;
<lucr. 5.114>	religione refrenatus ne forte rearis
<lucr. 5.115>	terras et solem et caelum, mare sidera lunam,
<lucr. 5.116>	corpore divino debere aeterna manere,
<lucr. 5.117>	proptereaque putes ritu par esse Gigantum
<lucr. 5.118>	pendere eos poenas inmani pro scelere omnis,
<lucr. 5.119>	qui ratione sua disturbent moenia mundi
<lucr. 5.120>	praeclarumque velint caeli restinguere solem
<lucr. 5.121>	inmortalia mortali sermone notantes;
<lucr. 5.122>	quae procul usque adeo divino a numine distent
<lucr. 5.123>	inque deum numero quae sint indigna videri,
<lucr. 5.124>	notitiam potius praebere ut posse putentur
<lucr. 5.125>	quid sit vitali motu sensuque remotum.
<lucr. 5.126>	quippe etenim non est, cum quovis corpore ut esse
<lucr. 5.127>	posse animi natura putetur consiliumque.
<lucr. 5.128>	sicut in aethere non arbor, non aequore salso
<lucr. 5.129>	nubes esse queunt neque pisces vivere in arvis
<lucr. 5.130>	nec cruor in lignis neque saxis sucus inesse,
<lucr. 5.131>	certum ac dispositumst ubi quicquid crescat et insit,
<lucr. 5.132>	sic animi natura nequit sine corpore oriri
<lucr. 5.133>	sola neque a nervis et sanguine longius esse.
<lucr. 5.134>	quod si posset enim, multo prius ipsa animi vis
<lucr. 5.135>	in capite aut umeris aut imis calcibus esse
<lucr. 5.136>	posset et innasci quavis in parte soleret,
<lucr. 5.137>	tandem in eodem homine atque in eodem vase manere.
<lucr. 5.138>	quod quoniam nostro quoque constat corpore certum
<lucr. 5.139>	dispositumque videtur ubi esse et crescere possit
<lucr. 5.140>	seorsum anima atque animus, tanto magis infitiandum
<lucr. 5.141>	totum posse extra corpus formamque animalem
<lucr. 5.142>	putribus in glebis terrarum aut solis in igni
<lucr. 5.143>	aut in aqua durare aut altis aetheris oris.
<lucr. 5.144>	haud igitur constant divino praedita sensu,
<lucr. 5.145>	quandoquidem nequeunt vitaliter esse animata.
<lucr. 5.146>	Illud item non est ut possis credere, sedes
<lucr. 5.147>	esse deum sanctas in mundi partibus ullis.
<lucr. 5.148>	tenvis enim natura deum longeque remota
<lucr. 5.149>	sensibus ab nostris animi vix mente videtur;
<lucr. 5.150>	quae quoniam manuum tactum suffugit et ictum,
<lucr. 5.151>	tactile nil nobis quod sit contingere debet;
<lucr. 5.152>	tangere enim non quit quod tangi non licet ipsum.
<lucr. 5.153>	quare etiam sedes quoque nostris sedibus esse
<lucr. 5.154>	dissimiles debent, tenues de corpore eorum;
<lucr. 5.155>	quae tibi posterius largo sermone probabo.
<lucr. 5.156>	Dicere porro hominum causa voluisse parare
<lucr. 5.157>	praeclaram mundi naturam proptereaque
<lucr. 5.158>	adlaudabile opus divom laudare decere
<lucr. 5.159>	aeternumque putare atque inmortale futurum,
<lucr. 5.160>	nec fas esse, deum quod sit ratione vetusta
<lucr. 5.161>	gentibus humanis fundatum perpetuo aevo,
<lucr. 5.162>	sollicitare suis ulla vi ex sedibus umquam
<lucr. 5.163>	nec verbis vexare et ab imo evertere summa,
<lucr. 5.164>	cetera de genere hoc adfingere et addere, Memmi,
<lucr. 5.165>	desiperest. quid enim inmortalibus atque beatis
<lucr. 5.166>	gratia nostra queat largirier emolumenti,
<lucr. 5.167>	ut nostra quicquam causa gerere adgrediantur?
<lucr. 5.168>	quidve novi potuit tanto post ante quietos
<lucr. 5.169>	inlicere ut cuperent vitam mutare priorem?
<lucr. 5.170>	nam gaudere novis rebus debere videtur
<lucr. 5.171>	cui veteres obsunt; sed cui nihil accidit aegri
<lucr. 5.172>	tempore in ante acto, cum pulchre degeret aevom,
<lucr. 5.173>	quid potuit novitatis amorem accendere tali?
<lucr. 5.174>	quidve mali fuerat nobis non esse creatis?
<lucr. 5.175>	an, credo, in tenebris vita ac maerore iacebat,
<lucr. 5.176>	donec diluxit rerum genitalis origo?
<lucr. 5.177>	natus enim debet qui cumque est velle manere
<lucr. 5.178>	in vita, donec retinebit blanda voluptas;
<lucr. 5.179>	qui numquam vero vitae gustavit amorem
<lucr. 5.180>	nec fuit in numero, quid obest non esse creatum?
<lucr. 5.181>	exemplum porro gignundis rebus et ipsa
<lucr. 5.182>	notities hominum divis unde insita primum est,
<lucr. 5.183>	quid vellent facere ut scirent animoque viderent,
<lucr. 5.184>	quove modost umquam vis cognita principiorum
<lucr. 5.185>	quidque inter sese permutato ordine possent.
<lucr. 5.186>	si non ipsa dedit speciem natura creandi?
<lucr. 5.187>	namque ita multa modis multis primordia rerum
<lucr. 5.188>	ex infinito iam tempore percita plagis
<lucr. 5.189>	ponderibusque suis consuerunt concita ferri
<lucr. 5.190>	omnimodisque coire atque omnia pertemptare,
<lucr. 5.191>	quae cumque inter se possint congressa creare,
<lucr. 5.192>	ut non sit mirum, si in talis disposituras
<lucr. 5.193>	deciderunt quoque et in talis venere meatus,
<lucr. 5.194>	qualibus haec rerum geritur nunc summa novando.
<lucr. 5.195>	Quod [si] iam rerum ignorem primordia quae sint,
<lucr. 5.196>	hoc tamen ex ipsis caeli rationibus ausim
<lucr. 5.197>	confirmare aliisque ex rebus reddere multis,
<lucr. 5.198>	nequaquam nobis divinitus esse paratam
<lucr. 5.199>	naturam rerum: tanta stat praedita culpa.
<lucr. 5.200>	principio quantum caeli tegit impetus ingens,
<lucr. 5.201>	inde avidam partem montes silvaeque ferarum
<lucr. 5.202>	possedere, tenent rupes vastaeque paludes
<lucr. 5.203>	et mare, quod late terrarum distinet oras.
<lucr. 5.204>	inde duas porro prope partis fervidus ardor
<lucr. 5.205>	adsiduusque geli casus mortalibus aufert.
<lucr. 5.206>	quod super est arvi, tamen id natura sua vi
<lucr. 5.207>	sentibus obducat, ni vis humana resistat
<lucr. 5.208>	vitai causa valido consueta bidenti
<lucr. 5.209>	ingemere et terram pressis proscindere aratris.
<lucr. 5.210>	si non fecundas vertentes vomere glebas
<lucr. 5.211>	terraique solum subigentes cimus ad ortus.
<lucr. 5.212>	sponte sua nequeant liquidas existere in auras.
<lucr. 5.213>	et tamen inter dum magno quaesita labore
<lucr. 5.214>	cum iam per terras frondent atque omnia florent,
<lucr. 5.215>	aut nimiis torret fervoribus aetherius sol
<lucr. 5.216>	aut subiti peremunt imbris gelidaeque pruinae
<lucr. 5.217>	flabraque ventorum violento turbine vexant.
<lucr. 5.218>	praeterea genus horriferum natura ferarum
<lucr. 5.219>	humanae genti infestum terraque marique
<lucr. 5.220>	cur alit atque auget? cur anni tempora morbos
<lucr. 5.221>	adportant? quare mors inmatura vagatur?
<lucr. 5.222>	tum porro puer, ut saevis proiectus ab undis
<lucr. 5.223>	navita, nudus humi iacet infans indigus omni
<lucr. 5.224>	vitali auxilio, cum primum in luminis oras
<lucr. 5.225>	nixibus ex alvo matris natura profudit,
<lucr. 5.226>	vagituque locum lugubri complet, ut aequumst
<lucr. 5.227>	cui tantum in vita restet transire malorum.
<lucr. 5.228>	at variae crescunt pecudes armenta feraeque
<lucr. 5.229>	nec crepitacillis opus est nec cuiquam adhibendast
<lucr. 5.230>	almae nutricis blanda atque infracta loquella
<lucr. 5.231>	nec varias quaerunt vestes pro tempore caeli,
<lucr. 5.232>	denique non armis opus est, non moenibus altis,
<lucr. 5.233>	qui sua tutentur, quando omnibus omnia large
<lucr. 5.234>	tellus ipsa parit naturaque daedala rerum.
<lucr. 5.235>	Principio quoniam terrai corpus et umor
<lucr. 5.236>	aurarumque leves animae calidique vapores,
<lucr. 5.237>	e quibus haec rerum consistere summa videtur,
<lucr. 5.238>	omnia nativo ac mortali corpore constant,
<lucr. 5.239>	debet eodem omnis mundi natura putari.
<lucr. 5.240>	quippe etenim, quorum partis et membra videmus
<lucr. 5.241>	corpore nativo mortalibus esse figuris,
<lucr. 5.242>	haec eadem ferme mortalia cernimus esse
<lucr. 5.243>	et nativa simul. qua propter maxima mundi
<lucr. 5.244>	cum videam membra ac partis consumpta regigni,
<lucr. 5.245>	scire licet caeli quoque item terraeque fuisse
<lucr. 5.246>	principiale aliquod tempus clademque futuram.
<lucr. 5.247>	Illud in his rebus ne corripuisse rearis
<lucr. 5.248>	me mihi, quod terram atque ignem mortalia sumpsi
<lucr. 5.249>	esse neque umorem dubitavi aurasque perire
<lucr. 5.250>	atque eadem gigni rursusque augescere dixi.
<lucr. 5.251>	principio pars terrai non nulla, perusta
<lucr. 5.252>	solibus adsiduis, multa pulsata pedum vi,
<lucr. 5.253>	pulveris exhalat nebulam nubesque volantis,
<lucr. 5.254>	quas validi toto dispergunt are venti.
<lucr. 5.255>	pars etiam glebarum ad diluviem revocatur
<lucr. 5.256>	imbribus et ripas radentia flumina rodunt.
<lucr. 5.257>	praeterea pro parte sua, quod cumque alit auget,
<lucr. 5.258>	redditur; et quoniam dubio procul esse videtur
<lucr. 5.259>	omniparens eadem rerum commune sepulcrum.
<lucr. 5.260>	ergo terra tibi libatur et aucta recrescit.
<lucr. 5.261>	Quod super est, umore novo mare flumina fontes
<lucr. 5.262>	semper abundare et latices manare perennis
<lucr. 5.263>	nil opus est verbis: magnus decursus aquarum
<lucr. 5.264>	undique declarat. sed primum quicquid aquai
<lucr. 5.265>	tollitur in summaque fit ut nihil umor abundet,
<lucr. 5.266>	partim quod validi verrentes aequora venti
<lucr. 5.267>	deminuunt radiisque retexens aetherius sol,
<lucr. 5.268>	partim quod supter per terras diditur omnis;
<lucr. 5.269>	percolatur enim virus retroque remanat
<lucr. 5.270>	materies umoris et ad caput amnibus omnis
<lucr. 5.271>	convenit, inde super terras fluit agmine dulci
<lucr. 5.272>	qua via secta semel liquido pede detulit undas.
<lucr. 5.273>	Ara nunc igitur dicam, qui corpore toto
<lucr. 5.274>	innumerabiliter privas mutatur in horas.
<lucr. 5.275>	semper enim, quod cumque fluit de rebus, id omne
<lucr. 5.276>	aris in magnum fertur mare; qui nisi contra
<lucr. 5.277>	corpora retribuat rebus recreetque fluentis,
<lucr. 5.278>	omnia iam resoluta forent et in ara versa.
<lucr. 5.279>	haut igitur cessat gigni de rebus et in res
<lucr. 5.280>	reccidere, adsidue quoniam fluere omnia constat.
<lucr. 5.281>	Largus item liquidi fons luminis, aetherius sol,
<lucr. 5.282>	inrigat adsidue caelum candore recenti
<lucr. 5.283>	suppeditatque novo confestim lumine lumen.
<lucr. 5.284>	nam primum quicquid fulgoris disperit ei,
<lucr. 5.285>	quo cumque accidit. id licet hinc cognoscere possis,
<lucr. 5.286>	quod simul ac primum nubes succedere soli
<lucr. 5.287>	coepere et radios inter quasi rumpere lucis,
<lucr. 5.288>	extemplo inferior pars horum disperit omnis
<lucr. 5.289>	terraque inumbratur qua nimbi cumque feruntur;
<lucr. 5.290>	ut noscas splendore novo res semper egere
<lucr. 5.291>	et primum iactum fulgoris quemque perire
<lucr. 5.292>	nec ratione alia res posse in sole videri,
<lucr. 5.293>	perpetuo ni suppeditet lucis caput ipsum.
<lucr. 5.294>	quin etiam nocturna tibi, terrestria quae sunt,
<lucr. 5.295>	lumina, pendentes lychni claraeque coruscis
<lucr. 5.296>	fulguribus pingues multa caligine taedae
<lucr. 5.297>	consimili properant ratione, ardore ministro,
<lucr. 5.298>	suppeditare novom lumen, tremere ignibus instant,
<lucr. 5.299>	instant, nec loca lux inter quasi rupta relinquit:
<lucr. 5.300>	usque adeo properanter ab omnibus ignibus ei
<lucr. 5.301>	exitium celeri celeratur origine flammae.
<lucr. 5.302>	sic igitur solem lunam stellasque putandum
<lucr. 5.303>	ex alio atque alio lucem iactare subortu
<lucr. 5.304>	et primum quicquid flammarum perdere semper,
<lucr. 5.305>	inviolabilia haec ne credas forte vigere.
<lucr. 5.306>	Denique non lapides quoque vinci cernis ab aevo,
<lucr. 5.307>	non altas turris ruere et putrescere saxa,
<lucr. 5.308>	non delubra deum simulacraque fessa fatisci
<lucr. 5.309>	nec sanctum numen fati protollere finis
<lucr. 5.310>	posse neque adversus naturae foedera niti?
<lucr. 5.311>	denique non monimenta virum dilapsa videmus,
<lucr. 5.312>	[quaerere proporro, sibi cumque senescere credas,]
<lucr. 5.313>	non ruere avolsos silices a montibus altis
<lucr. 5.314>	nec validas aevi vires perferre patique
<lucr. 5.315>	finiti? neque enim caderent avolsa repente,
<lucr. 5.316>	ex infinito quae tempore pertolerassent
<lucr. 5.317>	omnia tormenta aetatis, privata fragore.
<lucr. 5.318>	Denique iam tuere hoc, circum supraque quod omne
<lucr. 5.319>	continet amplexu terram: si procreat ex se
<lucr. 5.320>	omnia, quod quidam memorant, recipitque perempta,
<lucr. 5.321>	totum nativum mortali corpore constat.
<lucr. 5.322>	nam quod cumque alias ex se res auget alitque,
<lucr. 5.323>	deminui debet, recreari, cum recipit res.
<lucr. 5.324>	Praeterea si nulla fuit genitalis origo
<lucr. 5.325>	terrarum et caeli semperque aeterna fuere,
<lucr. 5.326>	cur supera bellum Thebanum et funera Troiae
<lucr. 5.327>	non alias alii quoque res cecinere potae?
<lucr. 5.328>	quo tot facta virum totiens cecidere neque usquam
<lucr. 5.329>	aeternis famae monimentis insita florent?
<lucr. 5.330>	verum, ut opinor, habet novitatem summa recensque
<lucr. 5.331>	naturast mundi neque pridem exordia cepit.
<lucr. 5.332>	quare etiam quaedam nunc artes expoliuntur,
<lucr. 5.333>	nunc etiam augescunt; nunc addita navigiis sunt
<lucr. 5.334>	multa, modo organici melicos peperere sonores,
<lucr. 5.335>	denique natura haec rerum ratioque repertast
<lucr. 5.336>	nuper, et hanc primus cum primis ipse repertus
<lucr. 5.337>	nunc ego sum in patrias qui possim vertere voces.
<lucr. 5.338>	Quod si forte fuisse ante hac eadem omnia credis,
<lucr. 5.339>	sed periise hominum torrenti saecla vapore,
<lucr. 5.340>	aut cecidisse urbis magno vexamine mundi,
<lucr. 5.341>	aut ex imbribus adsiduis exisse rapaces
<lucr. 5.342>	per terras amnes atque oppida coperuisse.
<lucr. 5.343>	tanto quique magis victus fateare necessest
<lucr. 5.344>	exitium quoque terrarum caelique futurum;
<lucr. 5.345>	nam cum res tantis morbis tantisque periclis
<lucr. 5.346>	temptarentur, ibi si tristior incubuisset
<lucr. 5.347>	causa, darent late cladem magnasque ruinas.
<lucr. 5.348>	nec ratione alia mortales esse videmur,
<lucr. 5.349>	inter nos nisi quod morbis aegrescimus isdem
<lucr. 5.350>	atque illi quos a vita natura removit.
<lucr. 5.351>	Praeterea quae cumque manent aeterna necessust
<lucr. 5.352>	aut, quia sunt solido cum corpore, respuere ictus
<lucr. 5.353>	nec penetrare pati sibi quicquam quod queat artas
<lucr. 5.354>	dissociare intus partis, ut materiai
<lucr. 5.355>	corpora sunt, quorum naturam ostendimus ante,
<lucr. 5.356>	aut ideo durare aetatem posse per omnem,
<lucr. 5.357>	plagarum quia sunt expertia, sicut inane est,
<lucr. 5.358>	quod manet intactum neque ab ictu fungitur hilum,
<lucr. 5.359>	aut etiam quia nulla loci sit copia circum,
<lucr. 5.360>	quo quasi res possint discedere dissoluique,
<lucr. 5.361>	sicut summarum summa est aeterna, neque extra
<lucr. 5.362>	qui locus est quo dissiliant neque corpora sunt quae
<lucr. 5.363>	possint incidere et valida dissolvere plaga.
<lucr. 5.364>	at neque, uti docui, solido cum corpore mundi
<lucr. 5.365>	naturast, quoniam admixtumst in rebus inane,
<lucr. 5.366>	nec tamen est ut inane, neque autem corpora desunt,
<lucr. 5.367>	ex infinito quae possint forte coorta
<lucr. 5.368>	corruere hanc rerum violento turbine summam
<lucr. 5.369>	aut aliam quamvis cladem inportare pericli,
<lucr. 5.370>	nec porro natura loci spatiumque profundi
<lucr. 5.371>	deficit, exspargi quo possint moenia mundi,
<lucr. 5.372>	aut alia quavis possunt vi pulsa perire.
<lucr. 5.373>	haut igitur leti praeclusa est ianua caelo
<lucr. 5.374>	nec soli terraeque neque altis aequoris undis,
<lucr. 5.375>	sed patet immani et vasto respectat hiatu.
<lucr. 5.376>	quare etiam nativa necessumst confiteare
<lucr. 5.377>	haec eadem; neque enim, mortali corpore quae sunt,
<lucr. 5.378>	ex infinito iam tempore adhuc potuissent
<lucr. 5.379>	inmensi validas aevi contemnere vires.
<lucr. 5.380>	Denique tantopere inter se cum maxima mundi
<lucr. 5.381>	pugnent membra, pio nequaquam concita bello,
<lucr. 5.382>	nonne vides aliquam longi certaminis ollis
<lucr. 5.383>	posse dari finem, vel cum sol et vapor omnis
<lucr. 5.384>	omnibus epotis umoribus exsuperarint?
<lucr. 5.385>	quod facere intendunt, neque adhuc conata patrantur;
<lucr. 5.386>	tantum suppeditant amnes ultraque minantur
<lucr. 5.387>	omnia diluviare ex alto gurgite ponti:
<lucr. 5.388>	ne quiquam, quoniam verrentes aequora venti
<lucr. 5.389>	deminuunt radiisque retexens aetherius sol,
<lucr. 5.390>	et siccare prius confidunt omnia posse
<lucr. 5.391>	quam liquor incepti possit contingere finem.
<lucr. 5.392>	tantum spirantes aequo certamine bellum
<lucr. 5.393>	magnis [inter se] de rebus cernere certant,
<lucr. 5.394>	cum semel interea fuerit superantior ignis
<lucr. 5.395>	et semel, ut fama est, umor regnarit in arvis.
<lucr. 5.396>	ignis enim superavit et ambiens multa perussit,
<lucr. 5.397>	avia cum Phaethonta rapax vis solis equorum
<lucr. 5.398>	aethere raptavit toto terrasque per omnis.
<lucr. 5.399>	at pater omnipotens ira tum percitus acri
<lucr. 5.400>	magnanimum Phaethonta repenti fulminis ictu
<lucr. 5.401>	deturbavit equis in terram, Solque cadenti
<lucr. 5.402>	obvius aeternam succepit lampada mundi
<lucr. 5.403>	disiectosque redegit equos iunxitque trementis,
<lucr. 5.404>	inde suum per iter recreavit cuncta gubernans,
<lucr. 5.405>	scilicet ut veteres Graium cecinere potae.
<lucr. 5.406>	quod procul a vera nimis est ratione repulsum.
<lucr. 5.407>	ignis enim superare potest ubi materiai
<lucr. 5.408>	ex infinito sunt corpora plura coorta;
<lucr. 5.409>	inde cadunt vires aliqua ratione revictae,
<lucr. 5.410>	aut pereunt res exustae torrentibus auris.
<lucr. 5.411>	umor item quondam coepit superare coortus,
<lucr. 5.412>	ut fama est, hominum vitas quando obruit undis;
<lucr. 5.413>	inde ubi vis aliqua ratione aversa recessit,
<lucr. 5.414>	ex infinito fuerat quae cumque coorta,
<lucr. 5.415>	constiterunt imbres et flumina vim minuerunt.
<lucr. 5.416>	Sed quibus ille modis coniectus materiai
<lucr. 5.417>	fundarit terram et caelum pontique profunda,
<lucr. 5.418>	solis lunai cursus, ex ordine ponam.
<lucr. 5.419>	nam certe neque consilio primordia rerum
<lucr. 5.420>	ordine se suo quaeque sagaci mente locarunt
<lucr. 5.421>	nec quos quaeque darent motus pepigere profecto;
<lucr. 5.422>	sed quia multa modis multis primordia rerum
<lucr. 5.423>	ex infinito iam tempore percita plagis
<lucr. 5.424>	ponderibusque suis consuerunt concita ferri
<lucr. 5.425>	omnimodisque coire atque omnia pertemptare,
<lucr. 5.426>	quae cumque inter se possent congressa creare,
<lucr. 5.427>	propterea fit uti magnum volgata per aevom
<lucr. 5.428>	omnigenus coetus et motus experiundo
<lucr. 5.429>	tandem conveniant ea quae coniecta repente
<lucr. 5.430>	magnarum rerum fiunt exordia saepe,
<lucr. 5.431>	terrai maris et caeli generisque animantum.
<lucr. 5.432>	Hic neque tum solis rota cerni lumine largo
<lucr. 5.433>	altivolans poterat nec magni sidera mundi
<lucr. 5.434>	nec mare nec caelum nec denique terra neque ar
<lucr. 5.435>	nec similis nostris rebus res ulla videri,
<lucr. 5.436>	sed nova tempestas quaedam molesque coorta.
<lucr. 5.437>	diffugere inde loci partes coepere paresque
<lucr. 5.438>	cum paribus iungi res et discludere mundum
<lucr. 5.439>	membraque dividere et magnas disponere partes
<lucr. 5.440>	omnigenis e principiis, discordia quorum
<lucr. 5.441>	intervalla vias conexus pondera plagas
<lucr. 5.442>	concursus motus turbabat proelia miscens
<lucr. 5.443>	propter dissimilis formas variasque figuras,
<lucr. 5.444>	quod non omnia sic poterant coniuncta manere
<lucr. 5.445>	nec motus inter sese dare convenientis,
<lucr. 5.446>	hoc est, a terris altum secernere caelum,
<lucr. 5.447>	et sorsum mare, uti secreto umore pateret,
<lucr. 5.448>	seorsus item puri secretique aetheris ignes.
<lucr. 5.449>	Quippe etenim primum terrai corpora quaeque,
<lucr. 5.450>	propterea quod erant gravia et perplexa, coibant
<lucr. 5.451>	in medio atque imas capiebant omnia sedes;
<lucr. 5.452>	quae quanto magis inter se perplexa coibant,
<lucr. 5.453>	tam magis expressere ea quae mare sidera solem
<lucr. 5.454>	lunamque efficerent et magni moenia mundi;
<lucr. 5.455>	omnia enim magis haec e levibus atque rutundis
<lucr. 5.456>	seminibus multoque minoribus sunt elementis
<lucr. 5.457>	quam tellus. ideo per rara foramina terrae
<lucr. 5.458>	partibus erumpens primus se sustulit aether
<lucr. 5.459>	ignifer et multos secum levis abstulit ignis,
<lucr. 5.460>	non alia longe ratione ac saepe videmus,
<lucr. 5.461>	aurea cum primum gemmantis rore per herbas
<lucr. 5.462>	matutina rubent radiati lumina solis
<lucr. 5.463>	exhalantque lacus nebulam fluviique perennes
<lucr. 5.464>	ipsaque ut inter dum tellus fumare videtur;
<lucr. 5.465>	omnia quae sursum cum conciliantur, in alto
<lucr. 5.466>	corpore concreto subtexunt nubila caelum.
<lucr. 5.467>	sic igitur tum se levis ac diffusilis aether
<lucr. 5.468>	corpore concreto circum datus undique saepsit
<lucr. 5.469>	et late diffusus in omnis undique partis
<lucr. 5.470>	omnia sic avido complexu cetera saepsit.
<lucr. 5.471>	hunc exordia sunt solis lunaeque secuta,
<lucr. 5.472>	interutrasque globi quorum vertuntur in auris;
<lucr. 5.473>	quae neque terra sibi adscivit nec maximus aether,
<lucr. 5.474>	quod neque tam fuerunt gravia ut depressa sederent,
<lucr. 5.475>	nec levia ut possent per summas labier oras,
<lucr. 5.476>	et tamen interutrasque ita sunt, ut corpora viva
<lucr. 5.477>	versent et partes ut mundi totius extent;
<lucr. 5.478>	quod genus in nobis quaedam licet in statione
<lucr. 5.479>	membra manere, tamen cum sint ea quae moveantur.
<lucr. 5.480>	his igitur rebus retractis terra repente,
<lucr. 5.481>	maxuma qua nunc se ponti plaga caerula tendit,
<lucr. 5.482>	succidit et salso suffudit gurgite fossas.
<lucr. 5.483>	inque dies quanto circum magis aetheris aestus
<lucr. 5.484>	et radii solis cogebant undique terram
<lucr. 5.485>	verberibus crebris extrema ad limina fartam
<lucr. 5.486>	in medio ut propulsa suo condensa coiret,
<lucr. 5.487>	tam magis expressus salsus de corpore sudor
<lucr. 5.488>	augebat mare manando camposque natantis,
<lucr. 5.489>	et tanto magis illa foras elapsa volabant
<lucr. 5.490>	corpora multa vaporis et aris altaque caeli
<lucr. 5.491>	densabant procul a terris fulgentia templa.
<lucr. 5.492>	sidebant campi, crescebant montibus altis
<lucr. 5.493>	ascensus; neque enim poterant subsidere saxa
<lucr. 5.494>	nec pariter tantundem omnes succumbere partis.
<lucr. 5.495>	Sic igitur terrae concreto corpore pondus
<lucr. 5.496>	constitit atque omnis mundi quasi limus in imum
<lucr. 5.497>	confluxit gravis et subsedit funditus ut faex;
<lucr. 5.498>	inde mare, inde ar, inde aether ignifer ipse
<lucr. 5.499>	corporibus liquidis sunt omnia pura relicta
<lucr. 5.500>	et leviora aliis alia, et liquidissimus aether
<lucr. 5.501>	atque levissimus arias super influit auras
<lucr. 5.502>	nec liquidum corpus turbantibus aris auris
<lucr. 5.503>	commiscet; sinit haec violentis omnia verti
<lucr. 5.504>	turbinibus, sinit incertis turbare procellis,
<lucr. 5.505>	ipse suos ignis certo fert impete labens.
<lucr. 5.506>	nam modice fluere atque uno posse aethera nisu
<lucr. 5.507>	significat Pontos, mare certo quod fluit aestu
<lucr. 5.508>	unum labendi conservans usque tenorem.
<lucr. 5.509>	Motibus astrorum nunc quae sit causa canamus.
<lucr. 5.510>	principio magnus caeli si vortitur orbis,
<lucr. 5.511>	ex utraque polum parti premere ara nobis
<lucr. 5.512>	dicendum est extraque tenere et claudere utrimque;
<lucr. 5.513>	inde alium supra fluere atque intendere eodem
<lucr. 5.514>	quo volvenda micant aeterni sidera mundi;
<lucr. 5.515>	aut alium supter, contra qui subvehat orbem,
<lucr. 5.516>	ut fluvios versare rotas atque austra videmus.
<lucr. 5.517>	est etiam quoque uti possit caelum omne manere
<lucr. 5.518>	in statione, tamen cum lucida signa ferantur,
<lucr. 5.519>	sive quod inclusi rapidi sunt aetheris aestus
<lucr. 5.520>	quaerentesque viam circum versantur et ignes
<lucr. 5.521>	passim per caeli volvunt summania templa,
<lucr. 5.522>	sive aliunde fluens alicunde extrinsecus ar
<lucr. 5.523>	versat agens ignis, sive ipsi serpere possunt,
<lucr. 5.524>	quo cuiusque cibus vocat atque invitat euntis,
<lucr. 5.525>	flammea per caelum pascentis corpora passim.
<lucr. 5.526>	nam quid in hoc mundo sit eorum ponere certum
<lucr. 5.527>	difficilest; sed quid possit fiatque per omne
<lucr. 5.528>	in variis mundis varia ratione creatis,
<lucr. 5.529>	id doceo plurisque sequor disponere causas,
<lucr. 5.530>	motibus astrorum quae possint esse per omne;
<lucr. 5.531>	e quibus una tamen sit et haec quoque causa necessest,
<lucr. 5.532>	quae vegeat motum signis; sed quae sit earum
<lucr. 5.533>	praecipere haud quaquamst pedetemptim progredientis.
<lucr. 5.534>	Terraque ut in media mundi regione quiescat,
<lucr. 5.535>	evanescere paulatim et decrescere pondus
<lucr. 5.536>	convenit atque aliam naturam supter habere
<lucr. 5.537>	ex ineunte aevo coniunctam atque uniter aptam
<lucr. 5.538>	partibus ariis mundi, quibus insita vivit.
<lucr. 5.539>	propterea non est oneri neque deprimit auras,
<lucr. 5.540>	ut sua cuique homini nullo sunt pondere membra
<lucr. 5.541>	nec caput est oneri collo nec denique totum
<lucr. 5.542>	corporis in pedibus pondus sentimus inesse;
<lucr. 5.543>	at quae cumque foris veniunt inpostaque nobis
<lucr. 5.544>	pondera sunt laedunt, permulto saepe minora.
<lucr. 5.545>	usque adeo magni refert quid quaeque queat res.
<lucr. 5.546>	sic igitur tellus non est aliena repente
<lucr. 5.547>	allata atque auris aliunde obiecta alienis,
<lucr. 5.548>	sed pariter prima concepta ab origine mundi
<lucr. 5.549>	certaque pars eius, quasi nobis membra videntur.
<lucr. 5.550>	Praeterea grandi tonitru concussa repente
<lucr. 5.551>	terra supra quae se sunt concutit omnia motu;
<lucr. 5.552>	quod facere haut ulla posset ratione, nisi esset
<lucr. 5.553>	partibus ariis mundi caeloque revincta;
<lucr. 5.554>	nam communibus inter se radicibus haerent
<lucr. 5.555>	ex ineunte aevo coniuncta atque uniter aucta.
<lucr. 5.556>	Nonne vides etiam quam magno pondere nobis
<lucr. 5.557>	sustineat corpus tenuissima vis animai,
<lucr. 5.558>	propterea quia tam coniuncta atque uniter apta est?
<lucr. 5.559>	Denique iam saltu pernici tollere corpus
<lucr. 5.560>	quid potis est nisi vis animae, quae membra gubernat?
<lucr. 5.561>	iamne vides quantum tenuis natura valere
<lucr. 5.562>	possit, ubi est coniuncta gravi cum corpore, ut ar
<lucr. 5.563>	coniunctus terris et nobis est animi vis?
<lucr. 5.564>	Nec nimio solis maior rota nec minor ardor
<lucr. 5.565>	esse potest, nostris quam sensibus esse videtur.
<lucr. 5.566>	nam quibus e spatiis cumque ignes lumina possunt
<lucr. 5.567>	adiicere et calidum membris adflare vaporem,
<lucr. 5.568>	nil magnis intervallis de corpore libant
<lucr. 5.569>	flammarum, nihil ad speciem est contractior ignis.
<lucr. 5.570>	proinde, calor quoniam solis lumenque profusum
<lucr. 5.571>	perveniunt nostros ad sensus et loca fulgent,
<lucr. 5.572>	forma quoque hinc solis debet filumque videri,
<lucr. 5.573>	nil adeo ut possis plus aut minus addere vere.
<lucr. 5.574>	[perveniunt nostros ad sensus et loca fulgent]
<lucr. 5.575>	lunaque sive notho fertur loca lumine lustrans,
<lucr. 5.576>	sive suam proprio iactat de corpore lucem,
<lucr. 5.577>	quidquid id est, nihilo fertur maiore figura
<lucr. 5.578>	quam, nostris oculis qua cernimus, esse videtur.
<lucr. 5.579>	nam prius omnia, quae longe semota tuemur
<lucr. 5.580>	ara per multum, specie confusa videntur
<lucr. 5.581>	quam minui filum. quapropter luna necesse est,
<lucr. 5.582>	quandoquidem claram speciem certamque figuram
<lucr. 5.583>	praebet, ut est oris extremis cumque notata,
<lucr. 5.584>	quanta quoquest, tanta hinc nobis videatur in alto.
<lucr. 5.585>	postremo quos cumque vides hinc aetheris ignes,
<lucr. 5.586>	scire licet perquam pauxillo posse minores
<lucr. 5.587>	esse vel exigua maioris parte brevique.
<lucr. 5.588>	quandoquidem quos cumque in terris cernimus [ignes],
<lucr. 5.589>	dum tremor [et] clarus dum cernitur ardor eorum,
<lucr. 5.590>	perparvom quiddam inter dum mutare videntur
<lucr. 5.591>	alteram utram in partem filum, quo longius absunt.
<lucr. 5.592>	Illud item non est mirandum, qua ratione
<lucr. 5.593>	tantulus ille queat tantum sol mittere lumen,
<lucr. 5.594>	quod maria ac terras omnis caelumque rigando
<lucr. 5.595>	compleat et calido perfundat cuncta vapore.
<lucr. 5.596>	[quanta quoquest tanta hinc nobis videatur in alto]
<lucr. 5.597>	nam licet hinc mundi patefactum totius unum
<lucr. 5.598>	largifluum fontem scatere atque erumpere lumen,
<lucr. 5.599>	ex omni mundo quia sic elementa vaporis
<lucr. 5.600>	undique conveniunt et sic coniectus eorum
<lucr. 5.601>	confluit, ex uno capite hic ut profluat ardor.
<lucr. 5.602>	nonne vides etiam quam late parvus aquai
<lucr. 5.603>	prata riget fons inter dum campisque redundet?
<lucr. 5.604>	est etiam quoque uti non magno solis ab igni
<lucr. 5.605>	ara percipiat calidis fervoribus ardor,
<lucr. 5.606>	opportunus ita est si forte et idoneus ar,
<lucr. 5.607>	ut queat accendi parvis ardoribus ictus;
<lucr. 5.608>	quod genus inter dum segetes stipulamque videmus
<lucr. 5.609>	accidere ex una scintilla incendia passim.
<lucr. 5.610>	forsitan et rosea sol alte lampade lucens
<lucr. 5.611>	possideat multum caecis fervoribus ignem
<lucr. 5.612>	circum se, nullo qui sit fulgore notatus,
<lucr. 5.613>	aestifer ut tantum radiorum exaugeat ictum.
<lucr. 5.614>	Nec ratio solis simplex [et] recta patescit,
<lucr. 5.615>	quo pacto aestivis e partibus aegocerotis
<lucr. 5.616>	brumalis adeat flexus atque inde revertens
<lucr. 5.617>	canceris ut vertat metas ad solstitialis,
<lucr. 5.618>	lunaque mensibus id spatium videatur obire,
<lucr. 5.619>	annua sol in quo consumit tempora cursu.
<lucr. 5.620>	non, inquam, simplex his rebus reddita causast.
<lucr. 5.621>	nam fieri vel cum primis id posse videtur,
<lucr. 5.622>	Democriti quod sancta viri sententia ponit,
<lucr. 5.623>	quanto quaeque magis sint terram sidera propter,
<lucr. 5.624>	tanto posse minus cum caeli turbine ferri;
<lucr. 5.625>	evanescere enim rapidas illius et acris
<lucr. 5.626>	imminui supter viris, ideoque relinqui
<lucr. 5.627>	paulatim solem cum posterioribus signis,
<lucr. 5.628>	inferior multo quod sit quam fervida signa.
<lucr. 5.629>	et magis hoc lunam: quanto demissior eius
<lucr. 5.630>	cursus abest procul a caelo terrisque propinquat,
<lucr. 5.631>	tanto posse minus cum signis tendere cursum.
<lucr. 5.632>	flaccidiore etiam quanto iam turbine fertur
<lucr. 5.633>	inferior quam sol, tanto magis omnia signa
<lucr. 5.634>	hanc adipiscuntur circum praeterque feruntur.
<lucr. 5.635>	propterea fit ut haec ad signum quodque reverti
<lucr. 5.636>	mobilius videatur, ad hanc quia signa revisunt.
<lucr. 5.637>	fit quoque ut e mundi transversis partibus ar
<lucr. 5.638>	alternis certo fluere alter tempore possit,
<lucr. 5.639>	qui queat aestivis solem detrudere signis
<lucr. 5.640>	brumalis usque ad flexus gelidumque rigorem,
<lucr. 5.641>	et qui reiciat gelidis a frigoris umbris
<lucr. 5.642>	aestiferas usque in partis et fervida signa.
<lucr. 5.643>	et ratione pari lunam stellasque putandumst,
<lucr. 5.644>	quae volvunt magnos in magnis orbibus annos,
<lucr. 5.645>	aribus posse alternis e partibus ire.
<lucr. 5.646>	nonne vides etiam diversis nubila ventis
<lucr. 5.647>	diversas ire in partis inferna supernis?
<lucr. 5.648>	qui minus illa queant per magnos aetheris orbis
<lucr. 5.649>	aestibus inter se diversis sidera ferri?
<lucr. 5.650>	At nox obruit ingenti caligine terras,
<lucr. 5.651>	aut ubi de longo cursu sol ultima caeli
<lucr. 5.652>	impulit atque suos efflavit languidus ignis
<lucr. 5.653>	concussos itere et labefactos are multo,
<lucr. 5.654>	aut quia sub terras cursum convortere cogit
<lucr. 5.655>	vis eadem, supra quae terras pertulit orbem.
<lucr. 5.656>	Tempore item certo roseam Matuta per oras
<lucr. 5.657>	aetheris auroram differt et lumina pandit,
<lucr. 5.658>	aut quia sol idem, sub terras ille revertens,
<lucr. 5.659>	anticipat caelum radiis accendere temptans,
<lucr. 5.660>	aut quia conveniunt ignes et semina multa
<lucr. 5.661>	confluere ardoris consuerunt tempore certo,
<lucr. 5.662>	quae faciunt solis nova semper lumina gigni;
<lucr. 5.663>	quod genus Idaeis fama est e montibus altis
<lucr. 5.664>	dispersos ignis orienti lumine cerni,
<lucr. 5.665>	inde coire globum quasi in unum et conficere orbem.
<lucr. 5.666>	nec tamen illud in his rebus mirabile debet
<lucr. 5.667>	esse, quod haec ignis tam certo tempore possint
<lucr. 5.668>	semina confluere et solis reparare nitorem.
<lucr. 5.669>	multa videmus enim, certo quae tempore fiunt
<lucr. 5.670>	omnibus in rebus. florescunt tempore certo
<lucr. 5.671>	arbusta et certo dimittunt tempore florem.
<lucr. 5.672>	nec minus in certo dentes cadere imperat aetas
<lucr. 5.673>	tempore et inpubem molli pubescere veste
<lucr. 5.674>	et pariter mollem malis demittere barbam.
<lucr. 5.675>	fulmina postremo nix imbres nubila venti
<lucr. 5.676>	non nimis incertis fiunt in partibus anni.
<lucr. 5.677>	namque ubi sic fuerunt causarum exordia prima
<lucr. 5.678>	atque ita res mundi cecidere ab origine prima,
<lucr. 5.679>	conseque quoque iam redeunt ex ordine certo.
<lucr. 5.680>	Crescere itemque dies licet et tabescere noctes,
<lucr. 5.681>	et minui luces, cum sumant augmina noctis,
<lucr. 5.682>	aut quia sol idem sub terras atque superne
<lucr. 5.683>	imparibus currens amfractibus aetheris oras
<lucr. 5.684>	partit et in partis non aequas dividit orbem,
<lucr. 5.685>	et quod ab alterutra detraxit parte, reponit
<lucr. 5.686>	eius in adversa tanto plus parte relatus,
<lucr. 5.687>	donec ad id signum caeli pervenit, ubi anni
<lucr. 5.688>	nodus nocturnas exaequat lucibus umbras;
<lucr. 5.689>	nam medio cursu flatus aquilonis et austri
<lucr. 5.690>	distinet aequato caelum discrimine metas
<lucr. 5.691>	propter signiferi posituram totius orbis,
<lucr. 5.692>	annua sol in quo concludit tempora serpens,
<lucr. 5.693>	obliquo terras et caelum lumine lustrans,
<lucr. 5.694>	ut ratio declarat eorum qui loca caeli
<lucr. 5.695>	omnia dispositis signis ornata notarunt.
<lucr. 5.696>	aut quia crassior est certis in partibus ar,
<lucr. 5.697>	sub terris ideo tremulum iubar haesitat ignis
<lucr. 5.698>	nec penetrare potest facile atque emergere ad ortus;
<lucr. 5.699>	propterea noctes hiberno tempore longae
<lucr. 5.700>	cessant, dum veniat radiatum insigne diei.
<lucr. 5.701>	aut etiam, quia sic alternis partibus anni
<lucr. 5.702>	tardius et citius consuerunt confluere ignes,
<lucr. 5.703>	qui faciunt solem certa de surgere parte,
<lucr. 5.704>	propterea fit uti videantur dicere verum.
<lucr. 5.705>	Luna potest solis radiis percussa nitere
<lucr. 5.706>	inque dies magis [id] lumen convertere nobis
<lucr. 5.707>	ad speciem, quantum solis secedit ab orbi,
<lucr. 5.708>	donique eum contra pleno bene lumine fulsit
<lucr. 5.709>	atque oriens obitus eius super edita vidit;
<lucr. 5.710>	inde minutatim retro quasi condere lumen
<lucr. 5.711>	debet item, quanto propius iam solis ad ignem
<lucr. 5.712>	labitur ex alia signorum parte per orbem;
<lucr. 5.713>	ut faciunt, lunam qui fingunt esse pilai
<lucr. 5.714>	consimilem cursusque viam sub sole tenere.
<lucr. 5.715>	est etiam quare proprio cum lumine possit
<lucr. 5.716>	volvier et varias splendoris reddere formas;
<lucr. 5.717>	corpus enim licet esse aliud, quod fertur et una
<lucr. 5.718>	labitur omnimodis occursans officiensque,
<lucr. 5.719>	nec potis est cerni, quia cassum lumine fertur.
<lucr. 5.720>	versarique potest, globus ut, si forte, pilai
<lucr. 5.721>	dimidia ex parti candenti lumine tinctus,
<lucr. 5.722>	versandoque globum variantis edere formas,
<lucr. 5.723>	donique eam partem, quae cumque est ignibus aucta,
<lucr. 5.724>	ad speciem vertit nobis oculosque patentis;
<lucr. 5.725>	inde minutatim retro contorquet et aufert
<lucr. 5.726>	luciferam partem glomeraminis atque pilai;
<lucr. 5.727>	ut Babylonica Chaldaeum doctrina refutans
<lucr. 5.728>	astrologorum artem contra convincere tendit,
<lucr. 5.729>	proinde quasi id fieri nequeat quod pugnat uterque
<lucr. 5.730>	aut minus hoc illo sit cur amplectier ausis.
<lucr. 5.731>	denique cur nequeat semper nova luna creari
<lucr. 5.732>	ordine formarum certo certisque figuris
<lucr. 5.733>	inque dies privos aborisci quaeque creata
<lucr. 5.734>	atque alia illius reparari in parte locoque,
<lucr. 5.735>	difficilest ratione docere et vincere verbis,
<lucr. 5.736>	ordine cum [videas] tam certo multa creari.
<lucr. 5.737>	it Ver et Venus et Veneris praenuntius ante
<lucr. 5.738>	pennatus graditur, Zephyri vestigia propter
<lucr. 5.739>	Flora quibus mater praespargens ante viai
<lucr. 5.740>	cuncta coloribus egregiis et odoribus opplet.
<lucr. 5.741>	inde loci sequitur Calor aridus et comes una
<lucr. 5.742>	pulverulenta Ceres [et] etesia flabra aquilonum.
<lucr. 5.743>	inde Autumnus adit, graditur simul Euhius Euan.
<lucr. 5.744>	inde aliae tempestates ventique secuntur,
<lucr. 5.745>	altitonans Volturnus et Auster fulmine pollens.
<lucr. 5.746>	tandem Bruma nives adfert pigrumque rigorem
<lucr. 5.747>	reddit. Hiemps sequitur crepitans hanc dentibus algu.
<lucr. 5.748>	quo minus est mirum, si certo tempore luna
<lucr. 5.749>	gignitur et certo deletur tempore rusus,
<lucr. 5.750>	cum fieri possint tam certo tempore multa.
<lucr. 5.751>	Solis item quoque defectus lunaeque latebras
<lucr. 5.752>	pluribus e causis fieri tibi posse putandumst.
<lucr. 5.753>	nam cur luna queat terram secludere solis
<lucr. 5.754>	lumine et a terris altum caput obstruere ei,
<lucr. 5.755>	obiciens caecum radiis ardentibus orbem,
<lucr. 5.756>	tempore eodem aliut facere id non posse putetur
<lucr. 5.757>	corpus, quod cassum labatur lumine semper?
<lucr. 5.758>	solque suos etiam dimittere languidus ignis
<lucr. 5.759>	tempore cur certo nequeat recreareque lumen,
<lucr. 5.760>	cum loca praeteriit flammis infesta per auras,
<lucr. 5.761>	quae faciunt ignis interstingui atque perire?
<lucr. 5.762>	et cur terra queat lunam spoliare vicissim
<lucr. 5.763>	lumine et oppressum solem super ipsa tenere,
<lucr. 5.764>	menstrua dum rigidas coni perlabitur umbras,
<lucr. 5.765>	tempore eodem aliud nequeat succurrere lunae
<lucr. 5.766>	corpus vel supra solis perlabier orbem,
<lucr. 5.767>	quod radios inter rumpat lumenque profusum?
<lucr. 5.768>	et tamen ipsa suo si fulget luna nitore,
<lucr. 5.769>	cur nequeat certa mundi languescere parte,
<lucr. 5.770>	dum loca luminibus propriis inimica per exit?
<lucr. 5.771>	[menstrua dum rigidas coni perlabitur umbras].
<lucr. 5.772>	Quod superest, quoniam magni per caerula mundi
<lucr. 5.773>	qua fieri quicquid posset ratione resolvi,
<lucr. 5.774>	solis uti varios cursus lunaeque meatus
<lucr. 5.775>	noscere possemus quae vis et causa cieret,
<lucr. 5.776>	quove modo [possent] offecto lumine obire
<lucr. 5.777>	et neque opinantis tenebris obducere terras,
<lucr. 5.778>	cum quasi conivent et aperto lumine rursum
<lucr. 5.779>	omnia convisunt clara loca candida luce,
<lucr. 5.780>	nunc redeo ad mundi novitatem et mollia terrae
<lucr. 5.781>	arva, novo fetu quid primum in luminis oras
<lucr. 5.782>	tollere et incertis crerint committere ventis.
<lucr. 5.783>	Principio genus herbarum viridemque nitorem
<lucr. 5.784>	terra dedit circum collis camposque per omnis,
<lucr. 5.785>	florida fulserunt viridanti prata colore,
<lucr. 5.786>	arboribusque datumst variis exinde per auras
<lucr. 5.787>	crescendi magnum inmissis certamen habenis.
<lucr. 5.788>	ut pluma atque pili primum saetaeque creantur
<lucr. 5.789>	quadripedum membris et corpore pennipotentum,
<lucr. 5.790>	sic nova tum tellus herbas virgultaque primum
<lucr. 5.791>	sustulit, inde loci mortalia saecla creavit
<lucr. 5.792>	multa modis multis varia ratione coorta.
<lucr. 5.793>	nam neque de caelo cecidisse animalia possunt,
<lucr. 5.794>	nec terrestria de salsis exisse lacunis.
<lucr. 5.795>	linquitur ut merito maternum nomen adepta
<lucr. 5.796>	terra sit, e terra quoniam sunt cuncta creata.
<lucr. 5.797>	multaque nunc etiam existunt animalia terris
<lucr. 5.798>	imbribus et calido solis concreta vapore;
<lucr. 5.799>	quo minus est mirum, si tum sunt plura coorta
<lucr. 5.800>	et maiora, nova tellure atque aethere adulta.
<lucr. 5.801>	principio genus alituum variaeque volucres
<lucr. 5.802>	ova relinquebant exclusae tempore verno,
<lucr. 5.803>	folliculos ut nunc teretis aestate cicadae
<lucr. 5.804>	lincunt sponte sua victum vitamque petentes.
<lucr. 5.805>	tum tibi terra dedit primum mortalia saecla.
<lucr. 5.806>	multus enim calor atque umor superabat in arvis.
<lucr. 5.807>	hoc ubi quaeque loci regio opportuna dabatur,
<lucr. 5.808>	crescebant uteri terram radicibus apti;
<lucr. 5.809>	quos ubi tempore maturo pate fecerat aetas
<lucr. 5.810>	infantum, fugiens umorem aurasque petessens,
<lucr. 5.811>	convertebat ibi natura foramina terrae
<lucr. 5.812>	et sucum venis cogebat fundere apertis
<lucr. 5.813>	consimilem lactis, sicut nunc femina quaeque
<lucr. 5.814>	cum peperit, dulci repletur lacte, quod omnis
<lucr. 5.815>	impetus in mammas convertitur ille alimenti.
<lucr. 5.816>	terra cibum pueris, vestem vapor, herba cubile
<lucr. 5.817>	praebebat multa et molli lanugine abundans.
<lucr. 5.818>	at novitas mundi nec frigora dura ciebat
<lucr. 5.819>	nec nimios aestus nec magnis viribus auras.
<lucr. 5.820>	omnia enim pariter crescunt et robora sumunt.
<lucr. 5.821>	Quare etiam atque etiam maternum nomen adepta
<lucr. 5.822>	terra tenet merito, quoniam genus ipsa creavit
<lucr. 5.823>	humanum atque animal prope certo tempore fudit
<lucr. 5.824>	omne quod in magnis bacchatur montibus passim,
<lucr. 5.825>	ariasque simul volucres variantibus formis.
<lucr. 5.826>	sed quia finem aliquam pariendi debet habere,
<lucr. 5.827>	destitit, ut mulier spatio defessa vetusto.
<lucr. 5.828>	mutat enim mundi naturam totius aetas
<lucr. 5.829>	ex alioque alius status excipere omnia debet
<lucr. 5.830>	nec manet ulla sui similis res: omnia migrant,
<lucr. 5.831>	omnia commutat natura et vertere cogit.
<lucr. 5.832>	namque aliud putrescit et aevo debile languet,
<lucr. 5.833>	porro aliud [suc]crescit et [e] contemptibus exit.
<lucr. 5.834>	sic igitur mundi naturam totius aetas
<lucr. 5.835>	mutat, et ex alio terram status excipit alter,
<lucr. 5.836>	quod potuit nequeat, possit quod non tulit ante.
<lucr. 5.837>	Multaque tum tellus etiam portenta creare
<lucr. 5.838>	conatast mira facie membrisque coorta,
<lucr. 5.839>	androgynem, interutras necutrumque utrimque remotum,
<lucr. 5.840>	orba pedum partim, manuum viduata vicissim,
<lucr. 5.841>	muta sine ore etiam, sine voltu caeca reperta,
<lucr. 5.842>	vinctaque membrorum per totum corpus adhaesu,
<lucr. 5.843>	nec facere ut possent quicquam nec cedere quoquam
<lucr. 5.844>	nec vitare malum nec sumere quod volet usus.
<lucr. 5.845>	cetera de genere hoc monstra ac portenta creabat,
<lucr. 5.846>	ne quiquam, quoniam natura absterruit auctum
<lucr. 5.847>	nec potuere cupitum aetatis tangere florem
<lucr. 5.848>	nec reperire cibum nec iungi per Veneris res.
<lucr. 5.849>	multa videmus enim rebus concurrere debere,
<lucr. 5.850>	ut propagando possint procudere saecla;
<lucr. 5.851>	pabula primum ut sint, genitalia deinde per artus
<lucr. 5.852>	semina qua possint membris manare remissis,
<lucr. 5.853>	feminaque ut maribus coniungi possit, habere,
<lucr. 5.854>	mutua qui mutent inter se gaudia uterque.
<lucr. 5.855>	Multaque tum interiisse animantum saecla necessest
<lucr. 5.856>	nec potuisse propagando procudere prolem.
<lucr. 5.857>	nam quae cumque vides vesci vitalibus auris,
<lucr. 5.858>	aut dolus aut virtus aut denique mobilitas est
<lucr. 5.859>	ex ineunte aevo genus id tuta<TA> reservans.
<lucr. 5.860>	multaque sunt, nobis ex utilitate sua quae
<lucr. 5.861>	commendata manent, tutelae tradita nostrae.
<lucr. 5.862>	principio genus acre leonum saevaque saecla
<lucr. 5.863>	tutatast virtus, volpes dolus et fuga cervos.
<lucr. 5.864>	at levisomna canum fido cum pectore corda,
<lucr. 5.865>	et genus omne quod est veterino semine partum
<lucr. 5.866>	lanigeraeque simul pecudes et bucera saecla
<lucr. 5.867>	omnia sunt hominum tutelae tradita, Memmi;
<lucr. 5.868>	nam cupide fugere feras pacemque secuta
<lucr. 5.869>	sunt et larga suo sine pabula parta labore,
<lucr. 5.870>	quae damus utilitatis eorum praemia causa.
<lucr. 5.871>	at quis nil horum tribuit natura, nec ipsa
<lucr. 5.872>	sponte sua possent ut vivere nec dare nobis
<lucr. 5.873>	utilitatem aliquam, quare pateremur eorum
<lucr. 5.874>	praesidio nostro pasci genus esseque tutum,
<lucr. 5.875>	scilicet haec aliis praedae lucroque iacebant
<lucr. 5.876>	indupedita suis fatalibus omnia vinclis,
<lucr. 5.877>	donec ad interitum genus id natura redegit.
<lucr. 5.878>	Sed neque Centauri fuerunt nec tempore in ullo
<lucr. 5.879>	esse queunt duplici natura et corpore bino
<lucr. 5.880>	ex alienigenis membris compacta, potestas
<lucr. 5.881>	hinc illinc partis ut sat par esse potissit.
<lucr. 5.882>	id licet hinc quamvis hebeti cognoscere corde.
<lucr. 5.883>	principio circum tribus actis impiger annis
<lucr. 5.884>	floret equus, puer haut quaquam; nam saepe etiam nunc
<lucr. 5.885>	ubera mammarum in somnis lactantia quaeret.
<lucr. 5.886>	post ubi equum validae vires aetate senecta
<lucr. 5.887>	membraque deficiunt fugienti languida vita,
<lucr. 5.888>	tum demum puerili aevo florenta iuventas
<lucr. 5.889>	officit et molli vestit lanugine malas;
<lucr. 5.890>	ne forte ex homine et veterino semine equorum
<lucr. 5.891>	confieri credas Centauros posse neque esse,
<lucr. 5.892>	aut rapidis canibus succinctas semimarinis
<lucr. 5.893>	corporibus Scyllas et cetera de genere horum,
<lucr. 5.894>	inter se quorum discordia membra videmus;
<lucr. 5.895>	quae neque florescunt pariter nec robora sumunt
<lucr. 5.896>	corporibus neque proiciunt aetate senecta
<lucr. 5.897>	nec simili Venere ardescunt nec moribus unis
<lucr. 5.898>	conveniunt neque sunt eadem iucunda per artus.
<lucr. 5.899>	quippe videre licet pinguescere saepe cicuta
<lucr. 5.900>	barbigeras pecudes, homini quae est acre venenum.
<lucr. 5.901>	flamma quidem [vero] cum corpora fulva leonum
<lucr. 5.902>	tam soleat torrere atque urere quam genus omne
<lucr. 5.903>	visceris in terris quod cumque et sanguinis extet,
<lucr. 5.904>	qui fieri potuit, triplici cum corpore ut una,
<lucr. 5.905>	prima leo, postrema draco, media ipsa, Chimaera
<lucr. 5.906>	ore foras acrem flaret de corpore flammam?
<lucr. 5.907>	quare etiam tellure nova caeloque recenti
<lucr. 5.908>	talia qui fingit potuisse animalia gigni,
<lucr. 5.909>	nixus in hoc uno novitatis nomine inani,
<lucr. 5.910>	multa licet simili ratione effutiat ore,
<lucr. 5.911>	aurea tum dicat per terras flumina vulgo
<lucr. 5.912>	fluxisse et gemmis florere arbusta susse
<lucr. 5.913>	aut hominem tanto membrorum esse impete natum,
<lucr. 5.914>	trans maria alta pedum nisus ut ponere posset
<lucr. 5.915>	et manibus totum circum se vertere caelum.
<lucr. 5.916>	nam quod multa fuere in terris semina rerum,
<lucr. 5.917>	tempore quo primum tellus animalia fudit,
<lucr. 5.918>	nil tamen est signi mixtas potuisse creari
<lucr. 5.919>	inter se pecudes compactaque membra animantum,
<lucr. 5.920>	propterea quia quae de terris nunc quoque abundant
<lucr. 5.921>	herbarum genera ac fruges arbustaque laeta
<lucr. 5.922>	non tamen inter se possunt complexa creari,
<lucr. 5.923>	sed res quaeque suo ritu procedit et omnes
<lucr. 5.924>	foedere naturae certo discrimina servant.
<lucr. 5.925>	Et genus humanum multo fuit illud in arvis
<lucr. 5.926>	durius, ut decuit, tellus quod dura creasset,
<lucr. 5.927>	et maioribus et solidis magis ossibus intus
<lucr. 5.928>	fundatum, validis aptum per viscera nervis,
<lucr. 5.929>	nec facile ex aestu nec frigore quod caperetur
<lucr. 5.930>	nec novitate cibi nec labi corporis ulla.
<lucr. 5.931>	multaque per caelum solis volventia lustra
<lucr. 5.932>	volgivago vitam tractabant more ferarum.
<lucr. 5.933>	nec robustus erat curvi moderator aratri
<lucr. 5.934>	quisquam, nec scibat ferro molirier arva
<lucr. 5.935>	nec nova defodere in terram virgulta neque altis
<lucr. 5.936>	arboribus veteres decidere falcibus ramos.
<lucr. 5.937>	quod sol atque imbres dederant, quod terra crearat
<lucr. 5.938>	sponte sua, satis id placabat pectora donum.
<lucr. 5.939>	glandiferas inter curabant corpora quercus
<lucr. 5.940>	plerumque; et quae nunc hiberno tempore cernis
<lucr. 5.941>	arbita puniceo fieri matura colore,
<lucr. 5.942>	plurima tum tellus etiam maiora ferebat.
<lucr. 5.943>	multaque praeterea novitas tum florida mundi
<lucr. 5.944>	pabula dura tulit, miseris mortalibus ampla.
<lucr. 5.945>	at sedare sitim fluvii fontesque vocabant,
<lucr. 5.946>	ut nunc montibus e magnis decursus aquai
<lucr. 5.947>	claricitat late sitientia saecla ferarum.
<lucr. 5.948>	denique nota vagis silvestria templa tenebant
<lucr. 5.949>	nympharum, quibus e scibant umore fluenta
<lucr. 5.950>	lubrica proluvie larga lavere umida saxa,
<lucr. 5.951>	umida saxa, super viridi stillantia musco,
<lucr. 5.952>	et partim plano scatere atque erumpere campo.
<lucr. 5.953>	necdum res igni scibant tractare neque uti
<lucr. 5.954>	pellibus et spoliis corpus vestire ferarum,
<lucr. 5.955>	sed nemora atque cavos montis silvasque colebant
<lucr. 5.956>	et frutices inter condebant squalida membra
<lucr. 5.957>	verbera ventorum vitare imbrisque coacti.
<lucr. 5.958>	nec commune bonum poterant spectare neque ullis
<lucr. 5.959>	moribus inter se scibant nec legibus uti.
<lucr. 5.960>	quod cuique obtulerat praedae fortuna, ferebat
<lucr. 5.961>	sponte sua sibi quisque valere et vivere doctus.
<lucr. 5.962>	et Venus in silvis iungebat corpora amantum;
<lucr. 5.963>	conciliabat enim vel mutua quamque cupido
<lucr. 5.964>	vel violenta viri vis atque inpensa libido
<lucr. 5.965>	vel pretium, glandes atque arbita vel pira lecta.
<lucr. 5.966>	et manuum mira freti virtute pedumque
<lucr. 5.967>	consectabantur silvestria saecla ferarum
<lucr. 5.968>	missilibus saxis et magno pondere clavae.
<lucr. 5.969>	multaque vincebant, vitabant pauca latebris;
<lucr. 5.970>	saetigerisque pares subus silvestria membra
<lucr. 5.971>	nuda dabant terrae nocturno tempore capti,
<lucr. 5.972>	circum se foliis ac frondibus involventes.
<lucr. 5.973>	nec plangore diem magno solemque per agros
<lucr. 5.974>	quaerebant pavidi palantes noctis in umbris,
<lucr. 5.975>	sed taciti respectabant somnoque sepulti,
<lucr. 5.976>	dum rosea face sol inferret lumina caelo.
<lucr. 5.977>	a parvis quod enim consuerant cernere semper
<lucr. 5.978>	alterno tenebras et lucem tempore gigni,
<lucr. 5.979>	non erat ut fieri posset mirarier umquam
<lucr. 5.980>	nec diffidere, ne terras aeterna teneret
<lucr. 5.981>	nox in perpetuum detracto lumine solis.
<lucr. 5.982>	sed magis illud erat curae, quod saecla ferarum
<lucr. 5.983>	infestam miseris faciebant saepe quietem.
<lucr. 5.984>	eiectique domo fugiebant saxea tecta
<lucr. 5.985>	spumigeri suis adventu validique leonis
<lucr. 5.986>	atque intempesta cedebant nocte paventes
<lucr. 5.987>	hospitibus saevis instrata cubilia fronde.
<lucr. 5.988>	Nec nimio tum plus quam nunc mortalia saecla
<lucr. 5.989>	dulcia linquebant lamentis lumina vitae.
<lucr. 5.990>	unus enim tum quisque magis deprensus eorum
<lucr. 5.991>	pabula viva feris praebebat, dentibus haustus,
<lucr. 5.992>	et nemora ac montis gemitu silvasque replebat
<lucr. 5.993>	viva videns vivo sepeliri viscera busto.
<lucr. 5.994>	at quos effugium servarat corpore adeso,
<lucr. 5.995>	posterius tremulas super ulcera tetra tenentes
<lucr. 5.996>	palmas horriferis accibant vocibus Orcum,
<lucr. 5.997>	donique eos vita privarant vermina saeva
<lucr. 5.998>	expertis opis, ignaros quid volnera vellent.
<lucr. 5.999>	at non multa virum sub signis milia ducta
<lucr. 5.1000>	una dies dabat exitio nec turbida ponti
<lucr. 5.1001>	aequora lidebant navis ad saxa virosque.
<lucr. 5.1002>	nam temere in cassum frustra mare saepe coortum
<lucr. 5.1003>	saevibat leviterque minas ponebat inanis,
<lucr. 5.1004>	nec poterat quemquam placidi pellacia ponti
<lucr. 5.1005>	subdola pellicere in fraudem ridentibus undis.
<lucr. 5.1006>	improba navigii ratio tum caeca iacebat.
<lucr. 5.1007>	tum penuria deinde cibi languentia leto
<lucr. 5.1008>	membra dabat, contra nunc rerum copia mersat.
<lucr. 5.1009>	illi inprudentes ipsi sibi saepe venenum
<lucr. 5.1010>	vergebant, nunc dant [aliis] sollertius ipsi.
<lucr. 5.1011>	Inde casas postquam ac pellis ignemque pararunt
<lucr. 5.1012>	et mulier coniuncta viro concessit in unum
<lucr. 5.1013>	
<lucr. 5.1014>	cognita sunt, prolemque ex se videre creatam,
<lucr. 5.1015>	tum genus humanum primum mollescere coepit.
<lucr. 5.1015>	ignis enim curavit, ut alsia corpora frigus
<lucr. 5.1016>	non ita iam possent caeli sub tegmine ferre,
<lucr. 5.1017>	et Venus inminuit viris puerique parentum
<lucr. 5.1018>	blanditiis facile ingenium fregere superbum.
<lucr. 5.1019>	tunc et amicitiem coeperunt iungere aventes
<lucr. 5.1020>	finitimi inter se nec laedere nec violari,
<lucr. 5.1021>	et pueros commendarunt muliebreque saeclum,
<lucr. 5.1022>	vocibus et gestu cum balbe significarent
<lucr. 5.1023>	imbecillorum esse aequum misererier omnis.
<lucr. 5.1024>	nec tamen omnimodis poterat concordia gigni,
<lucr. 5.1025>	sed bona magnaque pars servabat foedera caste;
<lucr. 5.1026>	aut genus humanum iam tum foret omne peremptum
<lucr. 5.1027>	nec potuisset adhuc perducere saecla propago.
<lucr. 5.1028>	At varios linguae sonitus natura subegit
<lucr. 5.1029>	mittere et utilitas expressit nomina rerum,
<lucr. 5.1030>	non alia longe ratione atque ipsa videtur
<lucr. 5.1031>	protrahere ad gestum pueros infantia linguae,
<lucr. 5.1032>	cum facit ut digito quae sint praesentia monstrent.
<lucr. 5.1033>	sentit enim vim quisque suam quod possit abuti.
<lucr. 5.1034>	cornua nata prius vitulo quam frontibus extent,
<lucr. 5.1035>	illis iratus petit atque infestus inurget.
<lucr. 5.1036>	at catuli pantherarum scymnique leonum
<lucr. 5.1037>	unguibus ac pedibus iam tum morsuque repugnant,
<lucr. 5.1038>	vix etiam cum sunt dentes unguesque creati.
<lucr. 5.1039>	alituum porro genus alis omne videmus
<lucr. 5.1040>	fidere et a pennis tremulum petere auxiliatum.
<lucr. 5.1041>	proinde putare aliquem tum nomina distribuisse
<lucr. 5.1042>	rebus et inde homines didicisse vocabula prima,
<lucr. 5.1043>	desiperest. nam cur hic posset cuncta notare
<lucr. 5.1044>	vocibus et varios sonitus emittere linguae,
<lucr. 5.1045>	tempore eodem alii facere id non quisse putentur?
<lucr. 5.1046>	praeterea si non alii quoque vocibus usi
<lucr. 5.1047>	inter se fuerant, unde insita notities est
<lucr. 5.1048>	utilitatis et unde data est huic prima potestas,
<lucr. 5.1049>	quid vellet facere ut sciret animoque videret?
<lucr. 5.1050>	cogere item pluris unus victosque domare
<lucr. 5.1051>	non poterat, rerum ut perdiscere nomina vellent.
<lucr. 5.1052>	nec ratione docere ulla suadereque surdis,
<lucr. 5.1053>	quid sit opus facto, facilest; neque enim paterentur
<lucr. 5.1054>	nec ratione ulla sibi ferrent amplius auris
<lucr. 5.1055>	vocis inauditos sonitus obtundere frustra.
<lucr. 5.1056>	postremo quid in hac mirabile tantoperest re,
<lucr. 5.1057>	si genus humanum, cui vox et lingua vigeret,
<lucr. 5.1058>	pro vario sensu varia res voce notaret?
<lucr. 5.1059>	cum pecudes mutae, cum denique saecla ferarum
<lucr. 5.1060>	dissimilis soleant voces variasque ciere,
<lucr. 5.1061>	cum metus aut dolor est et cum iam gaudia gliscunt.
<lucr. 5.1062>	quippe [et]enim licet id rebus cognoscere apertis.
<lucr. 5.1063>	inritata canum cum primum magna Molossum
<lucr. 5.1064>	mollia ricta fremunt duros nudantia dentes,
<lucr. 5.1065>	longe alio sonitu rabies [re]stricta minatur,
<lucr. 5.1066>	et cum iam latrant et vocibus omnia complent;
<lucr. 5.1067>	at catulos blande cum lingua lambere temptant
<lucr. 5.1068>	aut ubi eos lactant, pedibus morsuque potentes
<lucr. 5.1069>	suspensis teneros imitantur dentibus haustus,
<lucr. 5.1070>	longe alio pacto gannitu vocis adulant,
<lucr. 5.1071>	et cum deserti baubantur in aedibus, aut cum
<lucr. 5.1072>	plorantis fugiunt summisso corpore plagas.
<lucr. 5.1073>	denique non hinnitus item differre videtur,
<lucr. 5.1074>	inter equas ubi equus florenti aetate iuvencus
<lucr. 5.1075>	pinnigeri saevit calcaribus ictus Amoris
<lucr. 5.1076>	et fremitum patulis sub naribus edit ad arma,
<lucr. 5.1077>	et cum sic alias concussis artibus hinnit?
<lucr. 5.1078>	postremo genus alituum variaeque volucres,
<lucr. 5.1079>	accipitres atque ossifragae mergique marinis
<lucr. 5.1080>	fluctibus in salso victum vitamque petentes,
<lucr. 5.1081>	longe alias alio iaciunt in tempore voces,
<lucr. 5.1082>	et quom de victu certant praedaque repugnant.
<lucr. 5.1083>	et partim mutant cum tempestatibus una
<lucr. 5.1084>	raucisonos cantus, cornicum ut saecla vetusta
<lucr. 5.1085>	corvorumque gregis ubi aquam dicuntur et imbris
<lucr. 5.1086>	poscere et inter dum ventos aurasque vocare.
<lucr. 5.1087>	ergo si varii sensus animalia cogunt,
<lucr. 5.1088>	muta tamen cum sint, varias emittere voces,
<lucr. 5.1089>	quanto mortalis magis aequumst tum potuisse
<lucr. 5.1090>	dissimilis alia atque alia res voce notare!
<lucr. 5.1091>	Illud in his rebus tacitus ne forte requiras,
<lucr. 5.1092>	fulmen detulit in terram mortalibus ignem
<lucr. 5.1093>	primitus, inde omnis flammarum diditur ardor;
<lucr. 5.1094>	multa videmus enim caelestibus insita flammis
<lucr. 5.1095>	fulgere, cum caeli donavit plaga vaporis.
<lucr. 5.1096>	et ramosa tamen cum ventis pulsa vacillans
<lucr. 5.1097>	aestuat in ramos incumbens arboris arbor,
<lucr. 5.1098>	exprimitur validis extritus viribus ignis,
<lucr. 5.1099>	emicat inter dum flammai fervidus ardor,
<lucr. 5.1100>	mutua dum inter se rami stirpesque teruntur.
<lucr. 5.1101>	quorum utrumque dedisse potest mortalibus ignem.
<lucr. 5.1102>	inde cibum quoquere ac flammae mollire vapore
<lucr. 5.1103>	sol docuit, quoniam mitescere multa videbant
<lucr. 5.1104>	verberibus radiorum atque aestu victa per agros.
<lucr. 5.1105>	Inque dies magis hi victum vitamque priorem
<lucr. 5.1106>	commutare novis monstrabant rebus et igni,
<lucr. 5.1107>	ingenio qui praestabant et corde vigebant.
<lucr. 5.1108>	condere coeperunt urbis arcemque locare
<lucr. 5.1109>	praesidium reges ipsi sibi perfugiumque,
<lucr. 5.1110>	et pecudes et agros divisere atque dedere
<lucr. 5.1111>	pro facie cuiusque et viribus ingenioque;
<lucr. 5.1112>	nam facies multum valuit viresque vigebant.
<lucr. 5.1113>	posterius res inventast aurumque repertum,
<lucr. 5.1114>	quod facile et validis et pulchris dempsit honorem;
<lucr. 5.1115>	divitioris enim sectam plerumque secuntur
<lucr. 5.1116>	quam lubet et fortes et pulchro corpore creti.
<lucr. 5.1117>	quod siquis vera vitam ratione gubernet,
<lucr. 5.1118>	divitiae grandes homini sunt vivere parce
<lucr. 5.1119>	aequo animo; neque enim est umquam penuria parvi.
<lucr. 5.1120>	at claros homines voluerunt se atque potentes,
<lucr. 5.1121>	ut fundamento stabili fortuna maneret
<lucr. 5.1122>	et placidam possent opulenti degere vitam,
<lucr. 5.1123>	ne quiquam, quoniam ad summum succedere honorem
<lucr. 5.1124>	certantes iter infestum fecere viai,
<lucr. 5.1125>	et tamen e summo, quasi fulmen, deicit ictos
<lucr. 5.1126>	invidia inter dum contemptim in Tartara taetra;
<lucr. 5.1127>	invidia quoniam ceu fulmine summa vaporant
<lucr. 5.1128>	plerumque et quae sunt aliis magis edita cumque;
<lucr. 5.1129>	ut satius multo iam sit parere quietum
<lucr. 5.1130>	quam regere imperio res velle et regna tenere.
<lucr. 5.1131>	proinde sine in cassum defessi sanguine sudent,
<lucr. 5.1132>	angustum per iter luctantes ambitionis;
<lucr. 5.1133>	quandoquidem sapiunt alieno ex ore petuntque
<lucr. 5.1134>	res ex auditis potius quam sensibus ipsis,
<lucr. 5.1135>	nec magis id nunc est neque erit mox quam fuit ante.
<lucr. 5.1136>	Ergo regibus occisis subversa iacebat
<lucr. 5.1137>	pristina maiestas soliorum et sceptra superba,
<lucr. 5.1138>	et capitis summi praeclarum insigne cruentum
<lucr. 5.1139>	sub pedibus vulgi magnum lugebat honorem;
<lucr. 5.1140>	nam cupide conculcatur nimis ante metutum.
<lucr. 5.1141>	res itaque ad summam faecem turbasque redibat,
<lucr. 5.1142>	imperium sibi cum ac summatum quisque petebat.
<lucr. 5.1143>	inde magistratum partim docuere creare
<lucr. 5.1144>	iuraque constituere, ut vellent legibus uti.
<lucr. 5.1145>	nam genus humanum, defessum vi colere aevom,
<lucr. 5.1146>	ex inimicitiis languebat; quo magis ipsum
<lucr. 5.1147>	sponte sua cecidit sub leges artaque iura.
<lucr. 5.1148>	acrius ex ira quod enim se quisque parabat
<lucr. 5.1149>	ulcisci quam nunc concessumst legibus aequis,
<lucr. 5.1150>	hanc ob rem est homines pertaesum vi colere aevom.
<lucr. 5.1151>	inde metus maculat poenarum praemia vitae.
<lucr. 5.1152>	circumretit enim vis atque iniuria quemque
<lucr. 5.1153>	atque unde exortast, ad eum plerumque revertit,
<lucr. 5.1154>	nec facilest placidam ac pacatam degere vitam
<lucr. 5.1155>	qui violat factis communia foedera pacis.
<lucr. 5.1156>	etsi fallit enim divom genus humanumque,
<lucr. 5.1157>	perpetuo tamen id fore clam diffidere debet;
<lucr. 5.1158>	quippe ubi se multi per somnia saepe loquentes
<lucr. 5.1159>	aut morbo delirantes protraxe ferantur
<lucr. 5.1160>	et celata [mala] in medium et peccata dedisse.
<lucr. 5.1161>	Nunc quae causa deum per magnas numina gentis
<lucr. 5.1162>	pervulgarit et ararum compleverit urbis
<lucr. 5.1163>	suscipiendaque curarit sollemnia sacra,
<lucr. 5.1164>	quae nunc in magnis florent sacra rebus locisque,
<lucr. 5.1165>	unde etiam nunc est mortalibus insitus horror,
<lucr. 5.1166>	qui delubra deum nova toto suscitat orbi
<lucr. 5.1167>	terrarum et festis cogit celebrare diebus,
<lucr. 5.1168>	non ita difficilest rationem reddere verbis.
<lucr. 5.1169>	quippe etenim iam tum divom mortalia saecla
<lucr. 5.1170>	egregias animo facies vigilante videbant
<lucr. 5.1171>	et magis in somnis mirando corporis auctu.
<lucr. 5.1172>	his igitur sensum tribuebant propterea quod
<lucr. 5.1173>	membra movere videbantur vocesque superbas
<lucr. 5.1174>	mittere pro facie praeclara et viribus amplis.
<lucr. 5.1175>	aeternamque dabant vitam, quia semper eorum
<lucr. 5.1176>	subpeditabatur facies et forma manebat,
<lucr. 5.1177>	et tamen omnino quod tantis viribus auctos
<lucr. 5.1178>	non temere ulla vi convinci posse putabant.
<lucr. 5.1179>	fortunisque ideo longe praestare putabant,
<lucr. 5.1180>	quod mortis timor haut quemquam vexaret eorum,
<lucr. 5.1181>	et simul in somnis quia multa et mira videbant
<lucr. 5.1182>	efficere et nullum capere ipsos inde laborem.
<lucr. 5.1183>	praeterea caeli rationes ordine certo
<lucr. 5.1184>	et varia annorum cernebant tempora verti
<lucr. 5.1185>	nec poterant quibus id fieret cognoscere causis.
<lucr. 5.1186>	ergo perfugium sibi habebant omnia divis
<lucr. 5.1187>	tradere et illorum nutu facere omnia flecti.
<lucr. 5.1188>	in caeloque deum sedes et templa locarunt,
<lucr. 5.1189>	per caelum volvi quia nox et luna videtur,
<lucr. 5.1190>	luna dies et nox et noctis signa severa
<lucr. 5.1191>	noctivagaeque faces caeli flammaeque volantes,
<lucr. 5.1192>	nubila sol imbres nix venti fulmina grando
<lucr. 5.1193>	et rapidi fremitus et murmura magna minarum.
<lucr. 5.1194>	O genus infelix humanum, talia divis
<lucr. 5.1195>	cum tribuit facta atque iras adiunxit acerbas!
<lucr. 5.1196>	quantos tum gemitus ipsi sibi, quantaque nobis
<lucr. 5.1197>	volnera, quas lacrimas peperere minoribus nostris!
<lucr. 5.1198>	nec pietas ullast velatum saepe videri
<lucr. 5.1199>	vertier ad lapidem atque omnis accedere ad aras
<lucr. 5.1200>	nec procumbere humi prostratum et pandere palmas
<lucr. 5.1201>	ante deum delubra nec aras sanguine multo
<lucr. 5.1202>	spargere quadrupedum nec votis nectere vota,
<lucr. 5.1203>	sed mage pacata posse omnia mente tueri.
<lucr. 5.1204>	nam cum suspicimus magni caelestia mundi
<lucr. 5.1205>	templa super stellisque micantibus aethera fixum,
<lucr. 5.1206>	et venit in mentem solis lunaeque viarum,
<lucr. 5.1207>	tunc aliis oppressa malis in pectora cura
<lucr. 5.1208>	illa quoque expergefactum caput erigere infit,
<lucr. 5.1209>	ne quae forte deum nobis inmensa potestas
<lucr. 5.1210>	sit, vario motu quae candida sidera verset;
<lucr. 5.1211>	temptat enim dubiam mentem rationis egestas,
<lucr. 5.1212>	ecquae nam fuerit mundi genitalis origo,
<lucr. 5.1213>	et simul ecquae sit finis, quoad moenia mundi
<lucr. 5.1214>	et taciti motus hunc possint ferre laborem,
<lucr. 5.1215>	an divinitus aeterna donata salute
<lucr. 5.1216>	perpetuo possint aevi labentia tractu
<lucr. 5.1217>	inmensi validas aevi contemnere viris.
<lucr. 5.1218>	praeterea cui non animus formidine divum
<lucr. 5.1219>	contrahitur, cui non correpunt membra pavore,
<lucr. 5.1220>	fulminis horribili cum plaga torrida tellus
<lucr. 5.1221>	contremit et magnum percurrunt murmura caelum?
<lucr. 5.1222>	non populi gentesque tremunt, regesque superbi
<lucr. 5.1223>	corripiunt divum percussi membra timore,
<lucr. 5.1224>	ne quod ob admissum foede dictumve superbe
<lucr. 5.1225>	poenarum grave sit solvendi tempus adauctum?
<lucr. 5.1226>	summa etiam cum vis violenti per mare venti
<lucr. 5.1227>	induperatorem classis super aequora verrit
<lucr. 5.1228>	cum validis pariter legionibus atque elephantis,
<lucr. 5.1229>	non divom pacem votis adit ac prece quaesit
<lucr. 5.1230>	ventorum pavidus paces animasque secundas?
<lucr. 5.1231>	ne quiquam, quoniam violento turbine saepe
<lucr. 5.1232>	correptus nihilo fertur minus ad vada leti.
<lucr. 5.1233>	usque adeo res humanas vis abdita quaedam
<lucr. 5.1234>	opterit et pulchros fascis saevasque secures
<lucr. 5.1235>	proculcare ac ludibrio sibi habere videtur.
<lucr. 5.1236>	denique sub pedibus tellus cum tota vacillat
<lucr. 5.1237>	concussaeque cadunt urbes dubiaeque minantur,
<lucr. 5.1238>	quid mirum si se temnunt mortalia saecla
<lucr. 5.1239>	atque potestatis magnas mirasque relinquunt
<lucr. 5.1240>	in rebus viris divum, quae cuncta gubernent?
<lucr. 5.1241>	Quod super est, ae[s at]que aurum ferrumque repertumst
<lucr. 5.1242>	et simul argenti pondus plumbique potestas,
<lucr. 5.1243>	ignis ubi ingentis silvas ardore cremarat
<lucr. 5.1244>	montibus in magnis, seu caelo fulmine misso,
<lucr. 5.1245>	sive quod inter se bellum silvestre gerentes
<lucr. 5.1246>	hostibus intulerant ignem formidinis ergo,
<lucr. 5.1247>	sive quod inducti terrae bonitate volebant
<lucr. 5.1248>	pandere agros pinguis et pascua reddere rura,
<lucr. 5.1249>	sive feras interficere et ditescere praeda;
<lucr. 5.1250>	nam fovea atque igni prius est venarier ortum
<lucr. 5.1251>	quam saepire plagis saltum canibusque ciere.
<lucr. 5.1252>	quicquid id est, qua cumque e causa flammeus ardor
<lucr. 5.1253>	horribili sonitu silvas exederat altis
<lucr. 5.1254>	a radicibus et terram percoxerat igni,
<lucr. 5.1255>	manabat venis ferventibus in loca terrae
<lucr. 5.1256>	concava conveniens argenti rivus et auri,
<lucr. 5.1257>	aeris item et plumbi. quae cum concreta videbant
<lucr. 5.1258>	posterius claro in terra splendere colore,
<lucr. 5.1259>	tollebant nitido capti levique lepore,
<lucr. 5.1260>	et simili formata videbant esse figura
<lucr. 5.1261>	atque lacunarum fuerant vestigia cuique.
<lucr. 5.1262>	tum penetrabat eos posse haec liquefacta calore
<lucr. 5.1263>	quamlibet in formam et faciem decurrere rerum,
<lucr. 5.1264>	et prorsum quamvis in acuta ac tenvia posse
<lucr. 5.1265>	mucronum duci fastigia procudendo,
<lucr. 5.1266>	ut sibi tela parent silvasque ut caedere possint
<lucr. 5.1267>	materiemque dolare et levia radere tigna
<lucr. 5.1268>	et terebrare etiam ac pertundere perque forare.
<lucr. 5.1269>	nec minus argento facere haec auroque parabant
<lucr. 5.1270>	quam validi primum violentis viribus aeris,
<lucr. 5.1271>	ne quiquam, quoniam cedebat victa potestas
<lucr. 5.1272>	nec poterant pariter durum sufferre laborem.
<lucr. 5.1273>	nam fuit in pretio magis aes aurumque iacebat
<lucr. 5.1274>	propter inutilitatem hebeti mucrone retusum;
<lucr. 5.1275>	nunc iacet aes, aurum in summum successit honorem.
<lucr. 5.1276>	sic volvenda aetas commutat tempora rerum.
<lucr. 5.1277>	quod fuit in pretio, fit nullo denique honore;
<lucr. 5.1278>	porro aliud succedit et [e] contemptibus exit
<lucr. 5.1279>	inque dies magis adpetitur floretque repertum
<lucr. 5.1280>	laudibus et miro est mortalis inter honore.
<lucr. 5.1281>	Nunc tibi quo pacto ferri natura reperta
<lucr. 5.1282>	sit facilest ipsi per te cognoscere, Memmi.
<lucr. 5.1283>	arma antiqua manus ungues dentesque fuerunt
<lucr. 5.1284>	et lapides et item silvarum fragmina rami
<lucr. 5.1285>	et flamma atque ignes, post quam sunt cognita primum.
<lucr. 5.1286>	posterius ferri vis est aerisque reperta.
<lucr. 5.1287>	et prior aeris erat quam ferri cognitus usus,
<lucr. 5.1288>	quo facilis magis est natura et copia maior.
<lucr. 5.1289>	aere solum terrae tractabant, aereque belli
<lucr. 5.1290>	miscebant fluctus et vulnera vasta serebant
<lucr. 5.1291>	et pecus atque agros adimebant; nam facile ollis
<lucr. 5.1292>	omnia cedebant armatis nuda et inerma.
<lucr. 5.1293>	inde minutatim processit ferreus ensis
<lucr. 5.1294>	versaque in obprobrium species est falcis ahenae,
<lucr. 5.1295>	et ferro coepere solum proscindere terrae
<lucr. 5.1296>	exaequataque sunt creperi certamina belli.
<lucr. 5.1297>	et prius est armatum in equi conscendere costas
<lucr. 5.1298>	et moderarier hunc frenis dextraque vigere
<lucr. 5.1299>	quam biiugo curru belli temptare pericla.
<lucr. 5.1300>	et biiugo prius est quam bis coniungere binos
<lucr. 5.1301>	et quam falciferos armatum escendere currus.
<lucr. 5.1302>	inde boves Lucas turrito corpore, tetras,
<lucr. 5.1303>	anguimanus, belli docuerunt volnera Poeni
<lucr. 5.1304>	sufferre et magnas Martis turbare catervas.
<lucr. 5.1305>	sic alid ex alio peperit discordia tristis,
<lucr. 5.1306>	horribile humanis quod gentibus esset in armis,
<lucr. 5.1307>	inque dies belli terroribus addidit augmen.
<lucr. 5.1308>	Temptarunt etiam tauros in moenere belli
<lucr. 5.1309>	expertique sues saevos sunt mittere in hostis.
<lucr. 5.1310>	et validos partim prae se misere leones
<lucr. 5.1311>	cum doctoribus armatis saevisque magistris,
<lucr. 5.1312>	qui moderarier his possent vinclisque tenere,
<lucr. 5.1313>	ne quiquam, quoniam permixta caede calentes
<lucr. 5.1314>	turbabant saevi nullo discrimine turmas,
<lucr. 5.1315>	terrificas capitum quatientis undique cristas,
<lucr. 5.1316>	nec poterant equites fremitu perterrita equorum
<lucr. 5.1317>	pectora mulcere et frenis convertere in hostis.
<lucr. 5.1318>	inritata leae iaciebant corpora saltu
<lucr. 5.1319>	undique et adversum venientibus ora patebant
<lucr. 5.1320>	et nec opinantis a tergo deripiebant
<lucr. 5.1321>	deplexaeque dabant in terram volnere victos,
<lucr. 5.1322>	morsibus adfixae validis atque unguibus uncis.
<lucr. 5.1323>	iactabantque suos tauri pedibusque terebant
<lucr. 5.1324>	et latera ac ventres hauribant supter equorum
<lucr. 5.1325>	cornibus et terram minitanti mente ruebant.
<lucr. 5.1326>	et validis socios caedebant dentibus apri
<lucr. 5.1327>	tela infracta suo tinguentes sanguine saevi
<lucr. 5.1328>	[in se fracta suo tinguentes sanguine tela,]
<lucr. 5.1329>	permixtasque dabant equitum peditumque ruinas.
<lucr. 5.1330>	nam transversa feros exibant dentis adactus
<lucr. 5.1331>	iumenta aut pedibus ventos erecta petebant,
<lucr. 5.1332>	ne quiquam, quoniam ab nervis succisa videres
<lucr. 5.1333>	concidere atque gravi terram consternere casu.
<lucr. 5.1334>	si quos ante domi domitos satis esse putabant,
<lucr. 5.1335>	effervescere cernebant in rebus agundis
<lucr. 5.1336>	volneribus clamore fuga terrore tumultu,
<lucr. 5.1337>	nec poterant ullam partem redducere eorum;
<lucr. 5.1338>	diffugiebat enim varium genus omne ferarum,
<lucr. 5.1339>	ut nunc saepe boves Lucae ferro male mactae
<lucr. 5.1340>	diffugiunt, fera facta suis cum multa dedere.
<lucr. 5.1341>	Sed facere id non tam vincendi spe voluerunt;
<lucr. 5.1342>	quam dare quod gemerent hostes, ipsique perire,
<lucr. 5.1343>	qui numero diffidebant armisque vacabant,
<lucr. 5.1344>	si fuit ut facerent. sed vix adducor ut ante
<lucr. 5.1345>	non quierint animo praesentire atque videre,
<lucr. 5.1346>	quam commune malum fieret foedumque, futurum.
<lucr. 5.1347>	et magis id possis factum contendere in omni
<lucr. 5.1348>	in variis mundis varia ratione creatis,
<lucr. 5.1349>	quam certo atque uno terrarum quolibet orbi.
<lucr. 5.1350>	Nexilis ante fuit vestis quam textile tegmen.
<lucr. 5.1351>	textile post ferrumst, quia ferro tela paratur,
<lucr. 5.1352>	nec ratione alia possunt tam levia gigni
<lucr. 5.1353>	insilia ac fusi, radii, scapique sonantes.
<lucr. 5.1354>	et facere ante viros lanam natura cogit
<lucr. 5.1355>	quam muliebre genus; nam longe praestat in arte
<lucr. 5.1356>	et sollertius est multo genus omne virile;
<lucr. 5.1357>	agricolae donec vitio vertere severi,
<lucr. 5.1358>	ut muliebribus id manibus concedere vellent
<lucr. 5.1359>	atque ipsi pariter durum sufferre laborem
<lucr. 5.1360>	atque opere in duro durarent membra manusque.
<lucr. 5.1361>	At specimen sationis et insitionis origo
<lucr. 5.1362>	ipsa fuit rerum primum natura creatrix,
<lucr. 5.1363>	arboribus quoniam bacae glandesque caducae
<lucr. 5.1364>	tempestiva dabant pullorum examina supter;
<lucr. 5.1365>	unde etiam libitumst stirpis committere ramis
<lucr. 5.1366>	et nova defodere in terram virgulta per agros.
<lucr. 5.1367>	inde aliam atque aliam culturam dulcis agelli
<lucr. 5.1368>	temptabant fructusque feros mansuescere terra
<lucr. 5.1369>	cernebant indulgendo blandeque colendo.
<lucr. 5.1370>	inque dies magis in montem succedere silvas
<lucr. 5.1371>	cogebant infraque locum concedere cultis,
<lucr. 5.1372>	prata lacus rivos segetes vinetaque laeta
<lucr. 5.1373>	collibus et campis ut haberent, atque olearum
<lucr. 5.1374>	caerula distinguens inter plaga currere posset
<lucr. 5.1375>	per tumulos et convallis camposque profusa;
<lucr. 5.1376>	ut nunc esse vides vario distincta lepore
<lucr. 5.1377>	omnia, quae pomis intersita dulcibus ornant
<lucr. 5.1378>	arbustisque tenent felicibus opsita circum.
<lucr. 5.1379>	At liquidas avium voces imitarier ore
<lucr. 5.1380>	ante fuit multo quam levia carmina cantu
<lucr. 5.1381>	concelebrare homines possent aurisque iuvare.
<lucr. 5.1382>	et zephyri cava per calamorum sibila primum
<lucr. 5.1383>	agrestis docuere cavas inflare cicutas.
<lucr. 5.1384>	inde minutatim dulcis didicere querellas,
<lucr. 5.1385>	tibia quas fundit digitis pulsata canentum,
<lucr. 5.1386>	avia per nemora ac silvas saltusque reperta,
<lucr. 5.1387>	per loca pastorum deserta atque otia dia.
<lucr. 5.1388>	[sic unum quicquid paulatim protrahit aetas
<lucr. 5.1389>	in medium ratioque in luminis eruit oras.]
<lucr. 5.1390>	haec animos ollis mulcebant atque iuvabant
<lucr. 5.1391>	cum satiate cibi; nam tum sunt omnia cordi.
<lucr. 5.1392>	saepe itaque inter se prostrati in gramine molli
<lucr. 5.1393>	propter aquae rivom sub ramis arboris altae.
<lucr. 5.1394>	non magnis opibus iucunde corpora habebant,
<lucr. 5.1395>	praesertim cum tempestas ridebat et anni
<lucr. 5.1396>	tempora pingebant viridantis floribus herbas.
<lucr. 5.1397>	tum ioca, tum sermo, tum dulces esse cachinni
<lucr. 5.1398>	consuerant; agrestis enim tum musa vigebat.
<lucr. 5.1399>	tum caput atque umeros plexis redimire coronis
<lucr. 5.1400>	floribus et foliis lascivia laeta movebat,
<lucr. 5.1401>	atque extra numerum procedere membra moventes
<lucr. 5.1402>	duriter et duro terram pede pellere matrem;
<lucr. 5.1403>	unde oriebantur risus dulcesque cachinni,
<lucr. 5.1404>	omnia quod nova tum magis haec et mira vigebant.
<lucr. 5.1405>	et vigilantibus hinc aderant solacia somno
<lucr. 5.1406>	ducere multimodis voces et flectere cantus
<lucr. 5.1407>	et supera calamos unco percurrere labro;
<lucr. 5.1408>	unde etiam vigiles nunc haec accepta tuentur.
<lucr. 5.1409>	et numerum servare genus didicere, neque hilo
<lucr. 5.1410>	maiore interea capiunt dulcedine fructum
<lucr. 5.1411>	quam silvestre genus capiebat terrigenarum.
<lucr. 5.1412>	nam quod adest praesto, nisi quid cognovimus ante
<lucr. 5.1413>	suavius, in primis placet et pollere videtur,
<lucr. 5.1414>	posteriorque fere melior res illa reperta
<lucr. 5.1415>	perdit et immutat sensus ad pristina quaeque.
<lucr. 5.1416>	sic odium coepit glandis, sic illa relicta
<lucr. 5.1417>	strata cubilia sunt herbis et frondibus aucta.
<lucr. 5.1418>	pellis item cecidit vestis contempta ferina;
<lucr. 5.1419>	quam reor invidia tali tunc esse repertam,
<lucr. 5.1420>	ut letum insidiis qui gessit primus obiret,
<lucr. 5.1421>	et tamen inter eos distractam sanguine multo
<lucr. 5.1422>	disperiise neque in fructum convertere quisse.
<lucr. 5.1423>	tunc igitur pelles, nunc aurum et purpura curis
<lucr. 5.1424>	exercent hominum vitam belloque fatigant;
<lucr. 5.1425>	quo magis in nobis, ut opinor, culpa resedit.
<lucr. 5.1426>	frigus enim nudos sine pellibus excruciabat
<lucr. 5.1427>	terrigenas; at nos nil laedit veste carere
<lucr. 5.1428>	purpurea atque auro signisque ingentibus apta,
<lucr. 5.1429>	dum plebeia tamen sit, quae defendere possit.
<lucr. 5.1430>	Ergo hominum genus in cassum frustraque laborat
<lucr. 5.1431>	semper et [in] curis consumit inanibus aevom,
<lucr. 5.1432>	ni mirum quia non cognovit quae sit habendi
<lucr. 5.1433>	finis et omnino quoad crescat vera voluptas;
<lucr. 5.1434>	idque minutatim vitam provexit in altum
<lucr. 5.1435>	et belli magnos commovit funditus aestus.
<lucr. 5.1436>	at vigiles mundi magnum versatile templum
<lucr. 5.1437>	sol et luna suo lustrantes lumine circum
<lucr. 5.1438>	perdocuere homines annorum tempora verti
<lucr. 5.1439>	et certa ratione geri rem atque ordine certo.
<lucr. 5.1440>	Iam validis saepti degebant turribus aevom,
<lucr. 5.1441>	et divisa colebatur discretaque tellus,
<lucr. 5.1442>	tum mare velivolis florebat navibus ponti,
<lucr. 5.1443>	auxilia ac socios iam pacto foedere habebant,
<lucr. 5.1444>	carminibus cum res gestas coepere potae
<lucr. 5.1445>	tradere; nec multo prius sunt elementa reperta.
<lucr. 5.1446>	propterea quid sit prius actum respicere aetas
<lucr. 5.1447>	nostra nequit, nisi qua ratio vestigia monstrat.
<lucr. 5.1448>	Navigia atque agri culturas moenia leges
<lucr. 5.1449>	arma vias vestes [et] cetera de genere horum,
<lucr. 5.1450>	praemia, delicias quoque vitae funditus omnis,
<lucr. 5.1451>	carmina, picturas et daedala signa polita
<lucr. 5.1452>	usus et impigrae simul experientia mentis
<lucr. 5.1453>	paulatim docuit pedetemptim progredientis.
<lucr. 5.1454>	sic unum quicquid paulatim protrahit aetas
<lucr. 5.1455>	in medium ratioque in luminis erigit oras;
<lucr. 5.1456>	namque alid ex alio clarescere corde videbant,
<lucr. 5.1457>	artibus ad summum donec venere cacumen.

<lucr. 6.1>	Primae frugiparos fetus mortalibus aegris
<lucr. 6.2>	dididerunt quondam praeclaro nomine Athenae
<lucr. 6.3>	et recreaverunt vitam legesque rogarunt
<lucr. 6.4>	et primae dederunt solacia dulcia vitae,
<lucr. 6.5>	cum genuere virum tali cum corde repertum,
<lucr. 6.6>	omnia veridico qui quondam ex ore profudit;
<lucr. 6.7>	cuius et extincti propter divina reperta
<lucr. 6.8>	divolgata vetus iam ad caelum gloria fertur.
<lucr. 6.9>	nam cum vidit hic ad victum quae flagitat usus
<lucr. 6.10>	omnia iam ferme mortalibus esse parata
<lucr. 6.11>	et, pro quam possent, vitam consistere tutam,
<lucr. 6.12>	divitiis homines et honore et laude potentis
<lucr. 6.13>	affluere atque bona gnatorum excellere fama,
<lucr. 6.14>	nec minus esse domi cuiquam tamen anxia cordi,
<lucr. 6.15>	atque animi ingratis vitam vexare sine ulla
<lucr. 6.16>	pausa atque infestis cogi saevire querellis,
<lucr. 6.17>	intellegit ibi vitium vas efficere ipsum
<lucr. 6.18>	omniaque illius vitio corrumpier intus,
<lucr. 6.19>	quae conlata foris et commoda cumque venirent;
<lucr. 6.20>	partim quod fluxum pertusumque esse videbat,
<lucr. 6.21>	ut nulla posset ratione explerier umquam,
<lucr. 6.22>	partim quod taetro quasi conspurcare sapore
<lucr. 6.23>	omnia cernebat, quae cumque receperat, intus.
<lucr. 6.24>	veridicis igitur purgavit pectora dictis
<lucr. 6.25>	et finem statuit cuppedinis atque timoris
<lucr. 6.26>	exposuitque bonum summum, quo tendimus omnes,
<lucr. 6.27>	quid foret, atque viam monstravit, tramite parvo
<lucr. 6.28>	qua possemus ad id recto contendere cursu,
<lucr. 6.29>	quidve mali foret in rebus mortalibus passim,
<lucr. 6.30>	quod fieret naturali varieque volaret
<lucr. 6.31>	seu casu seu vi, quod sic natura parasset,
<lucr. 6.32>	et quibus e portis occurri cuique deceret,
<lucr. 6.33>	et genus humanum frustra plerumque probavit
<lucr. 6.34>	volvere curarum tristis in pectore fluctus.
<lucr. 6.35>	nam vel uti pueri trepidant atque omnia caecis
<lucr. 6.36>	in tenebris metuunt, sic nos in luce timemus
<lucr. 6.37>	inter dum, nihilo quae sunt metuenda magis quam
<lucr. 6.38>	quae pueri in tenebris pavitant finguntque futura.
<lucr. 6.39>	hunc igitur terrorem animi tenebrasque necessest
<lucr. 6.40>	non radii solis nec lucida tela diei
<lucr. 6.41>	discutiant, sed naturae species ratioque.
<lucr. 6.42>	quo magis inceptum pergam pertexere dictis.
<lucr. 6.43>	Et quoniam docui mundi mortalia templa
<lucr. 6.44>	esse [et] nativo consistere corpore caelum,
<lucr. 6.45>	et quae cumque in eo fiunt fierique necessest
<lucr. 6.46>	pleraque dissolui, qui restant percipe porro,
<lucr. 6.47>	quandoquidem semel insignem conscendere currum
<lucr. 6.48>	
<lucr. 6.49>	tu mihi supremae praescripta ad candida callis
<lucr. 6.50>	currenti spatium praemonstra, callida musa
<lucr. 6.50>	Calliope, requies hominum divomque voluptas,
<lucr. 6.51>	te duce ut insigni capiam cum laude coronam.
<lucr. 6.52>	
<lucr. 6.53>	ventorum existant, placentur [ut] omnia rursum
<lucr. 6.54>	
<lucr. 6.55>	quae fuerint, sint placato conversa furore.
<lucr. 6.56>	cetera quae fieri in terris caeloque tuentur
<lucr. 6.55>	mortales, pavidis cum pendent mentibus saepe
<lucr. 6.56>	et faciunt animos humilis formidine divom
<lucr. 6.57>	depressosque premunt ad terram propterea quod
<lucr. 6.58>	ignorantia causarum conferre deorum
<lucr. 6.59>	cogit ad imperium res et concedere regnum.
<lucr. 6.60>	[quorum operum causas nulla ratione videre
<lucr. 6.61>	possunt ac fieri divino numine rentur.]
<lucr. 6.62>	nam bene qui didicere deos securum agere aevom,
<lucr. 6.63>	si tamen interea mirantur qua ratione
<lucr. 6.64>	quaeque geri possint, praesertim rebus in illis
<lucr. 6.65>	quae supera caput aetheriis cernuntur in oris,
<lucr. 6.66>	rursus in antiquas referuntur religionis
<lucr. 6.67>	et dominos acris adsciscunt, omnia posse
<lucr. 6.68>	quos miseri credunt, ignari quid queat esse,
<lucr. 6.69>	quid nequeat, finita potestas denique cuique
<lucr. 6.70>	qua nam sit ratione atque alte terminus haerens;
<lucr. 6.71>	quo magis errantes caeca ratione feruntur.
<lucr. 6.72>	quae nisi respuis ex animo longeque remittis
<lucr. 6.73>	dis indigna putare alienaque pacis eorum,
<lucr. 6.74>	delibata deum per te tibi numina sancta
<lucr. 6.75>	saepe oberunt; non quo violari summa deum vis
<lucr. 6.76>	possit, ut ex ira poenas petere inbibat acris,
<lucr. 6.77>	sed quia tute tibi placida cum pace quietos
<lucr. 6.78>	constitues magnos irarum volvere fluctus,
<lucr. 6.79>	nec delubra deum placido cum pectore adibis,
<lucr. 6.80>	nec de corpore quae sancto simulacra feruntur
<lucr. 6.81>	in mentes hominum divinae nuntia formae,
<lucr. 6.82>	suscipere haec animi tranquilla pace valebis.
<lucr. 6.83>	inde videre licet qualis iam vita sequatur.
<lucr. 6.84>	quam quidem ut a nobis ratio verissima longe
<lucr. 6.85>	reiciat, quamquam sunt a me multa profecta,
<lucr. 6.86>	multa tamen restant et sunt ornanda politis
<lucr. 6.87>	versibus; est ratio caeli<QUE igni>sque tenenda,
<lucr. 6.88>	sunt tempestates et fulmina clara canenda,
<lucr. 6.89>	quid faciant et qua de causa cumque ferantur;
<lucr. 6.90>	ne trepides caeli divisis partibus amens,
<lucr. 6.91>	unde volans ignis pervenerit aut in utram se
<lucr. 6.92>	verterit hinc partim, quo pacto per loca saepta
<lucr. 6.93>	insinuarit, et hinc dominatus ut extulerit se.
<lucr. 6.94>	[quorum operum causas nulla ratione videre
<lucr. 6.95>	possunt ac fieri divino numine rentur.]
<lucr. 6.96>	Principio tonitru quatiuntur caerula caeli
<lucr. 6.97>	propterea quia concurrunt sublime volantes
<lucr. 6.98>	aetheriae nubes contra pugnantibus ventis.
<lucr. 6.99>	nec fit enim sonitus caeli de parte serena,
<lucr. 6.100>	verum ubi cumque magis denso sunt agmine nubes,
<lucr. 6.101>	tam magis hinc magno fremitus fit murmure saepe.
<lucr. 6.102>	praeterea neque tam condenso corpore nubes
<lucr. 6.103>	esse queunt quam sunt lapides ac ligna, neque autem
<lucr. 6.104>	tam tenues quam sunt nebulae fumique volantes;
<lucr. 6.105>	nam cadere aut bruto deberent pondere pressae
<lucr. 6.106>	ut lapides, aut ut fumus constare nequirent
<lucr. 6.107>	nec cohibere nives gelidas et grandinis imbris.
<lucr. 6.108>	Dant etiam sonitum patuli super aequora mundi,
<lucr. 6.109>	carbasus ut quondam magnis intenta theatris
<lucr. 6.110>	dat crepitum malos inter iactata trabesque,
<lucr. 6.111>	inter dum perscissa furit petulantibus auris
<lucr. 6.112>	et fragilis [sonitus] chartarum commeditatur;
<lucr. 6.113>	id quoque enim genus in tonitru cognoscere possis,
<lucr. 6.114>	aut ubi suspensam vestem chartasque volantis
<lucr. 6.115>	verberibus venti versant planguntque per auras.
<lucr. 6.116>	fit quoque enim inter dum [ut] non tam concurrere nubes
<lucr. 6.117>	frontibus adversis possint quam de latere ire
<lucr. 6.118>	diverso motu radentes corpora tractim,
<lucr. 6.119>	aridus unde auris terget sonus ille diuque
<lucr. 6.120>	ducitur, exierunt donec regionibus artis.
<lucr. 6.121>	Hoc etiam pacto tonitru concussa videntur
<lucr. 6.122>	omnia saepe gravi tremere et divolsa repente
<lucr. 6.123>	maxima dissiluisse capacis moenia mundi,
<lucr. 6.124>	cum subito validi venti conlecta procella
<lucr. 6.125>	nubibus intorsit sese conclusaque ibidem
<lucr. 6.126>	turbine versanti magis ac magis undique nubem
<lucr. 6.127>	cogit uti fiat spisso cava corpore circum,
<lucr. 6.128>	post ubi conminuit vis eius et impetus acer,
<lucr. 6.129>	tum perterricrepo sonitu dat scissa fragorem.
<lucr. 6.130>	nec mirum, cum plena animae vensicula parva
<lucr. 6.131>	saepe haud dat parvum sonitum displosa repente.
<lucr. 6.132>	Est etiam ratio, cum venti nubila perflant,
<lucr. 6.133>	ut sonitus faciant; etenim ramosa videmus
<lucr. 6.134>	nubila saepe modis multis atque aspera ferri;
<lucr. 6.135>	scilicet ut, crebram silvam cum flamina cauri
<lucr. 6.136>	perflant, dant sonitum frondes ramique fragorem.
<lucr. 6.137>	Fit quoque ut inter dum validi vis incita venti
<lucr. 6.138>	perscindat nubem perfringens impete recto;
<lucr. 6.139>	nam quid possit ibi flatus manifesta docet res,
<lucr. 6.140>	hic, ubi lenior est, in terra cum tamen alta
<lucr. 6.141>	arbusta evolvens radicibus haurit ab imis.
<lucr. 6.142>	sunt etiam fluctus per nubila, qui quasi murmur
<lucr. 6.143>	dant in frangendo graviter; quod item fit in altis
<lucr. 6.144>	fluminibus magnoque mari, cum frangitur aestus.
<lucr. 6.145>	Fit quoque, ubi e nubi in nubem vis incidit ardens
<lucr. 6.146>	fulminis; haec multo si forte umore recepit
<lucr. 6.147>	ignem, continuo magno clamore trucidat;
<lucr. 6.148>	ut calidis candens ferrum e fornacibus olim
<lucr. 6.149>	stridit, ubi in gelidum propter demersimus imbrem.
<lucr. 6.150>	Aridior porro si nubes accipit ignem,
<lucr. 6.151>	uritur ingenti sonitu succensa repente,
<lucr. 6.152>	lauricomos ut si per montis flamma vagetur
<lucr. 6.153>	turbine ventorum comburens impete magno;
<lucr. 6.154>	nec res ulla magis quam Phoebi Delphica laurus
<lucr. 6.155>	terribili sonitu flamma crepitante crematur.
<lucr. 6.156>	Denique saepe geli multus fragor atque ruina
<lucr. 6.157>	grandinis in magnis sonitum dat nubibus alte;
<lucr. 6.158>	ventus enim cum confercit, franguntur in artum
<lucr. 6.159>	concreti montes nimborum et grandine mixti.
<lucr. 6.160>	Fulgit item, nubes ignis cum semina multa
<lucr. 6.161>	excussere suo concursu, ceu lapidem si
<lucr. 6.162>	percutiat lapis aut ferrum; nam tum quoque lumen
<lucr. 6.163>	exilit et claras scintillas dissipat ignis.
<lucr. 6.164>	sed tonitrum fit uti post auribus accipiamus,
<lucr. 6.165>	fulgere quam cernant oculi, quia semper ad auris
<lucr. 6.166>	tardius adveniunt quam visum quae moveant res.
<lucr. 6.167>	id licet hinc etiam cognoscere: caedere si quem
<lucr. 6.168>	ancipiti videas ferro procul arboris auctum,
<lucr. 6.169>	ante fit ut cernas ictum quam plaga per auris
<lucr. 6.170>	det sonitum; sic fulgorem quoque cernimus ante
<lucr. 6.171>	quam tonitrum accipimus, pariter qui mittitur igni
<lucr. 6.172>	e simili causa, concursu natus eodem.
<lucr. 6.173>	Hoc etiam pacto volucri loca lumine tingunt
<lucr. 6.174>	nubes et tremulo tempestas impete fulgit.
<lucr. 6.175>	ventus ubi invasit nubem et versatus ibidem
<lucr. 6.176>	fecit ut ante cavam docui spissescere nubem,
<lucr. 6.177>	mobilitate sua fervescit; ut omnia motu
<lucr. 6.178>	percalefacta vides ardescere, plumbea vero
<lucr. 6.179>	glans etiam longo cursu volvenda liquescit.
<lucr. 6.180>	ergo fervidus hic nubem cum perscidit atram,
<lucr. 6.181>	dissipat ardoris quasi per vim expressa repente
<lucr. 6.182>	semina, quae faciunt nictantia fulgura flammae;
<lucr. 6.183>	inde sonus sequitur, qui tardius adlicit auris
<lucr. 6.184>	quam quae perveniunt oculorum ad lumina nostra.
<lucr. 6.185>	scilicet hoc densis fit nubibus et simul alte
<lucr. 6.186>	extructis aliis alias super impete miro.
<lucr. 6.187>	ne tibi sit frudi quod nos inferne videmus
<lucr. 6.188>	quam sint lata magis quam sursum extructa quid extent.
<lucr. 6.189>	contemplator enim, cum montibus adsimulata
<lucr. 6.190>	nubila portabunt venti transversa per auras,
<lucr. 6.191>	aut ubi per magnos montis cumulata videbis
<lucr. 6.192>	insuper esse aliis alia atque urguere superna
<lucr. 6.193>	in statione locata sepultis undique ventis;
<lucr. 6.194>	tum poteris magnas moles cognoscere eorum
<lucr. 6.195>	speluncasque vel ut saxis pendentibus structas
<lucr. 6.196>	cernere, quas venti cum tempestate coorta
<lucr. 6.197>	conplerunt, magno indignantur murmure clausi
<lucr. 6.198>	nubibus in caveisque ferarum more minantur,
<lucr. 6.199>	nunc hinc nunc illinc fremitus per nubila mittunt,
<lucr. 6.200>	quaerentesque viam circum versantur et ignis
<lucr. 6.201>	semina convolvunt [e] nubibus atque ita cogunt
<lucr. 6.202>	multa rotantque cavis flammam fornacibus intus,
<lucr. 6.203>	donec divolsa fulserunt nube corusci.
<lucr. 6.204>	Hac etiam fit uti de causa mobilis ille
<lucr. 6.205>	devolet in terram liquidi color aureus ignis,
<lucr. 6.206>	semina quod nubes ipsas permulta necessust
<lucr. 6.207>	ignis habere; etenim cum sunt umore sine ullo,
<lucr. 6.208>	flammeus [est] plerumque colos et splendidus ollis.
<lucr. 6.209>	quippe etenim solis de lumine multa necessest
<lucr. 6.210>	concipere, ut merito rubeant ignesque profundant.
<lucr. 6.211>	hasce igitur cum ventus agens contrusit in unum
<lucr. 6.212>	compressitque locum cogens, expressa profundunt
<lucr. 6.213>	semina, quae faciunt flammae fulgere colores.
<lucr. 6.214>	Fulgit item, cum rarescunt quoque nubila caeli;
<lucr. 6.215>	nam cum ventus eas leviter diducit euntis
<lucr. 6.216>	dissoluitque, cadant ingratius illa necessest
<lucr. 6.217>	semina quae faciunt fulgorem. tum sine taetro
<lucr. 6.218>	terrore atque sonis fulgit nulloque tumultu.
<lucr. 6.219>	Quod superest, [quali] natura praedita constent
<lucr. 6.220>	fulmina, declarant ictus et inusta vaporis
<lucr. 6.221>	signa notaeque gravis halantis sulpuris auras;
<lucr. 6.222>	ignis enim sunt haec non venti signa neque imbris.
<lucr. 6.223>	praeterea saepe accendunt quoque tecta domorum
<lucr. 6.224>	et celeri flamma dominantur in aedibus ipsis.
<lucr. 6.225>	hunc tibi subtilem cum primis ignibus ignem
<lucr. 6.226>	constituit natura minutis mobilibusque
<lucr. 6.227>	corporibus, cui nil omnino obsistere possit.
<lucr. 6.228>	transit enim validum fulmen per saepta domorum
<lucr. 6.229>	clamor ut ac voces, transit per saxa, per aera
<lucr. 6.230>	et liquidum puncto facit aes in tempore et aurum.
<lucr. 6.231>	curat item vasis integris vina repente
<lucr. 6.232>	diffugiant, quia ni mirum facile omnia circum
<lucr. 6.233>	conlaxat rareque facit lateramina vasis
<lucr. 6.234>	adveniens calor eius et insinuatus in ipsum
<lucr. 6.235>	mobiliter soluens differt primordia vini.
<lucr. 6.236>	quod solis vapor aetatem non posse videtur
<lucr. 6.237>	efficere usque adeo pollens fervore corusco.
<lucr. 6.238>	tanto mobilior vis et dominantior haec est.
<lucr. 6.239>	Nunc ea quo pacto gignantur et impete tanto
<lucr. 6.240>	fiant ut possint ictu discludere turris,
<lucr. 6.241>	disturbare domos, avellere tigna trabesque
<lucr. 6.242>	et monimenta virum commoliri atque ciere,
<lucr. 6.243>	exanimare homines, pecudes prosternere passim,
<lucr. 6.244>	cetera de genere hoc qua vi facere omnia possint,
<lucr. 6.245>	expediam neque [te] in promissis plura morabor.
<lucr. 6.246>	Fulmina gignier e crassis alteque putandumst
<lucr. 6.247>	nubibus extructis; nam caelo nulla sereno
<lucr. 6.248>	nec leviter densis mittuntur nubibus umquam.
<lucr. 6.249>	nam dubio procul hoc fieri manifesta docet res;
<lucr. 6.250>	quod tunc per totum concrescunt aera nubes,
<lucr. 6.251>	undique uti tenebras omnis Acherunta reamur
<lucr. 6.252>	liquisse et magnas caeli complesse cavernas,
<lucr. 6.253>	usque adeo tetra nimborum nocte coorta
<lucr. 6.254>	inpendent atrae formidinis ora superne,
<lucr. 6.255>	cum commoliri tempestas fulmina coeptat.
<lucr. 6.256>	praeterea persaepe niger quoque per mare nimbus,
<lucr. 6.257>	ut picis e caelo demissum flumen, in undas
<lucr. 6.258>	sic cadit effertus tenebris procul et trahit atram
<lucr. 6.259>	fulminibus gravidam tempestatem atque procellis,
<lucr. 6.260>	ignibus ac ventis cum primis ipse repletus,
<lucr. 6.261>	in terra quoque ut horrescant ac tecta requirant.
<lucr. 6.262>	sic igitur supera nostrum caput esse putandumst
<lucr. 6.263>	tempestatem altam; neque enim caligine tanta
<lucr. 6.264>	obruerent terras, nisi inaedificata superne
<lucr. 6.265>	multa forent multis exempto nubila sole;
<lucr. 6.266>	nec tanto possent venientes opprimere imbri,
<lucr. 6.267>	flumina abundare ut facerent camposque natare,
<lucr. 6.268>	si non extructis foret alte nubibus aether.
<lucr. 6.269>	hic igitur ventis atque ignibus omnia plena
<lucr. 6.270>	sunt; ideo passim fremitus et fulgura fiunt.
<lucr. 6.271>	quippe etenim supra docui permulta vaporis
<lucr. 6.272>	semina habere cavas nubes et multa necessest
<lucr. 6.273>	concipere ex solis radiis ardoreque eorum.
<lucr. 6.274>	hoc ubi ventus eas idem qui cogit in unum
<lucr. 6.275>	forte locum quemvis, expressit multa vaporis
<lucr. 6.276>	semina seque simul cum eo commiscuit igni,
<lucr. 6.277>	insinuatus ibi vortex versatur in arto
<lucr. 6.278>	et calidis acuit fulmen fornacibus intus;
<lucr. 6.279>	nam duplici ratione accenditur: ipse sua cum
<lucr. 6.280>	mobilitate calescit et e contagibus ignis.
<lucr. 6.281>	inde ubi percaluit venti vis [et] gravis ignis
<lucr. 6.282>	impetus incessit, maturum tum quasi fulmen
<lucr. 6.283>	perscindit subito nubem ferturque coruscis
<lucr. 6.284>	omnia luminibus lustrans loca percitus ardor.
<lucr. 6.285>	quem gravis insequitur sonitus, displosa repente
<lucr. 6.286>	opprimere ut caeli videantur templa superne.
<lucr. 6.287>	inde tremor terras graviter pertemptat et altum
<lucr. 6.288>	murmura percurrunt caelum; nam tota fere tum
<lucr. 6.289>	tempestas concussa tremit fremitusque moventur.
<lucr. 6.290>	quo de concussu sequitur gravis imber et uber,
<lucr. 6.291>	omnis uti videatur in imbrem vertier aether
<lucr. 6.292>	atque ita praecipitans ad diluviem revocare;
<lucr. 6.293>	tantus discidio nubis ventique procella
<lucr. 6.294>	mittitur, ardenti sonitus cum provolat ictu.
<lucr. 6.295>	Est etiam cum vis extrinsecus incita venti
<lucr. 6.296>	incidit in validam maturo culmine nubem;
<lucr. 6.297>	quam cum perscidit, extemplo cadit igneus ille
<lucr. 6.298>	vertex, quem patrio vocitamus nomine fulmen.
<lucr. 6.299>	hoc fit idem in partis alias, quo cumque tulit vis.
<lucr. 6.300>	Fit quoque ut inter dum venti vis missa sine igni
<lucr. 6.301>	igniscat tamen in spatio longoque meatu,
<lucr. 6.302>	dum venit amittens in cursu corpora quaedam
<lucr. 6.303>	grandia, quae nequeunt pariter penetrare per auras,
<lucr. 6.304>	atque alia ex ipso conradens aere portat
<lucr. 6.305>	parvola, quae faciunt ignem commixta volando;
<lucr. 6.306>	non alia longe ratione ac plumbea saepe
<lucr. 6.307>	fervida fit glans in cursu, cum multa rigoris
<lucr. 6.308>	corpora dimittens ignem concepit in auris.
<lucr. 6.309>	Fit quoque ut ipsius plagae vis excitet ignem,
<lucr. 6.310>	frigida cum venti pepulit vis missa sine igni,
<lucr. 6.311>	ni mirum quia, cum vehementi perculit ictu,
<lucr. 6.312>	confluere ex ipso possunt elementa vaporis
<lucr. 6.313>	et simul ex illa quae tum res excipit ictum;
<lucr. 6.314>	ut, lapidem ferro cum caedimus, evolat ignis,
<lucr. 6.315>	nec, quod frigida vis ferrist, hoc setius illi
<lucr. 6.316>	semina concurrunt calidi fulgoris ad ictum.
<lucr. 6.317>	sic igitur quoque res accendi fulmine debet,
<lucr. 6.318>	opportuna fuit si forte et idonea flammis.
<lucr. 6.319>	nec temere omnino plane vis frigida venti
<lucr. 6.320>	esse potest, ea quae tanta vi missa supernest,
<lucr. 6.321>	quin, prius in cursu si non accenditur igni,
<lucr. 6.322>	at tepefacta tamen veniat commixta calore.
<lucr. 6.323>	Mobilitas autem fit fulminis et gravis ictus
<lucr. 6.324>	et celeri ferme percurrunt fulmina lapsu,
<lucr. 6.325>	nubibus ipsa quod omnino prius incita se vis
<lucr. 6.326>	colligit et magnum conamen sumit eundi,
<lucr. 6.327>	inde ubi non potuit nubes capere inpetis auctum,
<lucr. 6.328>	exprimitur vis atque ideo volat impete miro,
<lucr. 6.329>	ut validis quae de tormentis missa feruntur.
<lucr. 6.330>	Adde quod e parvis et levibus est elementis,
<lucr. 6.331>	nec facilest tali naturae obsistere quicquam;
<lucr. 6.332>	inter enim fugit ac penetrat per rara viarum,
<lucr. 6.333>	non igitur multis offensibus in remorando
<lucr. 6.334>	haesitat, hanc ob rem celeri volat impete labens.
<lucr. 6.335>	Deinde, quod omnino natura pondera deorsum
<lucr. 6.336>	omnia nituntur, cum plagast addita vero,
<lucr. 6.337>	mobilitas duplicatur et impetus ille gravescit,
<lucr. 6.338>	ut vehementius et citius quae cumque morantur
<lucr. 6.339>	obvia discutiat plagis itinerque sequatur.
<lucr. 6.340>	Denique quod longo venit impete, sumere debet
<lucr. 6.341>	mobilitatem etiam atque etiam, quae crescit eundo
<lucr. 6.342>	et validas auget viris et roborat ictum;
<lucr. 6.343>	nam facit ut quae sint illius semina cumque
<lucr. 6.344>	e regione locum quasi in unum cuncta ferantur,
<lucr. 6.345>	omnia coniciens in eum volventia cursum.
<lucr. 6.346>	Forsitan ex ipso veniens trahat aere quaedam
<lucr. 6.347>	corpora, quae plagis incendunt mobilitatem.
<lucr. 6.348>	incolumisque venit per res atque integra transit
<lucr. 6.349>	multa, foraminibus liquidus quia transviat ignis.
<lucr. 6.350>	multaque perfringit, cum corpora fulminis ipsa
<lucr. 6.351>	corporibus rerum inciderunt, qua texta tenentur.
<lucr. 6.352>	dissoluit porro facile aes aurumque repente
<lucr. 6.353>	conferve facit, e parvis quia facta minute
<lucr. 6.354>	corporibus vis est et levibus ex elementis,
<lucr. 6.355>	quae facile insinuantur et insinuata repente
<lucr. 6.356>	dissoluont nodos omnis et vincla relaxant.
<lucr. 6.357>	Autumnoque magis stellis fulgentibus alta
<lucr. 6.358>	concutitur caeli domus undique totaque tellus,
<lucr. 6.359>	et cum tempora se veris florentia pandunt.
<lucr. 6.360>	frigore enim desunt ignes ventique calore
<lucr. 6.361>	deficiunt neque sunt tam denso corpore nubes.
<lucr. 6.362>	interutrasque igitur cum caeli tempora constant,
<lucr. 6.363>	tum variae causae concurrunt fulminis omnes.
<lucr. 6.364>	nam fretus ipse anni permiscet frigus [ad] aestum.
<lucr. 6.365>	quorum utrumque opus est fabricanda ad fulmina nubi,
<lucr. 6.366>	ut discordia [sit] rerum magnoque tumultu
<lucr. 6.367>	ignibus et ventis furibundus fluctuet aer.
<lucr. 6.368>	prima caloris enim pars est postrema rigoris;
<lucr. 6.369>	tempus id est vernum; quare pugnare necessest
<lucr. 6.370>	dissimilis [res] inter se turbareque mixtas.
<lucr. 6.371>	et calor extremus primo cum frigore mixtus
<lucr. 6.372>	volvitur, autumni quod fertur nomine tempus,
<lucr. 6.373>	hic quoque confligunt hiemes aestatibus acres.
<lucr. 6.374>	propterea [freta] sunt haec anni nominitanda,
<lucr. 6.375>	nec mirumst, in eo si tempore plurima fiunt
<lucr. 6.376>	fulmina tempestasque cietur turbida caelo,
<lucr. 6.377>	ancipiti quoniam bello turbatur utrimque,
<lucr. 6.378>	hinc flammis, illinc ventis umoreque mixto.
<lucr. 6.379>	Hoc est igniferi naturam fulminis ipsam
<lucr. 6.380>	perspicere et qua vi faciat rem quamque videre,
<lucr. 6.381>	non Tyrrhena retro volventem carmina frustra
<lucr. 6.382>	indicia occultae divum perquirere mentis,
<lucr. 6.383>	unde volans ignis pervenerit aut in utram se
<lucr. 6.384>	verterit hinc partim, quo pacto per loca saepta
<lucr. 6.385>	insinuarit, et hinc dominatus ut extulerit se,
<lucr. 6.386>	quidve nocere queat de caelo fulminis ictus.
<lucr. 6.387>	quod si Iuppiter atque alii fulgentia divi
<lucr. 6.388>	terrifico quatiunt sonitu caelestia templa
<lucr. 6.389>	et iaciunt ignem quo cuiquest cumque voluntas,
<lucr. 6.390>	cur quibus incautum scelus aversabile cumquest
<lucr. 6.391>	non faciunt icti flammas ut fulguris halent
<lucr. 6.392>	pectore perfixo, documen mortalibus acre,
<lucr. 6.393>	et potius nulla sibi turpi conscius in re
<lucr. 6.394>	volvitur in flammis innoxius inque peditur
<lucr. 6.395>	turbine caelesti subito correptus et igni?
<lucr. 6.396>	cur etiam loca sola petunt frustraque laborant?
<lucr. 6.397>	an tum bracchia consuescunt firmantque lacertos?
<lucr. 6.398>	in terraque patris cur telum perpetiuntur
<lucr. 6.399>	optundi? cur ipse sinit neque parcit in hostis?
<lucr. 6.400>	denique cur numquam caelo iacit undique puro
<lucr. 6.401>	Iuppiter in terras fulmen sonitusque profundit?
<lucr. 6.402>	an simul ac nubes successere, ipse in eas tum
<lucr. 6.403>	descendit, prope ut hinc teli determinet ictus?
<lucr. 6.404>	in mare qua porro mittit ratione? quid undas
<lucr. 6.405>	arguit et liquidam molem camposque natantis?
<lucr. 6.406>	praeterea si vult caveamus fulminis ictum,
<lucr. 6.407>	cur dubitat facere ut possimus cernere missum?
<lucr. 6.408>	si nec opinantis autem volt opprimere igni,
<lucr. 6.409>	cur tonat ex illa parte, ut vitare queamus,
<lucr. 6.410>	cur tenebras ante et fremitus et murmura concit?
<lucr. 6.411>	et simul in multas partis qui credere possis
<lucr. 6.412>	mittere? an hoc ausis numquam contendere factum,
<lucr. 6.413>	ut fierent ictus uno sub tempore plures?
<lucr. 6.414>	at saepest numero factum fierique necessest,
<lucr. 6.415>	ut pluere in multis regionibus et cadere imbris,
<lucr. 6.416>	fulmina sic uno fieri sub tempore multa.
<lucr. 6.417>	postremo cur sancta deum delubra suasque
<lucr. 6.418>	discutit infesto praeclaras fulmine sedes
<lucr. 6.419>	et bene facta deum frangit simulacra suisque
<lucr. 6.420>	demit imaginibus violento volnere honorem?
<lucr. 6.421>	altaque cur plerumque petit loca plurimaque eius
<lucr. 6.422>	montibus in summis vestigia cernimus ignis?
<lucr. 6.423>	Quod super est, facilest ex his cognoscere rebus,
<lucr. 6.424>	presteras Graii quos ab re nominitarunt,
<lucr. 6.425>	in mare qua missi veniant ratione superne.
<lucr. 6.426>	nam fit ut inter dum tam quam demissa columna
<lucr. 6.427>	in mare de caelo descendat, quam freta circum
<lucr. 6.428>	fervescunt graviter spirantibus incita flabris,
<lucr. 6.429>	et quae cumque in eo tum sint deprensa tumultu
<lucr. 6.430>	navigia in summum veniant vexata periclum.
<lucr. 6.431>	hoc fit ubi inter dum non quit vis incita venti
<lucr. 6.432>	rumpere quam coepit nubem, sed deprimit, ut sit
<lucr. 6.433>	in mare de caelo tam quam demissa columna,
<lucr. 6.434>	paulatim, quasi quid pugno bracchique superne
<lucr. 6.435>	coniectu trudatur et extendatur in undas;
<lucr. 6.436>	quam cum discidit, hinc prorumpitur in mare venti
<lucr. 6.437>	vis et fervorem mirum concinnat in undis;
<lucr. 6.438>	versabundus enim turbo descendit et illam
<lucr. 6.439>	deducit pariter lento cum corpore nubem;
<lucr. 6.440>	quam simul ac gravidam detrusit ad aequora ponti,
<lucr. 6.441>	ille in aquam subito totum se inmittit et omne
<lucr. 6.442>	excitat ingenti sonitu mare fervere cogens.
<lucr. 6.443>	Fit quoque ut involvat venti se nubibus ipse
<lucr. 6.444>	vertex conradens ex aere semina nubis
<lucr. 6.445>	et quasi demissum caelo prestera imitetur;
<lucr. 6.446>	hic ubi se in terras demisit dissoluitque,
<lucr. 6.447>	turbinis immanem vim provomit atque procellae.
<lucr. 6.448>	sed quia fit raro omnino montisque necessest
<lucr. 6.449>	officere in terris, apparet crebrius idem
<lucr. 6.450>	prospectu maris in magno caeloque patenti.
<lucr. 6.451>	Nubila concrescunt, ubi corpora multa volando
<lucr. 6.452>	hoc super in caeli spatio coiere repente
<lucr. 6.453>	asperiora, modis quae possint indupedita
<lucr. 6.454>	exiguis tamen inter se compressa teneri.
<lucr. 6.455>	haec faciunt primum parvas consistere nubes;
<lucr. 6.456>	inde ea comprendunt inter se conque gregantur
<lucr. 6.457>	et coniungendo crescunt ventisque feruntur
<lucr. 6.458>	usque adeo donec tempestas saeva coortast.
<lucr. 6.459>	Fit quoque uti montis vicina cacumina caelo
<lucr. 6.460>	quam sint quoque magis, tanto magis edita fument
<lucr. 6.461>	adsidue fulvae nubis caligine crassa
<lucr. 6.462>	propterea quia, cum consistunt nubila primum,
<lucr. 6.463>	ante videre oculi quam possint tenvia, venti
<lucr. 6.464>	portantes cogunt ad summa cacumina montis;
<lucr. 6.465>	hic demum fit uti turba maiore coorta
<lucr. 6.466>	et condensa queant apparere et simul ipso
<lucr. 6.467>	vertice de montis videantur surgere in aethram.
<lucr. 6.468>	nam loca declarat sursum ventosa patere
<lucr. 6.469>	res ipsa et sensus, montis cum ascendimus altos.
<lucr. 6.470>	Praeterea permulta mari quoque tollere toto
<lucr. 6.471>	corpora naturam declarant litore vestis
<lucr. 6.472>	suspensae, cum concipiunt umoris adhaesum.
<lucr. 6.473>	quo magis ad nubis augendas multa videntur
<lucr. 6.474>	posse quoque e salso consurgere momine ponti;
<lucr. 6.475>	nam ratio consanguineast umoribus omnis.
<lucr. 6.476>	Praeterea fluviis ex omnibus et simul ipsa
<lucr. 6.477>	surgere de terra nebulas aestumque videmus,
<lucr. 6.478>	quae vel ut halitus hinc ita sursum expressa feruntur
<lucr. 6.479>	suffunduntque sua caelum caligine et altas
<lucr. 6.480>	sufficiunt nubis paulatim conveniundo;
<lucr. 6.481>	urget enim quoque signiferi super aetheris aestus
<lucr. 6.482>	et quasi densendo subtexit caerula nimbis.
<lucr. 6.483>	Fit quoque ut hunc veniant in caelum extrinsecus illa
<lucr. 6.484>	corpora quae faciunt nubis nimbosque volantis;
<lucr. 6.485>	innumerabilem enim numerum summamque profundi
<lucr. 6.486>	esse infinitam docui, quantaque volarent
<lucr. 6.487>	corpora mobilitate ostendi quamque repente
<lucr. 6.488>	immemorabile [per] spatium transire solerent.
<lucr. 6.489>	haut igitur mirumst, si parvo tempore saepe
<lucr. 6.490>	tam magnis ventis tempestas atque tenebrae
<lucr. 6.491>	coperiant maria ac terras inpensa superne,
<lucr. 6.492>	undique quandoquidem per caulas aetheris omnis
<lucr. 6.493>	et quasi per magni circum spiracula mundi
<lucr. 6.494>	exitus introitusque elementis redditus extat.
<lucr. 6.495>	Nunc age, quo pacto pluvius concrescat in altis
<lucr. 6.496>	nubibus umor et in terras demissus ut imber
<lucr. 6.497>	decidat, expediam. primum iam semina aquai
<lucr. 6.498>	multa simul vincam consurgere nubibus ipsis
<lucr. 6.499>	omnibus ex rebus pariterque ita crescere utrumque
<lucr. 6.500>	et nubis et aquam, quae cumque in nubibus extat,
<lucr. 6.501>	ut pariter nobis corpus cum sanguine crescit,
<lucr. 6.502>	sudor item atque umor qui cumque est denique membris.
<lucr. 6.503>	concipiunt etiam multum quoque saepe marinum
<lucr. 6.504>	umorem, vel uti pendentia vellera lanae,
<lucr. 6.505>	cum supera magnum mare venti nubila portant.
<lucr. 6.506>	consimili ratione ex omnibus amnibus umor
<lucr. 6.507>	tollitur in nubis. quo cum bene semina aquarum
<lucr. 6.508>	multa modis multis convenere undique adaucta,
<lucr. 6.509>	confertae nubes umorem mittere certant
<lucr. 6.510>	dupliciter; nam vis venti contrudit et ipsa
<lucr. 6.511>	copia nimborum turba maiore coacta
<lucr. 6.512>	urget et e supero premit ac facit effluere imbris.
<lucr. 6.513>	praeterea cum rarescunt quoque nubila ventis
<lucr. 6.514>	aut dissolvuntur solis super icta calore,
<lucr. 6.515>	mittunt umorem pluvium stillantque, quasi igni
<lucr. 6.516>	cera super calido tabescens multa liquescat.
<lucr. 6.517>	sed vehemens imber fit, ubi vehementer utraque
<lucr. 6.518>	nubila vi cumulata premuntur et impete venti.
<lucr. 6.519>	at retinere diu pluviae longumque morari
<lucr. 6.520>	consuerunt, ubi multa cientur semina aquarum
<lucr. 6.521>	atque aliis aliae nubes nimbique rigantes
<lucr. 6.522>	insuper atque omni vulgo de parte feruntur,
<lucr. 6.523>	terraque cum fumans umorem tota redhalat.
<lucr. 6.524>	hic ubi sol radiis tempestatem inter opacam
<lucr. 6.525>	adversa fulsit nimborum aspargine contra,
<lucr. 6.526>	tum color in nigris existit nubibus arqui.
<lucr. 6.527>	Cetera quae sursum crescunt sursumque creantur,
<lucr. 6.528>	et quae concrescunt in nubibus, omnia, prorsum
<lucr. 6.529>	omnia, nix venti grando gelidaeque pruinae
<lucr. 6.530>	et vis magna geli, magnum duramen aquarum,
<lucr. 6.531>	et mora quae fluvios passim refrenat aventis,
<lucr. 6.532>	perfacilest tamen haec reperire animoque videre,
<lucr. 6.533>	omnia quo pacto fiant quareve creentur,
<lucr. 6.534>	cum bene cognoris elementis reddita quae sint.
<lucr. 6.535>	Nunc age, quae ratio terrai motibus extet
<lucr. 6.536>	percipe. et in primis terram fac ut esse rearis
<lucr. 6.537>	supter item ut supera ventosis undique plenam
<lucr. 6.538>	speluncis multosque lacus multasque lucunas
<lucr. 6.539>	in gremio gerere et rupes deruptaque saxa;
<lucr. 6.540>	multaque sub tergo terrai flumina tecta
<lucr. 6.541>	volvere vi fluctus summersos [cae]ca putandumst;
<lucr. 6.542>	undique enim similem esse sui res postulat ipsa.
<lucr. 6.543>	his igitur rebus subiunctis suppositisque
<lucr. 6.544>	terra superne tremit magnis concussa ruinis,
<lucr. 6.545>	subter ubi ingentis speluncas subruit aetas;
<lucr. 6.546>	quippe cadunt toti montes magnoque repente
<lucr. 6.547>	concussu late disserpunt inde tremores.
<lucr. 6.548>	et merito, quoniam plaustris concussa tremescunt
<lucr. 6.549>	tecta viam propter non magno pondere tota,
<lucr. 6.550>	nec minus exultant, si quidvis cumque viai
<lucr. 6.551>	ferratos utrimque rotarum succutit orbes.
<lucr. 6.552>	Fit quoque, ubi in magnas aquae vastasque lucunas
<lucr. 6.553>	gleba vetustate e terra provolvitur ingens,
<lucr. 6.554>	ut iactetur aquae fluctu quoque terra vacillans;
<lucr. 6.555>	ut vas inter [aquas] non quit constare, nisi umor
<lucr. 6.556>	destitit in dubio fluctu iactarier intus.
<lucr. 6.557>	Praeterea ventus cum per loca subcava terrae
<lucr. 6.558>	collectus parte ex una procumbit et urget
<lucr. 6.559>	obnixus magnis speluncas viribus altas,
<lucr. 6.560>	incumbit tellus quo venti prona premit vis.
<lucr. 6.561>	tum supera terram quae sunt extructa domorum
<lucr. 6.562>	ad caelumque magis quanto sunt edita quaeque,
<lucr. 6.563>	inclinata minent in eandem prodita partem
<lucr. 6.564>	protractaeque trabes inpendent ire paratae.
<lucr. 6.565>	et metuunt magni naturam credere mundi
<lucr. 6.566>	exitiale aliquod tempus clademque manere,
<lucr. 6.567>	cum videant tantam terrarum incumbere molem!
<lucr. 6.568>	quod nisi respirent venti, [vis] nulla refrenet
<lucr. 6.569>	res neque ab exitio possit reprehendere euntis;
<lucr. 6.570>	nunc quia respirant alternis inque gravescunt
<lucr. 6.571>	et quasi collecti redeunt ceduntque repulsi,
<lucr. 6.572>	saepius hanc ob rem minitatur terra ruinas
<lucr. 6.573>	quam facit; inclinatur enim retroque recellit
<lucr. 6.574>	et recipit prolapsa suas in pondere sedes.
<lucr. 6.575>	hac igitur ratione vacillant omnia tecta,
<lucr. 6.576>	summa magis mediis, media imis, ima perhilum.
<lucr. 6.577>	Est haec eiusdem quoque magni causa tremoris.
<lucr. 6.578>	ventus ubi atque animae subito vis maxima quaedam
<lucr. 6.579>	aut extrinsecus aut ipsa tellure coorta
<lucr. 6.580>	in loca se cava terrai coniecit ibique
<lucr. 6.581>	speluncas inter magnas fremit ante tumultu
<lucr. 6.582>	versabunda<QUE> portatur, post incita cum vis
<lucr. 6.583>	exagitata foras erumpitur et simul altam
<lucr. 6.584>	diffindens terram magnum concinnat hiatum.
<lucr. 6.585>	in Syria Sidone quod accidit et fuit Aegi
<lucr. 6.586>	in Peloponneso, quas exitus hic animai
<lucr. 6.587>	disturbat urbes et terrae motus obortus.
<lucr. 6.588>	multaque praeterea ceciderunt moenia magnis
<lucr. 6.589>	motibus in terris et multae per mare pessum
<lucr. 6.590>	subsedere suis pariter cum civibus urbes.
<lucr. 6.591>	quod nisi prorumpit, tamen impetus ipse animai
<lucr. 6.592>	et fera vis venti per crebra foramina terrae
<lucr. 6.593>	dispertitur ut horror et incutit inde tremorem;
<lucr. 6.594>	frigus uti nostros penitus cum venit in artus,
<lucr. 6.595>	concutit invitos cogens tremere atque movere.
<lucr. 6.596>	ancipiti trepidant igitur terrore per urbis,
<lucr. 6.597>	tecta superne timent, metuunt inferne cavernas
<lucr. 6.598>	terrai ne dissoluat natura repente,
<lucr. 6.599>	neu distracta suum late dispandat hiatum
<lucr. 6.600>	idque suis confusa velit complere ruinis.
<lucr. 6.601>	proinde licet quamvis caelum terramque reantur
<lucr. 6.602>	incorrupta fore aeternae mandata saluti:
<lucr. 6.603>	et tamen inter dum praesens vis ipsa pericli
<lucr. 6.604>	subdit et hunc stimulum quadam de parte timoris,
<lucr. 6.605>	ne pedibus raptim tellus subtracta feratur
<lucr. 6.606>	in barathrum rerumque sequatur prodita summa
<lucr. 6.607>	funditus et fiat mundi confusa ruina.
<lucr. 6.608>	
<lucr. 6.609>	Principio mare mirantur non reddere maius
<lucr. 6.610>	naturam, quo sit tantus decursus aquarum,
<lucr. 6.610>	omnia quo veniant ex omni flumina parte.
<lucr. 6.611>	adde vagos imbris tempestatesque volantes,
<lucr. 6.612>	omnia quae maria ac terras sparguntque rigantque;
<lucr. 6.613>	adde suos fontis; tamen ad maris omnia summam
<lucr. 6.614>	guttai vix instar erunt unius adaugmen;
<lucr. 6.615>	quo minus est mirum mare non augescere magnum.
<lucr. 6.616>	Praeterea magnam sol partem detrahit aestu.
<lucr. 6.617>	quippe videmus enim vestis umore madentis
<lucr. 6.618>	exsiccare suis radiis ardentibus solem;
<lucr. 6.619>	at pelage multa et late substrata videmus.
<lucr. 6.620>	proinde licet quamvis ex uno quoque loco sol
<lucr. 6.621>	umoris parvam delibet ab aequore partem,
<lucr. 6.622>	largiter in tanto spatio tamen auferet undis.
<lucr. 6.623>	Tum porro venti quoque magnam tollere partem
<lucr. 6.624>	umoris possunt verrentes aequora, ventis
<lucr. 6.625>	una nocte vias quoniam persaepe videmus
<lucr. 6.626>	siccari mollisque luti concrescere crustas.
<lucr. 6.627>	Praeterea docui multum quoque tollere nubes
<lucr. 6.628>	umorem magno conceptum ex aequore ponti
<lucr. 6.629>	et passim toto terrarum spargere in orbi,
<lucr. 6.630>	cum pluit in terris et venti nubila portant.
<lucr. 6.631>	Postremo quoniam raro cum corpore tellus
<lucr. 6.632>	est et coniunctast oras maris undique cingens,
<lucr. 6.633>	debet, ut in mare de terris venit umor aquai,
<lucr. 6.634>	in terras itidem manare ex aequore salso;
<lucr. 6.635>	percolatur enim virus retroque remanat
<lucr. 6.636>	materies umoris et ad caput amnibus omnis
<lucr. 6.637>	confluit, inde super terras redit agmine dulci
<lucr. 6.638>	qua via secta semel liquido pede detulit undas.
<lucr. 6.639>	Nunc ratio quae sit, per fauces montis ut Aetnae
<lucr. 6.640>	expirent ignes inter dum turbine tanto,
<lucr. 6.641>	expediam; neque enim mediocri clade coorta
<lucr. 6.642>	flammae tempestas Siculum dominata per agros
<lucr. 6.643>	finitimis ad se convertit gentibus ora,
<lucr. 6.644>	fumida cum caeli scintillare omnia templa
<lucr. 6.645>	cernentes pavida complebant pectora cura,
<lucr. 6.646>	quid moliretur rerum natura novarum.
<lucr. 6.647>	Hisce tibi in rebus latest alteque videndum
<lucr. 6.648>	et longe cunctas in partis dispiciendum,
<lucr. 6.649>	ut reminiscaris summam rerum esse profundam
<lucr. 6.650>	et videas caelum summai totius unum
<lucr. 6.651>	quam sit parvula pars et quam multesima constet
<lucr. 6.652>	nec tota pars, homo terrai quota totius unus.
<lucr. 6.653>	quod bene propositum si plane contueare
<lucr. 6.654>	ac videas plane, mirari multa relinquas.
<lucr. 6.655>	numquis enim nostrum miratur, siquis in artus
<lucr. 6.656>	accepit calido febrim fervore coortam
<lucr. 6.657>	aut alium quemvis morbi per membra dolorem?
<lucr. 6.658>	opturgescit enim subito pes, arripit acer
<lucr. 6.659>	saepe dolor dentes, oculos invadit in ipsos,
<lucr. 6.660>	existit sacer ignis et urit corpore serpens
<lucr. 6.661>	quam cumque arripuit partem repitque per artus,
<lucr. 6.662>	ni mirum quia sunt multarum semina rerum
<lucr. 6.663>	et satis haec tellus morbi caelumque mali fert,
<lucr. 6.664>	unde queat vis immensi procrescere morbi.
<lucr. 6.665>	sic igitur toti caelo terraeque putandumst
<lucr. 6.666>	ex infinito satis omnia suppeditare,
<lucr. 6.667>	unde repente queat tellus concussa moveri
<lucr. 6.668>	perque mare ac terras rapidus percurrere turbo,
<lucr. 6.669>	ignis abundare Aetnaeus, flammescere caelum;
<lucr. 6.670>	id quoque enim fit et ardescunt caelestia templa
<lucr. 6.671>	et tempestates pluviae graviore coortu
<lucr. 6.672>	sunt, ubi forte ita se tetulerunt semina aquarum.
<lucr. 6.673>	'at nimis est ingens incendi turbidus ardor.'
<lucr. 6.674>	scilicet et fluvius qui visus maximus ei,
<lucr. 6.675>	qui non ante aliquem maiorem vidit, et ingens
<lucr. 6.676>	arbor homoque videtur et omnia de genere omni
<lucr. 6.677>	maxima quae vidit quisque, haec ingentia fingit,
<lucr. 6.678>	cum tamen omnia cum caelo terraque marique
<lucr. 6.679>	nil sint ad summam summai totius omnem.
<lucr. 6.680>	Nunc tamen illa modis quibus inritata repente
<lucr. 6.681>	flamma foras vastis Aetnae fornacibus efflet,
<lucr. 6.682>	expediam. primum totius subcava montis
<lucr. 6.683>	est natura fere silicum suffulta cavernis.
<lucr. 6.684>	omnibus est porro in speluncis ventus et aer.
<lucr. 6.685>	ventus enim fit, ubi est agitando percitus aer.
<lucr. 6.686>	hic ubi percaluit cale fecitque omnia circum
<lucr. 6.687>	saxa furens, qua contingit, terramque et ab ollis
<lucr. 6.688>	excussit calidum flammis velocibus ignem,
<lucr. 6.689>	tollit se ac rectis ita faucibus eicit alte.
<lucr. 6.690>	fert itaque ardorem longe longeque favillam
<lucr. 6.691>	differt et crassa volvit caligine fumum
<lucr. 6.692>	extruditque simul mirando pondere saxa;
<lucr. 6.693>	ne dubites quin haec animai turbida sit vis.
<lucr. 6.694>	praeterea magna ex parti mare montis ad eius
<lucr. 6.695>	radices frangit fluctus aestumque resolvit.
<lucr. 6.696>	ex hoc usque mari speluncae montis ad altas
<lucr. 6.697>	perveniunt subter fauces. hac ire fatendumst
<lucr. 6.698>	
<lucr. 6.699>	et penetrare mari penitus res cogit aperto
<lucr. 6.700>	atque efflare foras ideoque extollere flammam
<lucr. 6.700>	saxaque subiectare et arenae tollere nimbos.
<lucr. 6.701>	in summo sunt vertice enim crateres, ut ipsi
<lucr. 6.702>	nominitant, nos quod fauces perhibemus et ora.
<lucr. 6.703>	Sunt aliquot quoque res quarum unam dicere causam
<lucr. 6.704>	non satis est, verum pluris, unde una tamen sit;
<lucr. 6.705>	corpus ut exanimum siquod procul ipse iacere
<lucr. 6.706>	conspicias hominis, fit ut omnis dicere causas
<lucr. 6.707>	conveniat leti, dicatur ut illius una;
<lucr. 6.708>	nam [ne]que eum ferro nec frigore vincere possis
<lucr. 6.709>	interiisse neque a morbo neque forte veneno,
<lucr. 6.710>	verum aliquid genere esse ex hoc quod contigit ei
<lucr. 6.711>	scimus. item in multis hoc rebus dicere habemus.
<lucr. 6.712>	Nilus in aestatem crescit campisque redundat
<lucr. 6.713>	unicus in terris, Aegypti totius amnis.
<lucr. 6.714>	is rigat Aegyptum medium per saepe calorem,
<lucr. 6.715>	aut quia sunt aestate aquilones ostia contra,
<lucr. 6.716>	anni tempore eo, qui etesiae esse feruntur,
<lucr. 6.717>	et contra fluvium flantes remorantur et undas
<lucr. 6.718>	cogentes sursus replent coguntque manere.
<lucr. 6.719>	nam dubio procul haec adverso flabra feruntur
<lucr. 6.720>	flumine, quae gelidis ab stellis axis aguntur;
<lucr. 6.721>	ille ex aestifera parti venit amnis ab austro
<lucr. 6.722>	inter nigra virum percocto saecla colore
<lucr. 6.723>	exoriens penitus media ab regione diei.
<lucr. 6.724>	est quoque uti possit magnus congestus harenae
<lucr. 6.725>	fluctibus adversis oppilare ostia contra,
<lucr. 6.726>	cum mare permotum ventis ruit intus harenam;
<lucr. 6.727>	quo fit uti pacto liber minus exitus amnis
<lucr. 6.728>	et proclivis item fiat minus impetus undis.
<lucr. 6.729>	fit quoque uti pluviae forsan magis ad caput ei
<lucr. 6.730>	tempore eo fiant, quo etesia flabra aquilonum
<lucr. 6.731>	nubila coniciunt in eas tunc omnia partis.
<lucr. 6.732>	scilicet, ad mediam regionem eiecta diei
<lucr. 6.733>	cum convenerunt, ibi ad altos denique montis
<lucr. 6.734>	contrusae nubes coguntur vique premuntur.
<lucr. 6.735>	forsitan Aethiopum penitus de montibus altis
<lucr. 6.736>	crescat, ubi in campos albas descendere ningues
<lucr. 6.737>	tabificis subigit radiis sol omnia lustrans.
<lucr. 6.738>	Nunc age, Averna tibi quae sint loca cumque lacusque,
<lucr. 6.739>	expediam, quali natura praedita constent.
<lucr. 6.740>	principio, quod Averna vocantur nomine, id ab re
<lucr. 6.741>	inpositumst, quia sunt avibus contraria cunctis,
<lucr. 6.742>	e regione ea quod loca cum venere volantes,
<lucr. 6.743>	remigii oblitae pennarum vela remittunt
<lucr. 6.744>	praecipitesque cadunt molli cervice profusae
<lucr. 6.745>	in terram, si forte ita fert natura locorum,
<lucr. 6.746>	aut in aquam, si forte lacus substratus Averni.
<lucr. 6.747>	is locus est Cumas aput, acri sulpure montis
<lucr. 6.748>	oppleti calidis ubi fumant fontibus aucti.
<lucr. 6.749>	est et Athenaeis in moenibus, arcis in ipso
<lucr. 6.750>	vertice, Palladis ad templum Tritonidis almae,
<lucr. 6.751>	quo numquam pennis appellunt corpora raucae
<lucr. 6.752>	cornices, non cum fumant altaria donis;
<lucr. 6.753>	usque adeo fugitant non iras Palladis acris
<lucr. 6.754>	pervigili causa, Graium ut cecinere poetae,
<lucr. 6.755>	sed natura loci opus efficit ipsa suapte.
<lucr. 6.756>	in Syria quoque fertur item locus esse videri,
<lucr. 6.757>	quadripedes quoque quo simul ac vestigia primum
<lucr. 6.758>	intulerint, graviter vis cogat concidere ipsa,
<lucr. 6.759>	manibus ut si sint divis mactata repente.
<lucr. 6.760>	omnia quae naturali ratione geruntur,
<lucr. 6.761>	et quibus e fiant causis apparet origo;
<lucr. 6.762>	ianua ne pote eis Orci regionibus esse
<lucr. 6.763>	credatur, post hinc animas Acheruntis in oras
<lucr. 6.764>	ducere forte deos manis inferne reamur,
<lucr. 6.765>	naribus alipedes ut cervi saepe putantur
<lucr. 6.766>	ducere de latebris serpentia saecla ferarum.
<lucr. 6.767>	quod procul a vera quam sit ratione repulsum
<lucr. 6.768>	percipe; nam de re nunc ipsa dicere conor.
<lucr. 6.769>	Principio hoc dico, quod dixi saepe quoque ante,
<lucr. 6.770>	in terra cuiusque modi rerum esse figuras;
<lucr. 6.771>	multa, cibo quae sunt, vitalia multaque, morbos
<lucr. 6.772>	incutere et mortem quae possint adcelerare.
<lucr. 6.773>	et magis esse aliis alias animantibus aptas
<lucr. 6.774>	res ad vitai rationem ostendimus ante
<lucr. 6.775>	propter dissimilem naturam dissimilisque
<lucr. 6.776>	texturas inter sese primasque figuras.
<lucr. 6.777>	multa meant inimica per auris, multa per ipsas
<lucr. 6.778>	insinuant naris infesta atque aspera tactu,
<lucr. 6.779>	nec sunt multa parum tactu vitanda neque autem
<lucr. 6.780>	aspectu fugienda saporeque tristia quae sint.
<lucr. 6.781>	Deinde videre licet quam multae sint homini res
<lucr. 6.782>	acriter infesto sensu spurcaeque gravisque;
<lucr. 6.783>	arboribus primum certis gravis umbra tributa
<lucr. 6.784>	usque adeo, capitis faciant ut saepe dolores,
<lucr. 6.785>	siquis eas subter iacuit prostratus in herbis.
<lucr. 6.786>	est etiam magnis Heliconis montibus arbos
<lucr. 6.787>	floris odore hominem taetro consueta necare.
<lucr. 6.788>	scilicet haec ideo terris ex omnia surgunt,
<lucr. 6.789>	multa modis multis multarum semina rerum
<lucr. 6.790>	quod permixta gerit tellus discretaque tradit.
<lucr. 6.791>	nocturnumque recens extinctum lumen ubi acri
<lucr. 6.792>	nidore offendit nares, consopit ibidem,
<lucr. 6.793>	concidere et spumas qui morbo mittere suevit.
<lucr. 6.794>	castoreoque gravi mulier sopita recumbit,
<lucr. 6.795>	et manibus nitidum teneris opus effluit ei,
<lucr. 6.796>	tempore eo si odoratast quo menstrua solvit.
<lucr. 6.797>	multaque praeterea languentia membra per artus
<lucr. 6.798>	solvunt atque animam labefactant sedibus intus.
<lucr. 6.799>	denique si calidis etiam cunctere lavabris
<lucr. 6.800>	plenior et lueris, solio ferventis aquai
<lucr. 6.801>	quam facile in medio fit uti des saepe ruinas!
<lucr. 6.802>	carbonumque gravis vis atque odor insinuatur
<lucr. 6.803>	quam facile in cerebrum, nisi aqua praecepimus ante!
<lucr. 6.804>	at cum membra domans percepit fervida febris,
<lucr. 6.805>	tum fit odor vini plagae mactabilis instar.
<lucr. 6.806>	nonne vides etiam terra quoque sulpur in ipsa
<lucr. 6.807>	gignier et taetro concrescere odore bitumen,
<lucr. 6.808>	denique ubi argenti venas aurique secuntur,
<lucr. 6.809>	terrai penitus scrutantes abdita ferro,
<lucr. 6.810>	qualis expiret Scaptensula subter odores?
<lucr. 6.811>	quidve mali fit ut exalent aurata metalla!
<lucr. 6.812>	quas hominum reddunt facies qualisque colores!
<lucr. 6.813>	nonne vides audisve perire in tempore parvo
<lucr. 6.814>	quam soleant et quam vitai copia desit,
<lucr. 6.815>	quos opere in tali cohibet vis magna necessis?
<lucr. 6.816>	hos igitur tellus omnis exaestuat aestus
<lucr. 6.817>	expiratque foras in apertum promptaque caeli.
<lucr. 6.818>	Sic et Averna loca alitibus summittere debent
<lucr. 6.819>	mortiferam vim. de terra quae surgit in auras,
<lucr. 6.820>	ut spatium caeli quadam de parte venenet;
<lucr. 6.821>	quo simul ac primum pennis delata sit ales,
<lucr. 6.822>	impediatur ibi caeco correpta veneno,
<lucr. 6.823>	ut cadat e regione loci, qua derigit aestus.
<lucr. 6.824>	quo cum conruit, hic eadem vis illius aestus
<lucr. 6.825>	reliquias vitae membris ex omnibus aufert.
<lucr. 6.826>	quippe etenim primo quasi quendam conciet aestum;
<lucr. 6.827>	posterius fit uti. cum iam cecidere veneni
<lucr. 6.828>	in fontis ipsos, ibi sit quoque vita vomenda,
<lucr. 6.829>	propterea quod magna mali fit copia circum.
<lucr. 6.830>	Fit quoque ut inter dum vis haec atque aestus Averni
<lucr. 6.831>	aera, qui inter avis cumquest terramque locatus.
<lucr. 6.832>	discutiat, prope uti locus hic linquatur inanis.
<lucr. 6.833>	cuius ubi e regione loci venere volantis,
<lucr. 6.834>	claudicat extemplo pinnarum nisus inanis
<lucr. 6.835>	et conamen utrimque alarum proditur omne.
<lucr. 6.836>	hic ubi nixari nequeunt insistereque alis,
<lucr. 6.837>	scilicet in terram delabi pondere cogit
<lucr. 6.838>	natura, et vacuum prope iam per inane iacentes
<lucr. 6.839>	dispergunt animas per caulas corporis omnis.
<lucr. 6.840>	
<lucr. 6.840>	frigidior porro in puteis aestate fit umor,
<lucr. 6.841>	arescit quia terra calore et semina si qua
<lucr. 6.842>	forte vaporis habet proprie, dimittit in auras.
<lucr. 6.843>	quo magis est igitur tellus effeta calore,
<lucr. 6.844>	fit quoque frigidior qui in terrast abditus umor.
<lucr. 6.845>	frigore cum premitur porro omnis terra coitque
<lucr. 6.846>	et quasi concrescit, fit scilicet ut coeundo
<lucr. 6.847>	exprimat in puteos si quem gerit ipsa calorem.
<lucr. 6.848>	Esse apud Hammonis fanum fons luce diurna
<lucr. 6.849>	frigidus et calidus nocturno tempore fertur.
<lucr. 6.850>	hunc homines fontem nimis admirantur et acri
<lucr. 6.851>	sole putant subter terras fervescere partim,
<lucr. 6.852>	nox ubi terribili terras caligine texit.
<lucr. 6.853>	quod nimis a verast longe ratione remotum.
<lucr. 6.854>	quippe ubi sol nudum contractans corpus aquai
<lucr. 6.855>	non quierit calidum supera de reddere parte,
<lucr. 6.856>	cum superum lumen tanto fervore fruatur,
<lucr. 6.857>	qui queat hic supter tam crasso corpore terram
<lucr. 6.858>	perquoquere umorem et calido focilare vapore?
<lucr. 6.859>	praesertim cum vix possit per saepta domorum
<lucr. 6.860>	insinuare suum radiis ardentibus aestum.
<lucr. 6.861>	quae ratiost igitur? ni mirum terra magis quod
<lucr. 6.862>	rara tenet circum fontem quam cetera tellus
<lucr. 6.863>	multaque sunt ignis prope semina corpus aquai.
<lucr. 6.864>	hoc ubi roriferis terram nox obruit undis,
<lucr. 6.865>	extemplo penitus frigescit terra coitque.
<lucr. 6.866>	hac ratione fit ut, tam quam compressa manu sit,
<lucr. 6.867>	exprimat in fontem quae semina cumque habet ignis,
<lucr. 6.868>	quae calidum faciunt laticis tactum atque vaporem.
<lucr. 6.869>	inde ubi sol radiis terram dimovit obortus
<lucr. 6.870>	et rare fecit calido miscente vapore,
<lucr. 6.871>	rursus in antiquas redeunt primordia sedes
<lucr. 6.872>	ignis et in terram cedit calor omnis aquai.
<lucr. 6.873>	frigidus hanc ob rem fit fons in luce diurna.
<lucr. 6.874>	praeterea solis radiis iactatur aquai
<lucr. 6.875>	umor et in lucem tremulo rarescit ab aestu;
<lucr. 6.876>	propterea fit uti quae semina cumque habet ignis
<lucr. 6.877>	dimittat; quasi saepe gelum, quod continet in se,
<lucr. 6.878>	mittit et exsolvit glaciem nodosque relaxat.
<lucr. 6.879>	Frigidus est etiam fons, supra quem sita saepe
<lucr. 6.880>	stuppa iacit flammam concepto protinus igni,
<lucr. 6.881>	taedaque consimili ratione accensa per undas
<lucr. 6.882>	conlucet, quo cumque natans impellitur auris.
<lucr. 6.883>	ni mirum quia sunt in aqua permulta vaporis
<lucr. 6.884>	semina de terraque necessest funditus ipsa
<lucr. 6.885>	ignis corpora per totum consurgere fontem
<lucr. 6.886>	et simul exspirare foras exireque in auras,
<lucr. 6.887>	non ita multa tamen, calidus queat ut fieri fons;
<lucr. 6.888>	praeterea dispersa foras erumpere cogit
<lucr. 6.889>	vis per aquam subito sursumque ea conciliari.
<lucr. 6.890>	quod genus endo marist Aradi fons, dulcis aquai
<lucr. 6.891>	qui scatit et salsas circum se dimovet undas;
<lucr. 6.892>	et multis aliis praebet regionibus aequor
<lucr. 6.893>	utilitatem opportunam sitientibus nautis,
<lucr. 6.894>	quod dulcis inter salsas intervomit undas.
<lucr. 6.895>	sic igitur per eum possunt erumpere fontem
<lucr. 6.896>	et scatere illa foras; in stuppam semina quae cum
<lucr. 6.897>	conveniunt aut in taedai corpore adhaerent,
<lucr. 6.898>	ardescunt facile extemplo, quia multa quoque in se
<lucr. 6.899>	semina habent ignis stuppae taedaeque tenentes.
<lucr. 6.900>	nonne vides etiam, nocturna ad lumina linum
<lucr. 6.901>	nuper ubi extinctum admoveas, accendier ante
<lucr. 6.902>	quam tetigit flammam, taedamque pari ratione?
<lucr. 6.903>	multaque praeterea prius ipso tacta vapore
<lucr. 6.904>	eminus ardescunt quam comminus imbuat ignis.
<lucr. 6.905>	hoc igitur fieri quoque in illo fonte putandumst.
<lucr. 6.906>	Quod super est, agere incipiam quo foedere fiat
<lucr. 6.907>	naturae, lapis hic ut ferrum ducere possit,
<lucr. 6.908>	quem Magneta vocant patrio de nomine Grai,
<lucr. 6.909>	Magnetum quia sit patriis in finibus ortus.
<lucr. 6.910>	hunc homines lapidem mirantur; quippe catenam
<lucr. 6.911>	saepe ex anellis reddit pendentibus ex se.
<lucr. 6.912>	quinque etenim licet inter dum pluresque videre
<lucr. 6.913>	ordine demisso levibus iactarier auris,
<lucr. 6.914>	unus ubi ex uno dependet supter adhaerens
<lucr. 6.915>	ex alioque alius lapidis vim vinclaque noscit;
<lucr. 6.916>	usque adeo permananter vis pervalet eius.
<lucr. 6.917>	Hoc genus in rebus firmandumst multa prius quam
<lucr. 6.918>	ipsius rei rationem reddere possis,
<lucr. 6.919>	et nimium longis ambagibus est adeundum;
<lucr. 6.920>	quo magis attentas auris animumque reposco.
<lucr. 6.921>	Principio omnibus ab rebus, quas cumque videmus,
<lucr. 6.922>	perpetuo fluere ac mitti spargique necessest
<lucr. 6.923>	corpora quae feriant oculos visumque lacessant.
<lucr. 6.924>	perpetuoque fluunt certis ab rebus odores;
<lucr. 6.925>	frigus ut [a] fluviis, calor a sole, aestus ab undis
<lucr. 6.926>	aequoris, exesor moerorum, litora propter;
<lucr. 6.927>	nec varii cessant sonitus manare per auras;
<lucr. 6.928>	denique in os salsi venit umor saepe saporis,
<lucr. 6.929>	cum mare versamur propter, dilutaque contra
<lucr. 6.930>	cum tuimur misceri absinthia, tangit amaror.
<lucr. 6.931>	usque adeo omnibus ab rebus res quaeque fluenter
<lucr. 6.932>	fertur et in cunctas dimittitur undique partis
<lucr. 6.933>	nec mora nec requies interdatur ulla fluendi,
<lucr. 6.934>	perpetuo quoniam sentimus et omnia semper
<lucr. 6.935>	cernere odorari licet et sentire sonare.
<lucr. 6.936>	Nunc omnis repetam quam raro corpore sint res
<lucr. 6.937>	commemorare; quod in primo quoque carmine claret.
<lucr. 6.938>	quippe etenim, quamquam multas hoc pertinet ad res
<lucr. 6.939>	noscere, cum primis hanc ad rem protinus ipsam,
<lucr. 6.940>	qua de disserere adgredior, firmare necessest
<lucr. 6.941>	nil esse in promptu nisi mixtum corpus inani.
<lucr. 6.942>	principio fit ut in speluncis saxa superna
<lucr. 6.943>	sudent umore et guttis manantibus stillent.
<lucr. 6.944>	manat item nobis e toto corpore sudor,
<lucr. 6.945>	crescit barba pilique per omnia membra, per artus.
<lucr. 6.946>	diditur in venas cibus omnis, auget alitque
<lucr. 6.947>	corporis extremas quoque partis unguiculosque.
<lucr. 6.948>	frigus item transire per aes calidumque vaporem
<lucr. 6.949>	sentimus, sentimus item transire per aurum
<lucr. 6.950>	atque per argentum, cum pocula plena tenemus.
<lucr. 6.951>	denique per dissaepta domorum saxea voces
<lucr. 6.952>	pervolitant, permanat odor frigusque vaposque
<lucr. 6.953>	ignis, qui ferri quoque vim penetrare suevit,
<lucr. 6.954>	denique qua circum caeli lorica coercet,
<lucr. 6.955>	morbida visque simul, cum extrinsecus insinuatur;
<lucr. 6.956>	et tempestate in terra caeloque coorta
<lucr. 6.957>	in caelum terrasque remotae iure facessunt;
<lucr. 6.958>	quandoquidem nihil est nisi raro corpore nexum.
<lucr. 6.959>	Huc accedit uti non omnia, quae iaciuntur
<lucr. 6.960>	corpora cumque ab rebus, eodem praedita sensu
<lucr. 6.961>	atque eodem pacto rebus sint omnibus apta.
<lucr. 6.962>	principio terram sol excoquit et facit are,
<lucr. 6.963>	at glaciem dissolvit et altis montibus altas
<lucr. 6.964>	extructas[que] nives radiis tabescere cogit;
<lucr. 6.965>	denique cera lique fit in eius posta vapore.
<lucr. 6.966>	ignis item liquidum facit aes aurumque resolvit,
<lucr. 6.967>	at coria et carnem trahit et conducit in unum.
<lucr. 6.968>	umor aquae porro ferrum condurat ab igni,
<lucr. 6.969>	at coria et carnem mollit durata calore.
<lucr. 6.970>	barbigeras oleaster eo iuvat usque capellas,
<lucr. 6.971>	effluat ambrosias quasi vero et nectare tinctus;
<lucr. 6.972>	qua nihil est homini quod amarius fronde ac[ida] extet.
<lucr. 6.973>	denique amaracinum fugitat sus et timet omne
<lucr. 6.974>	unguentum; nam saetigeris subus acre venenumst;
<lucr. 6.975>	quod nos inter dum tam quam recreare videtur.
<lucr. 6.976>	at contra nobis caenum taeterrima cum sit
<lucr. 6.977>	spurcities, eadem subus haec iucunda videtur,
<lucr. 6.978>	insatiabiliter toti ut volvantur ibidem.
<lucr. 6.979>	Hoc etiam super est, ipsa quam dicere de re
<lucr. 6.980>	adgredior, quod dicendum prius esse videtur.
<lucr. 6.981>	multa foramina cum variis sint reddita rebus,
<lucr. 6.982>	dissimili inter se natura praedita debent
<lucr. 6.983>	esse et habere suam naturam quaeque viasque.
<lucr. 6.984>	quippe etenim varii sensus animantibus insunt,
<lucr. 6.985>	quorum quisque suam proprie rem percipit in se;
<lucr. 6.986>	nam penetrare alio sonitus alioque saporem
<lucr. 6.987>	cernimus e sucis, alio nidoris odores.
<lucr. 6.988>	[scilicet id fieri cogit natura viarum
<lucr. 6.989>	multimodis varians, ut paulo ostendimus ante.]
<lucr. 6.990>	praeterea manare aliud per saxa videtur,
<lucr. 6.991>	atque aliud lignis, aliud transire per aurum,
<lucr. 6.992>	argentoque foras aliud vitroque meare;
<lucr. 6.993>	nam fluere hac species, illac calor ire videtur,
<lucr. 6.994>	atque aliis aliud citius transmittere eadem.
<lucr. 6.995>	scilicet id fieri cogit natura viarum
<lucr. 6.996>	multimodis varians, ut paulo ostendimus ante,
<lucr. 6.997>	propter dissimilem naturam textaque rerum.
<lucr. 6.998>	Qua propter, bene ubi haec confirmata atque locata
<lucr. 6.999>	omnia constiterint nobis praeposta parata,
<lucr. 6.1000>	quod super est, facile hinc ratio reddetur et omnis
<lucr. 6.1001>	causa pate fiet, quae ferri pelliciat vim.
<lucr. 6.1002>	Principio fluere e lapide hoc permulta necessest
<lucr. 6.1003>	semina sive aestum, qui discutit aera plagis,
<lucr. 6.1004>	inter qui lapidem ferrumque est cumque locatus.
<lucr. 6.1005>	hoc ubi inanitur spatium multusque vace fit
<lucr. 6.1006>	in medio locus, extemplo primordia ferri
<lucr. 6.1007>	in vacuum prolapsa cadunt coniuncta, fit utque
<lucr. 6.1008>	anulus ipse sequatur eatque ita corpore toto.
<lucr. 6.1009>	nec res ulla magis primoribus ex elementis
<lucr. 6.1010>	indupedita suis arte conexa cohaeret
<lucr. 6.1011>	quam validi ferri natura et frigidus horror.
<lucr. 6.1012>	quo minus est mirum, quod dicitur esse alienum,
<lucr. 6.1013>	corpora si nequeunt e ferro plura coorta
<lucr. 6.1014>	in vacuum ferri, quin anulus ipse sequatur;
<lucr. 6.1015>	quod facit et sequitur, donec pervenit ad ipsum
<lucr. 6.1016>	iam lapidem caecisque in eo compagibus haesit.
<lucr. 6.1017>	hoc fit idem cunctas in partis; unde vace fit
<lucr. 6.1018>	cumque locus, sive e transverso sive superne,
<lucr. 6.1019>	corpora continuo in vacuum vicina feruntur;
<lucr. 6.1020>	quippe agitantur enim plagis aliunde nec ipsa
<lucr. 6.1021>	sponte sua sursum possunt consurgere in auras.
<lucr. 6.1022>	huc accedit item, quare queat id magis esse,
<lucr. 6.1023>	haec quoque res adiumento motuque iuvatur,
<lucr. 6.1024>	quod, simul a fronte est anelli rarior aer
<lucr. 6.1025>	factus inanitusque locus magis ac vacuatus,
<lucr. 6.1026>	continuo fit uti qui post est cumque locatus
<lucr. 6.1027>	aer a tergo quasi provehat atque propellat.
<lucr. 6.1028>	semper enim circum positus res verberat aer;
<lucr. 6.1029>	sed tali fit uti propellat tempore ferrum,
<lucr. 6.1030>	parte quod ex una spatium vacat et capit in se.
<lucr. 6.1031>	hic, tibi quem memoro, per crebra foramina ferri
<lucr. 6.1032>	parvas ad partis subtiliter insinuatus
<lucr. 6.1033>	trudit et inpellit, quasi navem velaque ventus.
<lucr. 6.1034>	denique res omnes debent in corpore habere
<lucr. 6.1035>	aera, quandoquidem raro sunt corpore et aer
<lucr. 6.1036>	omnibus est rebus circum datus adpositusque.
<lucr. 6.1037>	hic igitur, penitus qui in ferrost abditus aer,
<lucr. 6.1038>	sollicito motu semper iactatur eoque
<lucr. 6.1039>	verberat anellum dubio procul et ciet intus,
<lucr. 6.1040>	scilicet illo eodem fertur, quo praecipitavit
<lucr. 6.1041>	iam semel et partem in vacuam conamina sumpsit.
<lucr. 6.1042>	Fit quoque ut a lapide hoc ferri natura recedat
<lucr. 6.1043>	inter dum, fugere atque sequi consueta vicissim.
<lucr. 6.1044>	exultare etiam Samothracia ferrea vidi
<lucr. 6.1045>	et ramenta simul ferri furere intus ahenis
<lucr. 6.1046>	in scaphiis, lapis hic Magnes cum subditus esset;
<lucr. 6.1047>	usque adeo fugere a saxo gestire videtur.
<lucr. 6.1048>	aere interposito discordia tanta creatur
<lucr. 6.1049>	propterea quia ni mirum prius aestus ubi aeris
<lucr. 6.1050>	praecepit ferrique vias possedit apertas,
<lucr. 6.1051>	posterior lapidis venit aestus et omnia plena
<lucr. 6.1052>	invenit in ferro neque habet qua tranet ut ante;
<lucr. 6.1053>	cogitur offensare igitur pulsareque fluctu
<lucr. 6.1054>	ferrea texta suo; quo pacto respuit ab se
<lucr. 6.1055>	atque per aes agitat, sine eo quod saepe resorbet.
<lucr. 6.1056>	Illud in his rebus mirari mitte, quod aestus
<lucr. 6.1057>	non valet e lapide hoc alias impellere item res.
<lucr. 6.1058>	pondere enim fretae partim stant, quod genus aurum;
<lucr. 6.1059>	at partim raro quia sunt cum corpore, ut aestus
<lucr. 6.1060>	pervolet intactus, nequeunt inpellier usquam,
<lucr. 6.1061>	lignea materies in quo genere esse videtur.
<lucr. 6.1062>	interutrasque igitur ferri natura locata
<lucr. 6.1063>	aeris ubi accepit quaedam corpuscula, tum fit,
<lucr. 6.1064>	inpellant ut eo Magnesia flumine saxa.
<lucr. 6.1065>	nec tamen haec ita sunt aliarum rerum aliena,
<lucr. 6.1066>	ut mihi multa parum genere ex hoc suppeditentur,
<lucr. 6.1067>	quae memorare queam inter se singlariter apta.
<lucr. 6.1068>	saxa vides primum sola colescere calce.
<lucr. 6.1069>	glutine materies taurino iungitur una,
<lucr. 6.1070>	ut vitio venae tabularum saepius hiscant
<lucr. 6.1071>	quam laxare queant compages taurea vincla.
<lucr. 6.1072>	vitigeni latices aquai fontibus audent
<lucr. 6.1073>	misceri, cum pix nequeat gravis et leve olivom.
<lucr. 6.1074>	purpureusque colos conchyli iungitur uno
<lucr. 6.1075>	corpore cum lanae, dirimi qui non queat usquam,
<lucr. 6.1076>	non si Neptuni fluctu renovare operam des,
<lucr. 6.1077>	non mare si totum velit eluere omnibus undis.
<lucr. 6.1078>	denique res auro non aurum copulat una,
<lucr. 6.1079>	aerique [aes] plumbo fit uti iungatur ab albo?
<lucr. 6.1080>	cetera iam quam multa licet reperire! quid ergo?
<lucr. 6.1081>	nec tibi tam longis opus est ambagibus usquam
<lucr. 6.1082>	nec me tam multam hic operam consumere par est,
<lucr. 6.1083>	sed breviter paucis praestat comprendere multa.
<lucr. 6.1084>	quorum ita texturae ceciderunt mutua contra,
<lucr. 6.1085>	ut cava conveniant plenis haec illius illa
<lucr. 6.1086>	huiusque inter se, iunctura haec optima constat.
<lucr. 6.1087>	est etiam, quasi ut anellis hamisque plicata
<lucr. 6.1088>	inter se quaedam possint coplata teneri;
<lucr. 6.1089>	quod magis in lapide hoc fieri ferroque videtur.
<lucr. 6.1090>	Nunc ratio quae sit morbis aut unde repente
<lucr. 6.1091>	mortiferam possit cladem conflare coorta
<lucr. 6.1092>	morbida vis hominum generi pecudumque catervis,
<lucr. 6.1093>	expediam, primum multarum semina rerum
<lucr. 6.1094>	esse supra docui quae sint vitalia nobis,
<lucr. 6.1095>	et contra quae sint morbo mortique necessest
<lucr. 6.1096>	multa volare; ea cum casu sunt forte coorta
<lucr. 6.1097>	et perturbarunt caelum, fit morbidus aer.
<lucr. 6.1098>	atque ea vis omnis morborum pestilitasque
<lucr. 6.1099>	aut extrinsecus ut nubes nebulaeque superne
<lucr. 6.1100>	per caelum veniunt aut ipsa saepe coorta
<lucr. 6.1101>	de terra surgunt, ubi putorem umida nactast
<lucr. 6.1102>	intempestivis pluviisque et solibus icta.
<lucr. 6.1103>	nonne vides etiam caeli novitate et aquarum
<lucr. 6.1104>	temptari procul a patria qui cumque domoque
<lucr. 6.1105>	adveniunt ideo quia longe discrepitant res?
<lucr. 6.1106>	nam quid Brittannis caelum differre putamus,
<lucr. 6.1107>	et quod in Aegypto est, qua mundi claudicat axis,
<lucr. 6.1108>	quidve quod in Ponto est differre et Gadibus atque
<lucr. 6.1109>	usque ad nigra virum percocto saecla colore?
<lucr. 6.1110>	quae cum quattuor inter se diversa videmus
<lucr. 6.1111>	quattuor a ventis et caeli partibus esse,
<lucr. 6.1112>	tum color et facies hominum distare videntur
<lucr. 6.1113>	largiter et morbi generatim saecla tenere.
<lucr. 6.1114>	est elephas morbus qui propter flumina Nili
<lucr. 6.1115>	gignitur Aegypto in media neque praeterea usquam.
<lucr. 6.1116>	Atthide temptantur gressus oculique in Achaeis
<lucr. 6.1117>	finibus. inde aliis alius locus est inimicus
<lucr. 6.1118>	partibus ac membris; varius concinnat id aer.
<lucr. 6.1119>	proinde ubi se caelum, quod nobis forte alienum,
<lucr. 6.1120>	commovet atque aer inimicus serpere coepit,
<lucr. 6.1121>	ut nebula ac nubes paulatim repit et omne
<lucr. 6.1122>	qua graditur conturbat et immutare coactat,
<lucr. 6.1123>	fit quoque ut, in nostrum cum venit denique caelum,
<lucr. 6.1124>	corrumpat reddatque sui simile atque alienum.
<lucr. 6.1125>	haec igitur subito clades nova pestilitasque
<lucr. 6.1126>	aut in aquas cadit aut fruges persidit in ipsas
<lucr. 6.1127>	aut alios hominum pastus pecudumque cibatus,
<lucr. 6.1128>	aut etiam suspensa manet vis aere in ipso
<lucr. 6.1129>	et, cum spirantes mixtas hinc ducimus auras,
<lucr. 6.1130>	illa quoque in corpus pariter sorbere necessest.
<lucr. 6.1131>	consimili ratione venit bubus quoque saepe
<lucr. 6.1132>	pestilitas et iam pigris balantibus aegror.
<lucr. 6.1133>	nec refert utrum nos in loca deveniamus
<lucr. 6.1134>	nobis adversa et caeli mutemus amictum,
<lucr. 6.1135>	an caelum nobis ultro natura corumptum
<lucr. 6.1136>	deferat aut aliquid quo non consuevimus uti,
<lucr. 6.1137>	quod nos adventu possit temptare recenti.
<lucr. 6.1138>	Haec ratio quondam morborum et mortifer aestus
<lucr. 6.1139>	finibus in Cecropis funestos reddidit agros
<lucr. 6.1140>	vastavitque vias, exhausit civibus urbem.
<lucr. 6.1141>	nam penitus veniens Aegypti finibus ortus,
<lucr. 6.1142>	aera permensus multum camposque natantis,
<lucr. 6.1143>	incubuit tandem populo Pandionis omni.
<lucr. 6.1144>	inde catervatim morbo mortique dabantur.
<lucr. 6.1145>	principio caput incensum fervore gerebant
<lucr. 6.1146>	et duplicis oculos suffusa luce rubentes.
<lucr. 6.1147>	sudabant etiam fauces intrinsecus atrae
<lucr. 6.1148>	sanguine et ulceribus vocis via saepta coibat
<lucr. 6.1149>	atque animi interpres manabat lingua cruore
<lucr. 6.1150>	debilitata malis, motu gravis, aspera tactu.
<lucr. 6.1151>	inde ubi per fauces pectus complerat et ipsum
<lucr. 6.1152>	morbida vis in cor maestum confluxerat aegris,
<lucr. 6.1153>	omnia tum vero vitai claustra lababant.
<lucr. 6.1154>	spiritus ore foras taetrum volvebat odorem,
<lucr. 6.1155>	rancida quo perolent proiecta cadavera ritu.
<lucr. 6.1156>	atque animi prorsum [tum] vires totius, omne
<lucr. 6.1157>	languebat corpus leti iam limine in ipso.
<lucr. 6.1158>	intolerabilibusque malis erat anxius angor
<lucr. 6.1159>	adsidue comes et gemitu commixta querella,
<lucr. 6.1160>	singultusque frequens noctem per saepe diemque
<lucr. 6.1161>	corripere adsidue nervos et membra coactans
<lucr. 6.1162>	dissoluebat eos, defessos ante, fatigans.
<lucr. 6.1163>	nec nimio cuiquam posses ardore tueri
<lucr. 6.1164>	corporis in summo summam fervescere partem,
<lucr. 6.1165>	sed potius tepidum manibus proponere tactum
<lucr. 6.1166>	et simul ulceribus quasi inustis omne rubere
<lucr. 6.1167>	corpus, ut est per membra sacer dum diditur ignis.
<lucr. 6.1168>	intima pars hominum vero flagrabat ad ossa,
<lucr. 6.1169>	flagrabat stomacho flamma ut fornacibus intus.
<lucr. 6.1170>	nil adeo posses cuiquam leve tenveque membris
<lucr. 6.1171>	vertere in utilitatem, at ventum et frigora semper.
<lucr. 6.1172>	in fluvios partim gelidos ardentia morbo
<lucr. 6.1173>	membra dabant nudum iacientes corpus in undas.
<lucr. 6.1174>	multi praecipites nymphis putealibus alte
<lucr. 6.1175>	inciderunt ipso venientes ore patente:
<lucr. 6.1176>	insedabiliter sitis arida corpora mersans
<lucr. 6.1177>	aequabat multum parvis umoribus imbrem.
<lucr. 6.1178>	nec requies erat ulla mali: defessa iacebant
<lucr. 6.1179>	corpora. mussabat tacito medicina timore,
<lucr. 6.1180>	quippe patentia cum totiens ardentia morbis
<lucr. 6.1181>	lumina versarent oculorum expertia somno.
<lucr. 6.1182>	multaque praeterea mortis tum signa dabantur:
<lucr. 6.1183>	perturbata animi mens in maerore metuque,
<lucr. 6.1184>	triste supercilium, furiosus voltus et acer,
<lucr. 6.1185>	sollicitae porro plenaeque sonoribus aures,
<lucr. 6.1186>	creber spiritus aut ingens raroque coortus,
<lucr. 6.1187>	sudorisque madens per collum splendidus umor,
<lucr. 6.1188>	tenvia sputa minuta, croci contacta colore
<lucr. 6.1189>	salsaque per fauces rauca vix edita tussi.
<lucr. 6.1190>	in manibus vero nervi trahere et tremere artus
<lucr. 6.1191>	a pedibusque minutatim succedere frigus
<lucr. 6.1192>	non dubitabat. item ad supremum denique tempus
<lucr. 6.1193>	conpressae nares, nasi primoris acumen
<lucr. 6.1194>	tenve, cavati oculi, cava tempora, frigida pellis
<lucr. 6.1195>	duraque in ore, iacens rictu, frons tenta manebat.
<lucr. 6.1196>	nec nimio rigida post artus morte iacebant.
<lucr. 6.1197>	octavoque fere candenti lumine solis
<lucr. 6.1198>	aut etiam nona reddebant lampade vitam.
<lucr. 6.1199>	quorum siquis, ut est, vitarat funera leti,
<lucr. 6.1200>	ulceribus taetris et nigra proluvie alvi
<lucr. 6.1201>	posterius tamen hunc tabes letumque manebat,
<lucr. 6.1202>	aut etiam multus capitis cum saepe dolore
<lucr. 6.1203>	corruptus sanguis expletis naribus ibat.
<lucr. 6.1204>	huc hominis totae vires corpusque fluebat.
<lucr. 6.1205>	profluvium porro qui taetri sanguinis acre
<lucr. 6.1206>	exierat, tamen in nervos huic morbus et artus
<lucr. 6.1207>	ibat et in partis genitalis corporis ipsas.
<lucr. 6.1208>	et graviter partim metuentes limina leti
<lucr. 6.1209>	vivebant ferro privati parte virili,
<lucr. 6.1210>	et manibus sine non nulli pedibusque manebant
<lucr. 6.1211>	in vita tamen et perdebant lumina partim.
<lucr. 6.1212>	usque adeo mortis metus iis incesserat acer.
<lucr. 6.1213>	atque etiam quosdam cepere oblivia rerum
<lucr. 6.1214>	cunctarum, neque se possent cognoscere ut ipsi.
<lucr. 6.1215>	multaque humi cum inhumata iacerent corpora supra
<lucr. 6.1216>	corporibus, tamen alituum genus atque ferarum
<lucr. 6.1217>	aut procul absiliebat, ut acrem exiret odorem,
<lucr. 6.1218>	aut, ubi gustarat, languebat morte propinqua.
<lucr. 6.1219>	nec tamen omnino temere illis solibus ulla
<lucr. 6.1220>	comparebat avis, nec tristia saecla ferarum
<lucr. 6.1221>	exibant silvis. languebant pleraque morbo
<lucr. 6.1222>	et moriebantur. cum primis fida canum vis
<lucr. 6.1223>	strata viis animam ponebat in omnibus aegre;
<lucr. 6.1224>	extorquebat enim vitam vis morbida membris.
<lucr. 6.1225>	incomitata rapi certabant funera vasta
<lucr. 6.1226>	nec ratio remedii communis certa dabatur;
<lucr. 6.1227>	nam quod ali dederat vitalis aeris auras
<lucr. 6.1228>	volvere in ore licere et caeli templa tueri,
<lucr. 6.1229>	hoc aliis erat exitio letumque parabat.
<lucr. 6.1230>	Illud in his rebus miserandum magnopere unum
<lucr. 6.1231>	aerumnabile erat, quod ubi se quisque videbat
<lucr. 6.1232>	implicitum morbo, morti damnatus ut esset,
<lucr. 6.1233>	deficiens animo maesto cum corde iacebat,
<lucr. 6.1234>	funera respectans animam amittebat ibidem.
<lucr. 6.1235>	quippe etenim nullo cessabant tempore apisci
<lucr. 6.1236>	ex aliis alios avidi contagia morbi,
<lucr. 6.1237>	lanigeras tam quam pecudes et bucera saecla,
<lucr. 6.1238>	idque vel in primis cumulabat funere funus
<lucr. 6.1239>	nam qui cumque suos fugitabant visere ad aegros,
<lucr. 6.1240>	vitai nimium cupidos mortisque timentis
<lucr. 6.1241>	poenibat paulo post turpi morte malaque,
<lucr. 6.1242>	desertos, opis expertis, incuria mactans.
<lucr. 6.1243>	qui fuerant autem praesto, contagibus ibant
<lucr. 6.1244>	atque labore, pudor quem tum cogebat obire
<lucr. 6.1245>	blandaque lassorum vox mixta voce querellae.
<lucr. 6.1246>	optimus hoc leti genus ergo quisque subibat.
<lucr. 6.1247>	Praeterea iam pastor et armentarius omnis
<lucr. 6.1248>	et robustus item curvi moderator aratri
<lucr. 6.1249>	languebat, penitusque casa contrusa iacebant
<lucr. 6.1250>	corpora paupertate et morbo dedita morti.
<lucr. 6.1251>	exanimis pueris super exanimata parentum
<lucr. 6.1252>	corpora non numquam posses retroque videre
<lucr. 6.1253>	matribus et patribus natos super edere vitam.
<lucr. 6.1254>	nec minimam partem ex agris maeror is in urbem
<lucr. 6.1255>	confluxit, languens quem contulit agricolarum
<lucr. 6.1256>	copia conveniens ex omni morbida parte.
<lucr. 6.1257>	omnia conplebant loca tectaque quo magis aestu,
<lucr. 6.1258>	confertos ita acervatim mors accumulabat.
<lucr. 6.1259>	multa siti prostrata viam per proque voluta
<lucr. 6.1260>	corpora silanos ad aquarum strata iacebant
<lucr. 6.1261>	interclusa anima nimia ab dulcedine aquarum,
<lucr. 6.1262>	multaque per populi passim loca prompta viasque
<lucr. 6.1263>	languida semanimo cum corpore membra videres
<lucr. 6.1264>	horrida paedore et pannis cooperta perire,
<lucr. 6.1265>	corporis inluvie, pelli super ossibus una,
<lucr. 6.1266>	ulceribus taetris prope iam sordeque sepulta.
<lucr. 6.1267>	omnia denique sancta deum delubra replerat
<lucr. 6.1268>	corporibus mors exanimis onerataque passim
<lucr. 6.1269>	cuncta cadaveribus caelestum templa manebant,
<lucr. 6.1270>	hospitibus loca quae complerant aedituentes.
<lucr. 6.1271>	nec iam religio divom nec numina magni
<lucr. 6.1272>	pendebantur enim: praesens dolor exsuperabat.
<lucr. 6.1273>	nec mos ille sepulturae remanebat in urbe,
<lucr. 6.1274>	quo prius hic populus semper consuerat humari;
<lucr. 6.1275>	perturbatus enim totus trepidabat et unus
<lucr. 6.1276>	quisque suum pro re [cognatum] maestus humabat.
<lucr. 6.1277>	multaque [res] subita et paupertas horrida suasit;
<lucr. 6.1278>	namque suos consanguineos aliena rogorum
<lucr. 6.1279>	insuper extructa ingenti clamore locabant
<lucr. 6.1280>	subdebantque faces, multo cum sanguine saepe
<lucr. 6.1281>	rixantes, potius quam corpora desererentur,
<lucr. 6.1282>	inque aliis alium populum sepelire suorum
<lucr. 6.1283>	certantes; lacrimis lassi luctuque redibant;
<lucr. 6.1284>	inde bonam partem in lectum maerore dabantur;
<lucr. 6.1285>	nec poterat quisquam reperiri, quem neque morbus
<lucr. 6.1286>	nec mors nec luctus temptaret tempore tali.
