<hildeb. myst. prol. 1>	Hildebertus adest Cenomanus, perlege, lector,
<hildeb. myst. prol. 2>	Hoc opus ingenio, moribus eximium.
<hildeb. myst. prol. 3>	Moribus eximium deerat meminisse libellum
<hildeb. myst. prol. 4>	Quo Christi coenae mystica sancta leges.
<hildeb. myst. prol. 5>	Mystica sancta leges, missam, solemnia vota,
<hildeb. myst. prol. 6>	Hic credas verum semper adesse Deum.
<hildeb. myst. prol. 7>	Semper adesse Deum summa est clementia, coelos
<hildeb. myst. prol. 8>	Christicolis confert hostia sacra suis.
<hildeb. myst. prol. 9>	Hostia sacra suis vitam praestare supernam
<hildeb. myst. prol. 10>	Est potis, hanc veniam poscimus ante Deum.
<hildeb. myst. prol. 11>	Poscimus ante Deum pellatur ut horrida tabes,
<hildeb. myst. prol. 12>	Qua genus humanum labitur, atque cadit.
<hildeb. myst. prol. 13>	Labitur, atque cadit peccator, iustus ubique
<hildeb. myst. prol. 14>	Lucida coelorum spiritus astra petit.
<hildeb. myst. prol. 15>	Spiritus astra petit, felicis gaudia vitae
<hildeb. myst. prol. 16>	Conferat aeterni gratia sancta Dei.
<hildeb. myst. apol. 1>	Cum te veter, lector, cum te novus implicet error,
<hildeb. myst. apol. 2>	Obsecro, dans veniam scriptori, collige causam.
<hildeb. myst. apol. 3>	Tollere quae potui, mendacia plura reliqui.
<hildeb. myst. apol. 4>	Dum studeo sterilem, cursum transire laborem,
<hildeb. myst. apol. 5>	Pagina nulla capit quot sint mala quae manus auxit,
<hildeb. myst. apol. 6>	Dum loquor, aut nugis oculus vacat, aut patet auris.
<hildeb. myst. apol. 7>	Proderit ad veniam forsan cognoscere culpam.
<hildeb. myst. apol. 8>	Excedunt numerum, latuit correctio quorum
<hildeb. myst. apol. 9>	Et nunc usque latent, quamvis quaesita fuissent.
<hildeb. myst. apol. 10>	Unde precor, misero scriptori parce coacto,
<hildeb. myst. apol. 11>	Ut meliora volens faceret tam perdita nolens.
<hildeb. myst. apol. 12>	Talibus auditis, si condescendere non vis,
<hildeb. myst. apol. 13>	Incertusque mihi benedicere, primitus audi.
<hildeb. myst. apol. 14>	Denique, Davus ego, tu, si potes, Oedipus esto.

<hildeb. myst. 1>	Scribere proposui quid mystica sacra priorum
<hildeb. myst. 2>	Missa repraesentet, quidve minister agat.
<hildeb. myst. 3>	Pro multis una, pro quotidie repetitis
<hildeb. myst. 4>	Est oblata semel hostia vera Deus.
<hildeb. myst. 5>	Involucrum legis Christus patefecit, ovemque
<hildeb. myst. 6>	Significativam vera removit ovis.
<hildeb. myst. 7>	Presbyter hanc offert, et in hac cessare figuras,
<hildeb. myst. 8>	Remque figurarum testificatur agi.
<hildeb. myst. 9>	Sic etenim templi, sic et crucis exprimit aram,
<hildeb. myst. 10>	Ut sacra commemoret illius, huius agat.
<hildeb. myst. 11>	Ergo quid in missa vel agatur, vel memoretur
<hildeb. myst. 12>	Quae quibus assimiles, sub brevitate canam.
<hildeb. myst. 13>	Turba prophetarum venturi nuntia Christi,
<hildeb. myst. 14>	Mysterium fertur praecinuisse crucis.
<hildeb. myst. 15>	Hunc desideriis, hunc laudibus, hunc prece multa
<hildeb. myst. 16>	Praesuspiravit, extulit, expetiit.
<hildeb. myst. 17>	Haec tria commemorat, similique sub ordine ponit
<hildeb. myst. 18>	Introitus missae, quem chorus ante canit.
<hildeb. myst. 19>	Ante recensentur suspiria, postea laudes,
<hildeb. myst. 20>	Inde preces, in quo quaeque notentur, habes.
<hildeb. myst. 21>	Exprimit officium suspiria, gloria, laudes;
<hildeb. myst. 22>	Kyrie eleyson ter triplicata preces.
<hildeb. myst. 23>	Interea veniens in sacra veste sacerdos,
<hildeb. myst. 24>	Altaris dextram, dona daturus, adit.
<hildeb. myst. 25>	Illius adventus, quibus, o Iudaea, revisit
<hildeb. myst. 26>	Te tuus Emmanuel, tempora plena notat.
<hildeb. myst. 27>	Secreta siquidem procedit ab aede minister,
<hildeb. myst. 28>	Ortu secreto venit ad ima Deus.
<hildeb. myst. 29>	Vestibus ille sacris tegitur, texit caro Verbum,
<hildeb. myst. 30>	Tota carens macula, tota sacrata Deo.
<hildeb. myst. 31>	Ille stat a dextris, quia quaesiit auctor inanes
<hildeb. myst. 32>	Exsecrata deos gens, quasi dextra fuit.
<hildeb. myst. 33>	Angelicum post haec sacrifex Pater incipit hymnum,
<hildeb. myst. 34>	Incoeptum complet vociferando chorus.
<hildeb. myst. 35>	Incipiens memorat quae Salvatoris in ortu,
<hildeb. myst. 36>	Gaudia pastores angelus edocuit.
<hildeb. myst. 37>	Cantica quae post hunc superi cecinere, recenset.
<hildeb. myst. 38>	Gloria, quam complet vociferando chorus.
<hildeb. myst. 39>	Hinc oraturus, alios hortatur ut orent,
<hildeb. myst. 40>	Discipulis Christus iussit, et egit idem:
<hildeb. myst. 41>	Nam turbas in monte docens, oravit, et ipsis
<hildeb. myst. 42>	Orandi formam fratribus instituit.
<hildeb. myst. 43>	Lectio quae sequitur, doctrinam signat eorum,
<hildeb. myst. 44>	Qui sunt praemissi septuaginta duo.
<hildeb. myst. 45>	Illorum monitis, dum responsoria cantat,
<hildeb. myst. 46>	Edocet assensum se tribuisse chorus.
<hildeb. myst. 47>	Alleluia sequens memorat quae gloria mentis,
<hildeb. myst. 48>	Quam pia laus oris sit comitata fidem
<hildeb. myst. 49>	Inde sinistrorsum Domini sacra verba leguntur:
<hildeb. myst. 50>	Plebs baculos ponit, stat, retegitque caput.
<hildeb. myst. 51>	Neve superveniens zizania seminet hostis.
<hildeb. myst. 52>	Frontibus imprimitur mystica forma crucis.
<hildeb. myst. 53>	Reiiciente fidem Iudaea, gratia Christi
<hildeb. myst. 54>	Transiit ad gentes; Israel errat adhuc.
<hildeb. myst. 55>	Transitus is, quoties Evangelium recitatur,
<hildeb. myst. 56>	Mentibus occurrit, exprimiturque loco.
<hildeb. myst. 57>	Ad laevam legitur, quia quo transivit aberrans,
<hildeb. myst. 58>	Et velut a laeva gens idololatra fuit.
<hildeb. myst. 59>	Ut sis attentus, patiens, erectus in hostem,
<hildeb. myst. 60>	Et caput, et baculus, et status ipse docet.
<hildeb. myst. 61>	Quippe caput retegens, attente audire moneris,
<hildeb. myst. 62>	Parcere, cum baculum reiicis, instrueris.
<hildeb. myst. 63>	Doctrinam verbi simulas affingere cordi,
<hildeb. myst. 64>	Cum super astringis pectus utraque manu.
<hildeb. myst. 65>	Stans discis, quoniam stantes pugnare solemus,
<hildeb. myst. 66>	Quod te pugna gravis sub vigili hoste manet.
<hildeb. myst. 67>	Succinit ecce chorus fidei compendia nostrae,
<hildeb. myst. 68>	Assensum Verbo se tribuisse docens.
<hildeb. myst. 69>	Hic etenim monstrat, quantum profecerit, in quem
<hildeb. myst. 70>	Crediderit, quae sit, quidve datura fides.
<hildeb. myst. 71>	Ordo bonus, quoniam quo rex vocat atque magister,
<hildeb. myst. 72>	Respondet miles discipulusque: Sequor.
<hildeb. myst. 73>	Quamque notam pastor novit, propriamque fatetur,
<hildeb. myst. 74>	Hac se signatam testificatur ovis.
<hildeb. myst. 75>	Quaeque probant opifex, et signifer, et caput idem,
<hildeb. myst. 76>	His opus, his proceres, his sua membra fovent.
<hildeb. myst. 77>	Sic confessa fidem pia plebs, orare monetur,
<hildeb. myst. 78>	Ut sit in hac stabilis, insuper aptet opus.
<hildeb. myst. 79>	Effectum spondet chorus offertoria cantans:
<hildeb. myst. 80>	Tanquam si dicat: Credo, fatebor, agam.
<hildeb. myst. 81>	Hinc est quod post haec offert sacranda minister
<hildeb. myst. 82>	Dona, dehinc populus, quod sibi lege licet.
<hildeb. myst. 83>	Ordo decens; Evangelium praecedere cernis,
<hildeb. myst. 84>	Pone fidem pandi, dona deinde dari.
<hildeb. myst. 85>	Audis, ut credas; et credis, ut hostia fias.
<hildeb. myst. 86>	Taliter incipimus esse, sumusque Dei.
<hildeb. myst. 87>	Praeterea donis, quae plebs devotior offert,
<hildeb. myst. 88>	Dona domus Iudae commemorare licet.
<hildeb. myst. 89>	Cum Salomon templum, Salomon altare sacraret,
<hildeb. myst. 90>	Oblata a populo victima multa fuit,
<hildeb. myst. 91>	Exemplo, Iudaea, tuo plebs usa fidelis,
<hildeb. myst. 92>	Altari dat se, dat sua, tu neutrum.
<hildeb. myst. 93>	Non sine mysterio, sine re, vel panis ad aram,
<hildeb. myst. 94>	Vel vinum fertur, cui superaddis aquam.
<hildeb. myst. 95>	Utraque danda Deo praesignavere figurae,
<hildeb. myst. 96>	Traditio docuit, sanctior usus habet.
<hildeb. myst. 97>	Utraque sub typico ritu, formaque futuri,
<hildeb. myst. 98>	Melchisedech Domino sacrificasse ferunt.
<hildeb. myst. 99>	Utraque discipulis coenantibus ipse Redemptor
<hildeb. myst. 100>	Tradidit in corpus utraque versa suum.
<hildeb. myst. 101>	Usus et ipse placet, quo sic mactetur in imis,
<hildeb. myst. 102>	Ut sit in excelsis inviolata caro
<hildeb. myst. 103>	Admistum vino laticem miraris, at ipsum
<hildeb. myst. 104>	Grande sacramentum est, nec ratione vacat.
<hildeb. myst. 105>	Unda fluens, homo praeteriens: ea mista liaeo,
<hildeb. myst. 106>	Est Christo, Christi sanguine, iunctus homo.
<hildeb. myst. 107>	Dividit unitos, vel aquam, vel vina ministrans,
<hildeb. myst. 108>	Et caput a membris separat ipse suis.
<hildeb. myst. 109>	Praeterea nil fons sine sanguine, nil sine fonte
<hildeb. myst. 110>	Sanguis, utrumque simul salvat, utrumque sacrat.
<hildeb. myst. 111>	Cum rimaretur pendentis viscera Christi
<hildeb. myst. 112>	Lancea, manavit sanguis et unda simul:
<hildeb. myst. 113>	Sicut utrumque simul fluxit, simul offer utrumque:
<hildeb. myst. 114>	Unum deme, crucis non imitaris opus.
<hildeb. myst. 115>	Ista sacramenta modo vario ponuntur in ara;
<hildeb. myst. 116>	Oblati panis dextra tenet calicem,
<hildeb. myst. 117>	In cruce pendentis quoniam latus Omnipotentis
<hildeb. myst. 118>	Dextrum sanguineam vulnere fudit aquam.
<hildeb. myst. 119>	Sic super altare litat hoc memorando sacerdos
<hildeb. myst. 120>	Hostia sicque iugis scelera nostra lavat.
<hildeb. myst. 121>	Non reprehendendum si panis in anteriori
<hildeb. myst. 122>	Parte locatur, habens posterius calicem,
<hildeb. myst. 123>	Illius ordo prior tenet intuitum rationis,
<hildeb. myst. 124>	Posteriorque favet usibus Ecclesiae.
<hildeb. myst. 125>	His ita praemissis, secreto presbyter orat,
<hildeb. myst. 126>	Secretas memorans, assimilansque preces,
<hildeb. myst. 127>	Quas egit Christus, cum te iam, Iuda, remoto,
<hildeb. myst. 128>	Abscessit modicum, terque precatus, ait:
<hildeb. myst. 129>	Velle tuo salvo poterit sic rite precari:
<hildeb. myst. 130>	Alme Parens, a me transeat iste calix).
<hildeb. myst. 131>	His precibus veluti labiorum victima quaedam
<hildeb. myst. 132>	Est oblata, typum legis et ipsa gerens.
<hildeb. myst. 133>	Pro se, pro populo, pro principibusque sacerdos
<hildeb. myst. 134>	Supremus Domino mystica dona dedit.
<hildeb. myst. 135>	Nam sua, nam populi, nam pontificum malefacta
<hildeb. myst. 136>	Portarunt aries, et caper, et vitulus.
<hildeb. myst. 137>	Pontificum vitulus, populi mala pertulit hircus,
<hildeb. myst. 138>	Ipsius excessum dux gregis ipse luit.
<hildeb. myst. 139>	Haec tria Salvator triplici prece commemoravit,
<hildeb. myst. 140>	Iam tunc pro nobis omnibus unus agens.
<hildeb. myst. 141>	Nam ter humi strato contritio cordis, et ille
<hildeb. myst. 142>	Sanguineus sudor, crux fuit ante crucem.
<hildeb. myst. 143>	Iam tunc anxietas, finem spondentibus umbris,
<hildeb. myst. 144>	Et veteri ritu gratior unda <una> fuit.
<hildeb. myst. 145>	His actis, populum sublimi voce salutat
<hildeb. myst. 146>	Presbyter, et sursum corda levare monet.
<hildeb. myst. 147>	Inde Patri grates per Christum semper agendas
<hildeb. myst. 148>	Asserit, et post haec dona sacranda sacrat.
<hildeb. myst. 149>	Si bene cuncta notes, hoc totum Filius egit,
<hildeb. myst. 150>	A prece discipulos, inde petendo crucem.
<hildeb. myst. 151>	Primum iussit eos vigilare, statimque precari,
<hildeb. myst. 152>	Post dormire, dehinc Agnus et ara tulit.
<hildeb. myst. 153>	Nimirum dum dicit eis: Vigilate, salutat;
<hildeb. myst. 154>	Quippe salus animae, si vigilemus, adest.
<hildeb. myst. 155>	Dum iubet orari, sursum cor suadet habere,
<hildeb. myst. 156>	Orari siquidem sola superna iubet.
<hildeb. myst. 157>	Dum tandem vocat ad requiem, monet edere grates.
<hildeb. myst. 158>	Mentis enim requie gratificamur ei.
<hildeb. myst. 159>	Nam grates agere, est Domino nos reddere gratos,
<hildeb. myst. 160>	Quod facit a vitiis, mens, manus, osque vacans.
<hildeb. myst. 161>	Ut talis fiat quisquis sub iudice Christo
<hildeb. myst. 162>	Sacrificat, sub quo iustus et ipse tremit.
<hildeb. myst. 163>	Cum superum cantu, quos arae constat adesse,
<hildeb. myst. 164>	Admitti proprias postulat ille preces.
<hildeb. myst. 165>	Postulat ut sua vox laudi concordet eorum,
<hildeb. myst. 166>	Quos astare sacris pagina multa docet.
<hildeb. myst. 167>	Si verbis hominis, quem nectar ubique supernum
<hildeb. myst. 168>	Eructasse liquet, vis adhibere fidem.
<hildeb. myst. 169>	Tempore quo supplex assistit presbyter aris,
<hildeb. myst. 170>	Mactaturque Patri Filius ipse manens:
<hildeb. myst. 171>	Aethra patent, coelestis adest chorus, ima supernis
<hildeb. myst. 172>	Iunguntur; fiunt auctor et actus idem.
<hildeb. myst. 173>	Coetibus his dum mens, dum vox, dum vita ministri,
<hildeb. myst. 174>	Concordant, grates indubitanter agit.
<hildeb. myst. 175>	Hinc bene cum populo, ter Sanctus, quaeque sequuntur,
<hildeb. myst. 176>	Antea quam sacret mystica dona, canit.
<hildeb. myst. 177>	Credimus has laudes assumptas ex Isaia,
<hildeb. myst. 178>	In quibus innuitur trinus et unus apex.
<hildeb. myst. 179>	Ter positum Sanctus, trinum notat esse; sed unum
<hildeb. myst. 180>	Declamat Dominus atque Deus Sabaoth
<hildeb. myst. 181>	His tribus, huic uni sacrifex litat, angelus offert.
<hildeb. myst. 182>	Ascribit clerus, plebs veneratur idem.
<hildeb. myst. 183>	Et quia percipiunt in sacro munere quidam,
<hildeb. myst. 184>	Pro sacro Dominum munere glorificant.
<hildeb. myst. 185>	Laudibus his venerantur eum, quibus aethra resultant,
<hildeb. myst. 186>	Quas duo de seraphim nocte dieque canunt.
<hildeb. myst. 187>	Has pro perceptis quasi grates rite rependunt,
<hildeb. myst. 188>	Nequando frustra percipienda petant.
<hildeb. myst. 189>	Hac enus explicui quid repraesentet in ipso
<hildeb. myst. 190>	Officio missae, quidve minister agat:
<hildeb. myst. 191>	Ex quibus hoc totum, quod in aede priore iubetur
<hildeb. myst. 192>	Offerri, coram commemorare licet.
<hildeb. myst. 193>	Quidquid enim fit in Ecclesia, tantummodo prosit
<hildeb. myst. 194>	Moribus aut fidei, victima grata Deo est.
<hildeb. myst. 195>	Offerimus vitulos linguae, mactamus et hircos
<hildeb. myst. 196>	Solvimus in cineres thus, oviumque virum.
<hildeb. myst. 197>	Dum canimus, vel dum legimus, quod prava refrenet.
<hildeb. myst. 198>	Quod populum, quod nos ad meliora vocet:
<hildeb. myst. 199>	Tunc etiam vitulus, tunc sacrificatur et hircus,
<hildeb. myst. 200>	Cum fastum calcas, luxuriamque premis.
<hildeb. myst. 201>	Agnus ab innocuis, a simplicibusque columba,
<hildeb. myst. 202>	Turtur ab his qui flent, gaudia summa procul.
<hildeb. myst. 203>	In clibano coctos panes altaribus offers,
<hildeb. myst. 204>	Si robur mentis nulla flagella movent:
<hildeb. myst. 205>	Conspersos oleo, si ius pietas moderetur,
<hildeb. myst. 206>	Inque reos infra, quam liceat, libeat.
<hildeb. myst. 207>	Non fermentatos, si mens tibi purior adit,
<hildeb. myst. 208>	Excoquat et carnis fluxa supernus amor.
<hildeb. myst. 209>	Offers et similam, si quos diviserat error,
<hildeb. myst. 210>	Colligis, inque fidem iungis, idemque facis.
<hildeb. myst. 211>	Hoc catechizans, mollis; in baptismate mergens,
<hildeb. myst. 212>	Unis informans aspera ferre, coquis.
<hildeb. myst. 213>	Sic eadem moresque docent, Christumque figurant,
<hildeb. myst. 214>	Sic geminos usus caetera legis habent.
<hildeb. myst. 215>	Quod vero missae superest, ita sacra recenset
<hildeb. myst. 216>	Legis, ut exhibeat sub cruce sacra crucis.
<hildeb. myst. 217>	Quippe recensentur quidquid lex praeco futuri,
<hildeb. myst. 218>	Intra sanctorum Sancta iubebat agi.
<hildeb. myst. 219>	Haec aperire labor, quia metro, nominibusque
<hildeb. myst. 220>	Ignaris metri, materiaque premor.
<hildeb. myst. 221>	Da veniam, lector; rem tantum pandere et usum,
<hildeb. myst. 222>	Non speciem, nostris versibus esse sat est.
<hildeb. myst. 223>	Non tamen exspectes ut singula verba vel actus
<hildeb. myst. 224>	Quoslibet aggrediar clarificare tibi.
<hildeb. myst. 225>	Ad summam rerum curret stylus, et quibus umbram
<hildeb. myst. 226>	Legis, opusque crucis exprimat ara, canam.
<hildeb. myst. 227>	Et semel, et soli sanctorum Sancta patebant
<hildeb. myst. 228>	Pontifici, precibus plebe vacante foris.
<hildeb. myst. 229>	Angulus is velo distabat ab aede priori,
<hildeb. myst. 230>	Adventu superum, colloquioque sacer.
<hildeb. myst. 231>	Idem thuribulo, simul et thymiamatis ara,
<hildeb. myst. 232>	Et testamenti foedere clarus erat.
<hildeb. myst. 233>	Clarus et insigni tabula, quae praeminet arcae,
<hildeb. myst. 234>	Quam super obnubilat pronus uterque cherub.
<hildeb. myst. 235>	Summus eo praesul semel accedebat in anno,
<hildeb. myst. 236>	Pro se, pro populo mystica dona ferens.
<hildeb. myst. 237>	Scilicet illius hirci vitulique cruorem,
<hildeb. myst. 238>	Quos proles Aaron immolat ante fores,
<hildeb. myst. 239>	Carbonesque simul, quos desuper exteriorem
<hildeb. myst. 240>	Sumendos aram pagina sacra docet,
<hildeb. myst. 241>	Hos in thuribulo ponit, tantumque sacerdos
<hildeb. myst. 242>	Thus cremat, ut fumus uber obumbret eum.
<hildeb. myst. 243>	Aspergit tabulam, post haec aspergit et aram
<hildeb. myst. 244>	Exterius sacram sanguine pacifico.
<hildeb. myst. 245>	Hinc redit ad populum, vestem lavat, attamen idem,
<hildeb. myst. 246>	Nonnisi sub sero vespere, mundus erat.
<hildeb. myst. 247>	Hic locus, hic sacrifex, ea munera signa fuere;
<hildeb. myst. 248>	Signa recesserunt, significata manent.
<hildeb. myst. 249>	Exprimit Ecclesiam prior aedes, altera coelum,
<hildeb. myst. 250>	Antistes Christum, sanguis, amara crucis,
<hildeb. myst. 251>	Carbones, summam virtutum, Christe, tuarum,
<hildeb. myst. 252>	Thuribulum, carnem, thura cremata, preces.
<hildeb. myst. 253>	Summa tabella Patrem, coelestes ara cohortes,
<hildeb. myst. 254>	Veste notatur homo, vespere mors hominis.
<hildeb. myst. 255>	Haec perstricta tibi rerum velamina pandunt,
<hildeb. myst. 256>	His ea, sed veluti semiretecta, vides.
<hildeb. myst. 257>	Ex his non aliter fit res tibi pervia, quam si
<hildeb. myst. 258>	E foribus spectes interiora domus.
<hildeb. myst. 259>	Interiora sacri, te, Christe, docente, patebunt,
<hildeb. myst. 260>	Cuius morte patent interiora poli.
<hildeb. myst. 261>	Quas igitur partes perstringere nitor, easdem,
<hildeb. myst. 262>	Sicut habet series canonis, exposui.
<hildeb. myst. 263>	Sic levius disces quod opus, quae verba ministri:
<hildeb. myst. 264>	Quid reminiscantur, legis agantve crucis.
<hildeb. myst. 265>	Intrabat praesul vitulorum sanguine sacrum,
<hildeb. myst. 266>	Intravit proprio Christus et ipse polum.
<hildeb. myst. 267>	Intrat agens sacrifex in sanguine semper ad aram,
<hildeb. myst. 268>	Effusi semper sanguinis ipse memor.
<hildeb. myst. 269>	Nam quoties fusum, verbo, cruce, mente retractat,
<hildeb. myst. 270>	Hunc specie toties in sacrosancta gerit.
<hildeb. myst. 271>	Quippe velut quidam cruor est meminisse cruoris,
<hildeb. myst. 272>	Huius nos memores crux iterata facit.
<hildeb. myst. 273>	Mentio mortis adest, ubicunque perennibus escis
<hildeb. myst. 274>	Imprimit uncta manus mystica signa crucis:
<hildeb. myst. 275>	Sic Aaron, Christumque sequens, altare frequentat
<hildeb. myst. 276>	Presbyter; hunc haustum sanguinis ipse gerit.
<hildeb. myst. 277>	In primo siquidem versu vexilla salutis
<hildeb. myst. 278>	Ter super appositas praerogat ille dapes.
<hildeb. myst. 279>	In quo iam mortis, mitisque piusque recordans,
<hildeb. myst. 280>	Appellat triplici nomine munus idem.
<hildeb. myst. 281>	Dona vocat primum, mox munera nuncupat escas,
<hildeb. myst. 282>	Post sacrificii nomine censet eas.
<hildeb. myst. 283>	Dona vocat, quoniam Deus has donavit, ut inde
<hildeb. myst. 284>	Sustentaretur lege modoque caro.
<hildeb. myst. 285>	Munera sunt, quoniam Deus his donatur, et inde
<hildeb. myst. 286>	Munerat auctorem, cui dedit auctor eas.
<hildeb. myst. 287>	Nam quod sacrifici censentur nomine, monstrat
<hildeb. myst. 288>	Qua ratione prius munera dicat eas.
<hildeb. myst. 289>	Scilicet idcirco, quia sacrificantur, et apte
<hildeb. myst. 290>	Munerat auctorem, qui data reddit ei.
<hildeb. myst. 291>	Sic eadem quae dona vocat, cum sacrificantur
<hildeb. myst. 292>	Munera sunt, quoniam munerat inde Deum.
<hildeb. myst. 293>	His quoque nominibus pulchre satis hostia triplex
<hildeb. myst. 294>	Innuitur, scripto iam recitata meo.
<hildeb. myst. 295>	Hoc etenim totum quod spondebatur in illis,
<hildeb. myst. 296>	Completum memorant, sub specieque gerunt.
<hildeb. myst. 297>	Nam quod speravit prius in vervece sacerdos,
<hildeb. myst. 298>	In capro populus, in vituloque duces:
<hildeb. myst. 299>	Crux dedit, esca sapit, totum canit esse tributum,
<hildeb. myst. 300>	Nominibus trinis haec tria sacra notans.
<hildeb. myst. 301>	Ingrediens sacra sanctorum leviticus, orat
<hildeb. myst. 302>	Pro se, proque suo principe, gente, domo.
<hildeb. myst. 303>	Ante crucem Christus rogat, et se clarificari,
<hildeb. myst. 304>	Et custodiri quos dedit ipse Deus.
<hildeb. myst. 305>	In coelis etiam semper pro plebe sacerdos,
<hildeb. myst. 306>	Pro servo dominus, pro grege pastor agit.
<hildeb. myst. 307>	Noster in hoc sacrifex Aaron, Christumque secutus,
<hildeb. myst. 308>	Pro tota primum supplicat Ecclesia.
<hildeb. myst. 309>	Hinc etiam pro pontificis, regisque salute,
<hildeb. myst. 310>	Pro reliquis infra sicut oportet agens.
<hildeb. myst. 311>	Lege iubebatur sumptos altaris ab igne
<hildeb. myst. 312>	Carbones vivos in sacrosancta geri.
<hildeb. myst. 313>	Lege iubebatur Aaron festinus eisdem
<hildeb. myst. 314>	Thuribulo positis thus adolere Deo.
<hildeb. myst. 315>	Thuribulum carnis tanquam carbone refertum
<hildeb. myst. 316>	Virtutum cumulo Christus ad astra tulit.
<hildeb. myst. 317>	Hos ex igne Deo quo mentis fluxa cremantur,
<hildeb. myst. 318>	Quo laxae carnis lubrica sumpsit homo.
<hildeb. myst. 319>	Tanquam carbones inter sacrosancta sacerdos,
<hildeb. myst. 320>	Nomina sanctorum commemorando gerit.
<hildeb. myst. 321>	Hos etenim vivis carbonibus assimilamus,
<hildeb. myst. 322>	Qui splendent actu, iuris amore calent.
<hildeb. myst. 323>	Denique qui sequitur quod lex iubet umbra figurat;
<hildeb. myst. 324>	Dum litat, hunc ignem mente minister habet.
<hildeb. myst. 325>	Ingrediens etenim sanctorum Sancta sacerdos
<hildeb. myst. 326>	Pectore gestabat nomina scripta patrum.
<hildeb. myst. 327>	Scilicet insinuans exempla, fidemque priorum,
<hildeb. myst. 328>	His imitanda, quibus mystica mensa patet.
<hildeb. myst. 329>	Nec satis esse Deo, verbis meminisse bonorum,
<hildeb. myst. 330>	Si non exhibeas moribus ipse bonos.
<hildeb. myst. 331>	Sic sacrifex, intusque calens, extraque coruscans,
<hildeb. myst. 332>	Carbones carbo factus et ipse gerit.
<hildeb. myst. 333>	Sic bene contexit multorum nomina patrum,
<hildeb. myst. 334>	Sic meritis multos exprimit ipse patres.
<hildeb. myst. 335>	Hac nebula fumi regitur leviticus orans,
<hildeb. myst. 336>	Ut pateat nulli, dum thymiama cremat.
<hildeb. myst. 337>	Hac prece pro nobis, hac sedulitate precatur
<hildeb. myst. 338>	Christus, ut angelicum transeat intuitum.
<hildeb. myst. 339>	Nescitur quantum sumptae praesentia carnis,
<hildeb. myst. 340>	Possit apud Patrem, quid sine voce preces.
<hildeb. myst. 341>	His precibus cedit quidquid leviticus offert,
<hildeb. myst. 342>	Et quocunque modo, tempore, sive gradu.
<hildeb. myst. 343>	His Patrem precibus dediscere iudicis iras,
<hildeb. myst. 344>	Et flecti constat, et meminisse Patris.
<hildeb. myst. 345>	Tanquam sub nebula sacra dona frequentat et offert
<hildeb. myst. 346>	Quisquis agit Christi, Christus et ipse, vices.
<hildeb. myst. 347>	Haec etenim virtus, haec efficientia Verbi,
<hildeb. myst. 348>	Et crucis est, ut mens linguaque cedat eis.
<hildeb. myst. 349>	Nescit homo, latet et Superos, quo provehat escas
<hildeb. myst. 350>	Gratia verborum, mysteriumque crucis.
<hildeb. myst. 351>	Dum super oblata sacrifex expansus obumbrat,
<hildeb. myst. 352>	Pennatum cherubim denotat et seraphim.
<hildeb. myst. 353>	Cum super obnubit sacram thymiamatis aram,
<hildeb. myst. 354>	Ad quam pontificis est semel introitus.
<hildeb. myst. 355>	Incipit his verbis supplex instare sacerdos,
<hildeb. myst. 356>	Quae, salva specie, munus utrumque novant.
<hildeb. myst. 357>	Incipit, et toto contritus corde, cremansque
<hildeb. myst. 358>	Thuribulo mentis lucida thura precum.
<hildeb. myst. 359>	Orat ut accipiat placatus dona, suaque
<hildeb. myst. 360>	Ordinet in pace tempora nostra Deus
<hildeb. myst. 361>	Orat ut accipiat de massa perditionis,
<hildeb. myst. 362>	Inter et electos nos numerare velit.
<hildeb. myst. 363>	Orat ut hic idem benedicat quas dedit escas:
<hildeb. myst. 364>	Orat ut ascriptas atque ratas faciat.
<hildeb. myst. 365>	Orat ut hoc altaris opus ratione geratur,
<hildeb. myst. 366>	Sitque quod acceptet, quod probet ipse Deus.
<hildeb. myst. 367>	Dum rogat ut Dominus, quae condidit, haec benedicat,
<hildeb. myst. 368>	Ut novet in melius, promoveatque rogat.
<hildeb. myst. 369>	Dum rogat ascribi, quod eam sibi praeroget escam,
<hildeb. myst. 370>	Atque dicet propriam, sanctificando rogat.
<hildeb. myst. 371>	Dum rogat esse ratam, ne frustra speret in illa,
<hildeb. myst. 372>	Sed sit quae prosit, sint rata vota rogat.
<hildeb. myst. 373>	Dum rogat hanc ratione geri, quae munera recte
<hildeb. myst. 374>	Offert, ut recte dividat, ipse rogat.
<hildeb. myst. 375>	Istius ergo dapis benedictio, gratia maior,
<hildeb. myst. 376>	Uberior fructus, perpetuansque vigor.
<hildeb. myst. 377>	Hoc sane totum verbis confertur in illis,
<hildeb. myst. 378>	Quae subdit sacrifex, non sua, sed Domini.
<hildeb. myst. 379>	Quippe recensurus, quae protulit ille, vel egit,
<hildeb. myst. 380>	Cum coenans idem, coena beata fuit.
<hildeb. myst. 381>	Qui pridie quam pateretur, accepit panem.
<hildeb. myst. 382>	Panis in hoc verbo, sed adhuc communis, ab ara
<hildeb. myst. 383>	Sumitur, et sumptum tollit utraque manu.
<hildeb. myst. 384>	Presbyter hinc idem, cum pervenit ad benedixit,
<hildeb. myst. 385>	Imprimit elato mystica signa crucis.
<hildeb. myst. 386>	Nec prius in mensam demittit, quam tua, Christe
<hildeb. myst. 387>	Verba repraesentans explicet ista super.
<hildeb. myst. 388>	Hinc levat et calicem, signatque, nec ante reponit
<hildeb. myst. 389>	Quam super auctoris verba retractet ita:
<hildeb. myst. 390>	Si qua fides patribus, quos vita beata perennat
<hildeb. myst. 391>	Esca fit haec animae, quae modo carnis erat.
<hildeb. myst. 392>	His verbis utrumque novas acquirere vires,
<hildeb. myst. 393>	Maioresque suis scripta probata docent.
<hildeb. myst. 394>	Sub cruce, sub verbo natura novatur, et aram
<hildeb. myst. 395>	Panis honorificat carne, cruore calix.
<hildeb. myst. 396>	Presbyter idcirco, cum verba venitur ad illa,
<hildeb. myst. 397>	In quibus altari gratia tanta datur;
<hildeb. myst. 398>	Tollit utrumque, notans quod sit communibus escis
<hildeb. myst. 399>	Altior, et quiddam maius utrumque gerat.
<hildeb. myst. 400>	Quaeque parans animae, carnis fomenta paravit,
<hildeb. myst. 401>	Omnia sacratis inferiora cibis.
<hildeb. myst. 402>	Et quondam quoties libaverit ista sacerdos,
<hildeb. myst. 403>	Christus eum memorem praecipit esse sui.
<hildeb. myst. 404>	Hoc sacramento nos commemorare fatemur,
<hildeb. myst. 405>	Quod mortem tulerit omnicreator homo.
<hildeb. myst. 406>	Quod surgens coelos ascenderit, haec tria sane,
<hildeb. myst. 407>	Qualem sacrificem vult cibus ille, notant:
<hildeb. myst. 408>	Scilicet, ut carne moriatur, mente resurgat,
<hildeb. myst. 409>	Ter quinis gradibus templa superna petat.
<hildeb. myst. 410>	Sic memores passi, surgentis, ad astra volantis meantis.
<hildeb. myst. 411>	Et nos et pariter plebs tua, magne Deus.
<hildeb. myst. 412>	De donis propriisque datis tibi munera pura,
<hildeb. myst. 413>	Munera sancta, sed et immaculata damus.
<hildeb. myst. 414>	Dona quidem nobis Domino data: nam quod in escam
<hildeb. myst. 415>	Donat, nos ipsa sacrificando damus.
<hildeb. myst. 416>	Pura damus. quoniam non his est mista vetustas,
<hildeb. myst. 417>	Aut ad salvandum non ope legis egent.
<hildeb. myst. 418>	Sancta damus, quia qui sacras diiudicat escas,
<hildeb. myst. 419>	Proficit, et libans sanctificatur eis.
<hildeb. myst. 420>	Immaculata damus, quia quod fuit immaculata
<hildeb. myst. 421>	Hostia, quodque dedit, nostra sit et dat idem.
<hildeb. myst. 422>	Presbyter insistens implorat, ut illa serenus
<hildeb. myst. 423>	Respiciat clemens, ac beet illa Deus.
<hildeb. myst. 424>	Nec minus haec placeant, quam quod puer obtulit Abel.
<hildeb. myst. 425>	Quam quod Abraham, quam quod rex, sacrifexque Salem.
<hildeb. myst. 426>	His tribus innuitur variorum forma sacrorum,
<hildeb. myst. 427>	Quae ratio, quae lex quae sacra coena dedit,
<hildeb. myst. 428>	Lex naturalis, lex tradita, lex breviata,
<hildeb. myst. 429>	Placavere Deum munere quaeque suo.
<hildeb. myst. 430>	Et tamen impariter, quia speque, fideque supreme
<hildeb. myst. 431>	Dicitur in reliquis plena fuisse salus.
<hildeb. myst. 432>	Haec sibi sufficiens, nec eget perfecta futuris,
<hildeb. myst. 433>	Nec de praeteritis, unde iuvetur, habet.
<hildeb. myst. 434>	Aspergi tabulam lex, umbra iubebat et aram,
<hildeb. myst. 435>	Exteriusque sacrum sanguine pacifico.
<hildeb. myst. 436>	Filius asseritur toties aspergere Patrem,
<hildeb. myst. 437>	Asperso quoties sanguine placat eum.
<hildeb. myst. 438>	Aspergit semper superos, quia semper eorum
<hildeb. myst. 439>	Asperso reparat, restituitque gregem.
<hildeb. myst. 440>	Aspergit semperque homines, quia semper et ipsos
<hildeb. myst. 441>	Aspersos renovat, conciliatque Patri.
<hildeb. myst. 442>	Hos astans aris aspergit, et ipse sacerdos,
<hildeb. myst. 443>	Cum memor aspersi sanguinis, unit eos.
<hildeb. myst. 444>	Unit eos placando Deum, supplendo ruinam
<hildeb. myst. 445>	Spirituum, vitam restituendo reis.
<hildeb. myst. 446>	Vita Deus moriens, hoc totum praestitit orbi,
<hildeb. myst. 447>	Hoc per eum mortis mentio praestat adhuc.
<hildeb. myst. 448>	Tunc igitur sacrifex aspergit sanguine Patrem,
<hildeb. myst. 449>	Cum semel aspersi mentio placat eum.
<hildeb. myst. 450>	Tunc idem coetus aspergit coelicolarum,
<hildeb. myst. 451>	Cum semel aspersi mentio supplet eos.
<hildeb. myst. 452>	Tunc aspergit et hos, quos abluit unda salutis,
<hildeb. myst. 453>	Cum semel aspersi mentio purgat eos,
<hildeb. myst. 454>	Presbyter haec satagens, sumpta sibi supplice forma,
<hildeb. myst. 455>	In sublime geri mystica dona rogat.
<hildeb. myst. 456>	Addit et erectus, ut participatio mensae,
<hildeb. myst. 457>	Quotquot eam sument, prosit, et intus alat.
<hildeb. myst. 458>	Neve sepultorum pia mentio praetereatur,
<hildeb. myst. 459>	Et bene defunctis, et sibi poscit idem.
<hildeb. myst. 460>	Poscit idem sibi, dum sanctis rogat associari,
<hildeb. myst. 461>	Quos et nominibus nominat ipse suis.
<hildeb. myst. 462>	Angelus is, cuius manibus sacer ille minister
<hildeb. myst. 463>	In sublime geri munus utrumque rogat.
<hildeb. myst. 464>	Angelus est eius, vel quos reverenda vetustas
<hildeb. myst. 465>	Desursum missos dicit adesse sacris.
<hildeb. myst. 466>	Ara superna, Dei conspectus, eo sacra ferri,
<hildeb. myst. 467>	Est etiam meritis sacra placere Deo.
<hildeb. myst. 468>	Angelicas ea ferre manus, est plaudere nostro
<hildeb. myst. 469>	Affectu superos, mysteriisque sacris.
<hildeb. myst. 470>	Quae tam secreto plausu perlata feruntur
<hildeb. myst. 471>	In sublime; placant, pacificantque Deum.
<hildeb. myst. 472>	Ergo pius sacrifex aspergit sanguine Patrem,
<hildeb. myst. 473>	Cum sic aspersi mentio placat eum.
<hildeb. myst. 474>	Cum vivis veniam, refrigeriumque sepultis,
<hildeb. myst. 475>	Impetrat, et partem, quam petit ipse sibi,
<hildeb. myst. 476>	Et superos et mortales aspergere fertur:
<hildeb. myst. 477>	Nam quae nos purgat mentio, supplet eos.
<hildeb. myst. 478>	Porro cum sacrifex sublimem nominat aram,
<hildeb. myst. 479>	Quo supplex orat dona sacrata geri.
<hildeb. myst. 480>	Commemorat liquido velaminis interiora,
<hildeb. myst. 481>	Quo semel intrabat pontificalis apex.
<hildeb. myst. 482>	Cum sacra perferri sursum rogat, innuit hircum,
<hildeb. myst. 483>	Quem lex deserti vasta subire iubet.
<hildeb. myst. 484>	Quippe duos foribus templi lex applicat hircos,
<hildeb. myst. 485>	Uni desertum destinat, alter obit.
<hildeb. myst. 486>	Christus diversis respectibus hircus uterque:
<hildeb. myst. 487>	Nam tulit in ligno, vivit in arce poli,
<hildeb. myst. 488>	Vivit et hic humilis, deserto regnat in illo,
<hildeb. myst. 489>	Quo propriis humeris ipse reduxit ovem.
<hildeb. myst. 490>	Sic meminit legis, meminit crucis ipse sacerdos,
<hildeb. myst. 491>	In sublime vehi munus utrumque petens.
<hildeb. myst. 492>	Idem dum memorat sanctos, humerale recenset,
<hildeb. myst. 493>	Quod bis sena patrum nomina scripta gerit.
<hildeb. myst. 494>	Pectus enim logion, scapulas humerale tegebat.
<hildeb. myst. 495>	Praesulis intrantis interiora sacri.
<hildeb. myst. 496>	Hic in utroque gerens gemmis insculpta priorum
<hildeb. myst. 497>	Nomina, venturi praeco, typusque fuit.
<hildeb. myst. 498>	Nos etenim gerimus logion, cum nomina patrum
<hildeb. myst. 499>	Circa principium canonis exprimimus,
<hildeb. myst. 500>	Nos humeralis onus gerimus, cum nomina patrum
<hildeb. myst. 501>	Hac in parte sacri canonis inserimus.
<hildeb. myst. 502>	Tunc etiam logion, tunc fert humerale minister,
<hildeb. myst. 503>	Cum mores patrum, cum labor ipse placet.
<hildeb. myst. 504>	Ecce subinfertur, quod tu, bone Conditor orbis,
<hildeb. myst. 505>	Per Christum semper haec bona cuncta creas.
<hildeb. myst. 506>	Sanctificas et vivificas, idem benedicis,
<hildeb. myst. 507>	Glorificans primae conditionis opus.
<hildeb. myst. 508>	Nam quia sic homini Verbum Deus haeret, et una
<hildeb. myst. 509>	Sint persona, creans atque creatus homo,
<hildeb. myst. 510>	Quidquid per verbum Deus ordinat aut operatur,
<hildeb. myst. 511>	Per Christum fieri dicitur illud idem.
<hildeb. myst. 512>	Ergo per Christum rerum natura novatur,
<hildeb. myst. 513>	Communisque cibus fit speciale bonum.
<hildeb. myst. 514>	Per Christum quoque sanctificat Deus unus utrumque
<hildeb. myst. 515>	Vivificat pariter et benedicit idem.
<hildeb. myst. 516>	Sanctificat, quoniam datur haec quoque gratia rebus,
<hildeb. myst. 517>	Ut bene percipiens, sanctificetur eis.
<hildeb. myst. 518>	Vivificat quoniam datur haec vegetatio rebus,
<hildeb. myst. 519>	Ut moriens intus vivificetur eis.
<hildeb. myst. 520>	Hinc idem benedicit eas quia provenit inde,
<hildeb. myst. 521>	Ut benedicatur qui bene sumit eas.
<hildeb. myst. 522>	Est honor, est etiam per Christum gloria Patri,
<hildeb. myst. 523>	Per quem cuncta Pater glorificanda facit.
<hildeb. myst. 524>	Est et cum Christo, quia glorificatur et ipse,
<hildeb. myst. 525>	Cum quo cuncta Pater glorificanda facit.
<hildeb. myst. 526>	Est simul in Christo, quoniam Deus unus uterque,
<hildeb. myst. 527>	Et quod in hoc uno est, est in utroque simul.
<hildeb. myst. 528>	Ad populum regredi, vestesque lavare supremum
<hildeb. myst. 529>	Pontificem, legis mystica iussa volunt.
<hildeb. myst. 530>	Ipse tamen mundus (eadem sic iussa cavebant)
<hildeb. myst. 531>	Nonnisi, cum iam sol occubuisset, erat.
<hildeb. myst. 532>	Ecclesiae Christus, quam non, abeundo, reliquit,
<hildeb. myst. 533>	Subveniens, ad eam compatiendo redit.
<hildeb. myst. 534>	Haec eius vestes in vivis abluit undis,
<hildeb. myst. 535>	Fons qui perpetuo vulnera nostra sanat.
<hildeb. myst. 536>	Fons tamen illa lavans, donec famulabitur orbi
<hildeb. myst. 537>	Sol, velut immundus, atque lavandus erit.
<hildeb. myst. 538>	Eius enim membris, dum sol aget iste labores,
<hildeb. myst. 539>	Haerebunt maculae, quodque lavetur, erit.
<hildeb. myst. 540>	Dicitur ad populum tanquam remeare sacerdos,
<hildeb. myst. 541>	Pro populo rursum multiplicando preces.
<hildeb. myst. 542>	Iamque velut foris est, cum vocem mutat, et orans
<hildeb. myst. 543>	Admonet, ut pariter oret et ipse chorus.
<hildeb. myst. 544>	Admonet orandi formam, sublime retractans,
<hildeb. myst. 545>	Quam statuit Christus, edocuitque suos.
<hildeb. myst. 546>	Talibus officiis, interventuque sacrorum,
<hildeb. myst. 547>	Et simul intinctu sanctificantis aquae.
<hildeb. myst. 548>	Ipse lavans populum, sua vestimenta lavare
<hildeb. myst. 549>	Fertur, et apta Deo reddere fonte precum.
<hildeb. myst. 550>	Est tamen immundus, donec sol occidat, idem;
<hildeb. myst. 551>	Nam dum vivit, habet, quod lavet, omnis homo.
<hildeb. myst. 552>	Sic sacrifex remeans, ut dignus percipiendis.
<hildeb. myst. 553>	Fiat, et ad vitam sumat utrumque simul.
<hildeb. myst. 554>	Iam quasi cum populo septem sibi dona precatur,
<hildeb. myst. 555>	Quae voluit Christus, instituitque peti.
<hildeb. myst. 556>	Illorum tria prima quidem sine fine manebunt.
<hildeb. myst. 557>	Sed reliquis finem spondet amare dies.
<hildeb. myst. 558>	Semper enim sanctum nomen Patris, idque beato
<hildeb. myst. 559>	Quod metuat, quod amet, quod vereatur, erit.
<hildeb. myst. 560>	Semper et ipse bonus, regnum Patris, unde profecto
<hildeb. myst. 561>	Scandala cuncta procul, quodque resistat, erit.
<hildeb. myst. 562>	Semper ut in coelo, sic in tellure voluntas
<hildeb. myst. 563>	Fiet, et in neutro, quod reprobetur, erit.
<hildeb. myst. 564>	Fit vero pariter in utroque paterna voluntas,
<hildeb. myst. 565>	Cum quod amat, quod vult angelus, hoc et homo.
<hildeb. myst. 566>	Praeterea, sicut quidam sensere priorum,
<hildeb. myst. 567>	Terra, caro; coelum, spiritus accipitur.
<hildeb. myst. 568>	Consummatur in his pariter divina voluntas,
<hildeb. myst. 569>	Cum caro subiicitur, spirituique favet.
<hildeb. myst. 570>	Haec tria nunc iusto variis eventibus adsunt,
<hildeb. myst. 571>	Post mundi finem nescia finis erunt.
<hildeb. myst. 572>	Quatuor esse sinent: nam pasci nullus egebit
<hildeb. myst. 573>	Cuive remittantur debita, nullus erit.
<hildeb. myst. 574>	Tentari nemo poterit; mala nulla deinceps,
<hildeb. myst. 575>	A quibus electos liberet auctor, erunt.
<hildeb. myst. 576>	Nam Verbum vitae, panem puto quotidianum,
<hildeb. myst. 577>	Sive sacramentum, quo viget intus homo.
<hildeb. myst. 578>	Tunc neque doctrina, neque ea dape iustus egebit,
<hildeb. myst. 579>	Qui sciet omne bonum, cui Deus ipse cibus.
<hildeb. myst. 580>	Et quia praeteriti meminit, praesente gravatur;
<hildeb. myst. 581>	Venturum metuit presbyter ipse malum.
<hildeb. myst. 582>	Ut prece sanctorum Deus illum liberet, utque
<hildeb. myst. 583>	Pax data tranquillet tempora nostra, rogat.
<hildeb. myst. 584>	Officit Ecclesiae, cum perturbatio fervet;
<hildeb. myst. 585>	Pax in spe fructus semina iacta fovet.
<hildeb. myst. 586>	Hinc sequitur panis infractio tradita nobis
<hildeb. myst. 587>	A Domino, quiddam legis et ipsa gerens.
<hildeb. myst. 588>	Legis praecepto minui similago iubetur,
<hildeb. myst. 589>	Nonnisi frustratim sacrificanda Deo.
<hildeb. myst. 590>	Sic sacrum panem coenans fregisse Redemptor
<hildeb. myst. 591>	Dicitur, et fractum distribuisse suis.
<hildeb. myst. 592>	Nos quoque non frustra legem, Christumque sequentes,
<hildeb. myst. 593>	Apte partimur dona dicata Deo.
<hildeb. myst. 594>	Nam tres Ecclesiae sunt partes, una laborat
<hildeb. myst. 595>	In terris, partem iam fovet alta quies.
<hildeb. myst. 596>	Partem quae restat, clementior excoquit ignis,
<hildeb. myst. 597>	Excoctaeque patet transitus ad requiem.
<hildeb. myst. 598>	Diversas meritis, diversas sorte locorum.
<hildeb. myst. 599>	Tres istas partes hostia fracta notat.
<hildeb. myst. 600>	Pars intincta mero, vivis aptatur, opusque
<hildeb. myst. 601>	Sanguinis et carnis expiat ipsa caro.
<hildeb. myst. 602>	Pro bene defunctis, quorum purgatior unus
<hildeb. myst. 603>	Hoc interventu non eget, alter eget.
<hildeb. myst. 604>	Offerri reliquas ratio iubet obtinet usus;
<hildeb. myst. 605>	Nec tamen hic idem fructus utrique datur.
<hildeb. myst. 606>	Nam dum pro iusto sacris assistitur aris,
<hildeb. myst. 607>	Pro iusto grates ipse minister agit.
<hildeb. myst. 608>	Cum pro solvendis nunc poenam temperat ultor,
<hildeb. myst. 609>	Nunc et plena quies acceleratur eis,
<hildeb. myst. 610>	His epulis epulas illius sumimus Agni,
<hildeb. myst. 611>	Quem lex praecinuit, crux tulit, ara sapit.
<hildeb. myst. 612>	Non crudus, nec coctus aquis, sed ab ignibus ustus,
<hildeb. myst. 613>	Hic decet Agnus edi, plebibus et tribui.
<hildeb. myst. 614>	Crudo purus humo, Iesus cocto quoque lymphis
<hildeb. myst. 615>	Schisma notatur, idem scinditur Emmanuel.
<hildeb. myst. 616>	Usta caro prunis assatur et ossibus haeret:
<hildeb. myst. 617>	Coelitus astricta est sic caro nostra Deo.
<hildeb. myst. 618>	Nec sine lactucis hoc debet agrestibus uti
<hildeb. myst. 619>	Quisquis agit supplex sacrificantis opus.
<hildeb. myst. 620>	Lactucae agrestes, humilis compunctio cordis,
<hildeb. myst. 621>	Qua commissa pie flendo, gemendo luat.
<hildeb. myst. 622>	Presbyter hunc in mysterio sumpturus ab ipso,
<hildeb. myst. 623>	Tam sibi quam populo munera trina petit.
<hildeb. myst. 624>	Inter eos siquidem primum rogat enumerari,
<hildeb. myst. 625>	Quos in carne pudet turbine carnis agi.
<hildeb. myst. 626>	Hinc in eo regno petit idem glorificari,
<hildeb. myst. 627>	Quo sua membra caput glorificanda trahit.
<hildeb. myst. 628>	Postremo, quia spiritui caro lenta resistit.
<hildeb. myst. 629>	Cedit et infelix spiritus, ipse caro.
<hildeb. myst. 630>	Implorat pacem, qua fiat uterque quod alter,
<hildeb. myst. 631>	Concordesque velint, atque sequantur idem.
<hildeb. myst. 632>	Nam nisi te bene composita, non iustificatur
<hildeb. myst. 633>	Nunc, nec in aeternum iustificatur homo.
<hildeb. myst. 634>	Hoc intellectu distinguit prisca vetustas,
<hildeb. myst. 635>	Quod clerus triplici voce precatur ita.
<hildeb. myst. 636>	Ad Christi reditura fidem Iudaea notatur,
<hildeb. myst. 637>	Cum Pater ad dextram cedit et explet opus.
<hildeb. myst. 638>	Interea unanimis plebs his communicat escis
<hildeb. myst. 639>	Unde chorus reddit cantica digna Deo.
<hildeb. myst. 640>	Hinc sacrifex versus clerum populumque salutat,
<hildeb. myst. 641>	Et rogat ut supplices haec sacrosancta iuvent.
<hildeb. myst. 642>	Subditur Ite, quia nostra est devotio missa
<hildeb. myst. 643>	Angelicis manibus sedibus aethereis.
<hildeb. myst. 644>	Est ratio cur altaris pars tertia missae
<hildeb. myst. 645>	Principium finemque tenet, mediumque sinistra;
<hildeb. myst. 646>	Dextera Iudaeos, gentiles laeva figurat.
<hildeb. myst. 647>	Coepit ab his, defertur ad hos, refertur ad illos
<hildeb. myst. 648>	Nostra fides, et erunt sub mundi fine fideles.
<hildeb. myst. 649>	Ecclesiae partes credunt tres esse fideles:
<hildeb. myst. 650>	Angelicum coetum Domino semper comitatum,
<hildeb. myst. 651>	Atque viros sanctos merito iam semibeatos;
<hildeb. myst. 652>	Tertia torquetur pars, sed vexata piatur.
<hildeb. myst. 653>	Ex hoc coelestis fit mystica fractio panis.
<hildeb. myst. 654>	Pars maior partem designat iure peractam,
<hildeb. myst. 655>	Altera de panibus, quae sicca tenenda iubetur,
<hildeb. myst. 656>	Pars designat eos quos dixi semibeatos.
<hildeb. myst. 657>	Tertia, quam mos est positam cum sanguine sumi,
<hildeb. myst. 658>	Praesentis vitae signat positos in agone,
<hildeb. myst. 659>	Quam simul adhuc retinet, donec sententia purget.
<hildeb. myst. 660>	Tollimur e medio fatis urgentibus omnes.
<hildeb. myst. 661>	Et trahimur quo nos vita peracta vocat.
<hildeb. myst. 662>	Hi nunquam, hi semper, alii plectuntur ad horam,
<hildeb. myst. 663>	Purgatisque datur transitus ad requiem.
<hildeb. myst. 664>	Hanc illis altare sacrum, vel criminis expers
<hildeb. myst. 665>	Vita, vel obsequiis emptus amicus emit.
<hildeb. myst. 666>	Perfectos, valdeque malos nil vota suorum,
<hildeb. myst. 667>	Nil impensa precum, nil holocausta iuvant.
<hildeb. myst. 668>	Nam nec iustus eget, nec pessimus ista meretur
<hildeb. myst. 669>	In medio est, veniam cui sacra mensa parat.
<hildeb. myst. 670>	Ipsa tamen vivos a vitae calle vagantes,
<hildeb. myst. 671>	Ut redeant, saltem sero iuvare solet.
<hildeb. myst. 672>	Unde fit ut sacris quoties assistitur aris,
<hildeb. myst. 673>	Particulis cedat hostia fracta tribus.
<hildeb. myst. 674>	Pars intincta mero pro vivis orat, opusque
<hildeb. myst. 675>	Sanguinis et carnis expiat ipsa caro.
<hildeb. myst. 676>	Pro bene defunctis, quorum purgatior unus
<hildeb. myst. 677>	Hoc interventu non eget, alter eget.
<hildeb. myst. 678>	Offerimus tibi, Summe, duas, sed propter eosdem
<hildeb. myst. 679>	Oblatae pariter non operantur idem.
<hildeb. myst. 680>	Nam pars pro sanctis, pars est pro sanctificandis;
<hildeb. myst. 681>	Illa refert grates, supplicat ista Deo.
<hildeb. myst. 682>	Hostia pro iustis laus est, pro iustificandis
<hildeb. myst. 683>	Vota precum ut citius detur eis requies.
<hildeb. myst. 684>	At reliquis, quorum mala mors ac improba vita
<hildeb. myst. 685>	Promeruit poenam, non favet haec venia.
<hildeb. myst. 686>	Fit cibus hic ex pane caro, Deus ex elemento,
<hildeb. myst. 687>	Mysterio simplex, utilitate triplex.
<hildeb. myst. 688>	Fit cibus hic ovis in ligno, leo fortis in urna,
<hildeb. myst. 689>	Ales ad astra volans, rex super astra sedens.
<hildeb. myst. 690>	Neve putes illi tumulumve crucemve deesse,
<hildeb. myst. 691>	Ipse calix tumulum denotat, ara crucem.
<hildeb. myst. 692>	Ara crucis, tumulique calix, lapidisque patena
<hildeb. myst. 693>	Sindonis officium, candida byssus habet.
<hildeb. myst. 694>	Utque fides adsit, terrorque recedat, et horror,
<hildeb. myst. 695>	Fit cibus ipse caro, panis imago manet.
<hildeb. myst. 696>	Est ratio quod pars altaris dextera missae
<hildeb. myst. 697>	Principium finemque tenet, mediumque sinistra.
<hildeb. myst. 698>	Dextera Iudaeos, gentiles laeva figurat,
<hildeb. myst. 699>	Coepit ab his, transfertur ad illos, refertur ad illos
<hildeb. myst. 700>	Nostra fides, et erunt sub mundi fine fideles.
<hildeb. myst. 701>	Panis in altari verbi virtute sacratus,
<hildeb. myst. 702>	Fit caro divina nostri medicina reatus.
<hildeb. myst. 703>	Non alius celebrat, quamvis alius videatur.
<hildeb. myst. 704>	Mysterium sacrum Verbum Deus hoc operatur.
<hildeb. myst. 705>	Verbum namque caro factum sacra verba magistrat,
<hildeb. myst. 706>	Et per sacrificem carnem de pane ministrat.
<hildeb. myst. 707>	Hic opus, hic opifex Deus est; sacrat atque sacratur,
<hildeb. myst. 708>	Fitque creatura, per quem res cuncta creatur.
<hildeb. myst. 709>	Nam res, cui panis pridem substantia mansit,
<hildeb. myst. 710>	In Christi carnem Deitatis munere transit.
<hildeb. myst. 711>	Nescit homo, nescit; stupet angelus hoc ita factum,
<hildeb. myst. 712>	Arcanique sacri pavet inscrutabile pactum.
<hildeb. myst. 713>	Nescit quo modulo, quo virtutis documento
<hildeb. myst. 714>	Rex elementa creans prodit Deus ex elemento.
<hildeb. myst. 715>	Sed dextrae Domini talis mutatio cedit,
<hildeb. myst. 716>	Quo viget omne quod est, cui mundus et aether obedit.
<hildeb. myst. 717>	A nostris oculis ideo sunt ista remota,
<hildeb. myst. 718>	Haec penitus nobis nisi mentis lumine nota,
<hildeb. myst. 719>	Ut sic nostra fides ad iustitiam doceatur,
<hildeb. myst. 720>	Et fidei merces maior exinde sequatur

<hildeb. myst. epil. 1>	Melchisedech Domino panem vinumque litavit;
<hildeb. myst. epil. 2>	Christus idem statuens, pactum vetus evacuavit.
<hildeb. myst. epil. 3>	Inter utrumque diu fuit alter sacrificandi
<hildeb. myst. epil. 4>	Ritus, et obtinuit vim qualemcunque piandi;
<hildeb. myst. epil. 5>	Agnus enim legis carnales expiat actus,
<hildeb. myst. epil. 6>	Agnum designans qui nos lavat hostia factus.
<hildeb. myst. epil. 7>	Hoc semel oblato cursum prior ille peregit,
<hildeb. myst. epil. 8>	Quodque fuit signum praesens effectus abegit.
<hildeb. myst. epil. 9>	Quis locus aurorae, postquam sol venit ad ortum?
<hildeb. myst. epil. 10>	Quis locus est votis, teneat cum navita portum?
<hildeb. myst. epil. 11>	Lex aurora fuit, bos et capra vota fuere;
<hildeb. myst. epil. 12>	Crux sol, crux portus, haec est ea praeteriere.
<hildeb. myst. epil. 13>	Sub cruce cessat ephod, et deficit unctio regis.
<hildeb. myst. epil. 14>	Crux clausit templum, crux solvit aenigmata legis.
<hildeb. myst. epil. 15>	Hircus, ovis, passer, vervex et adeps vitulorum
<hildeb. myst. epil. 16>	Nil praeconantur, Deus hostia finis eorum.
<hildeb. myst. epil. 17>	Parcat Hebraeus ovi; crux carnes abstulit arae;
<hildeb. myst. epil. 18>	Est pecudum pecudes post Christum sacrificare.
<hildeb. myst. epil. 19>	Mortuus ille semel, licet ultra non moriatur,
<hildeb. myst. epil. 20>	Idem quotidie sine vulnere sacrificatur.
<hildeb. myst. epil. 21>	Panis in altari Deus in cruce, nil dubitetur.
<hildeb. myst. epil. 22>	Hoc vitae verbo fieri vita ipsa fatetur,
<hildeb. myst. epil. 23>	Quae vegetet mentem, nec Christus inania sanxit.
<hildeb. myst. epil. 24>	In Christi carnem panis substantia transit;
<hildeb. myst. epil. 25>	Hac in carne nihil carnale nihilque cruentum;
<hildeb. myst. epil. 26>	Spiritus hanc tangit, videt, accipit ad monimentum
<hildeb. myst. epil. 27>	Ordo sacer, pia traditio, pia victima panis,
<hildeb. myst. epil. 28>	Qua veteris ritus cruor horridus exstat inanis.
<hildeb. myst. epil. 29>	Secretum felix, nova virtus, utile sacrum,
<hildeb. myst. epil. 30>	Quo factus sanguis, liquor est vitale lavacrum.
<hildeb. myst. epil. 31>	Nam quia peccantes medicina semper egemus,
<hildeb. myst. epil. 32>	Hanc pro peccatis medicinam semper habemus.
<hildeb. myst. epil. 33>	Haec datur ad vitam, sed si reus hanc verearis,
<hildeb. myst. epil. 34>	Qui Patris ad dextram sedet et mactatur in aris.
<hildeb. myst. epil. 35>	Ecce vides in lege typos et signa perisse,
<hildeb. myst. epil. 36>	Ad propriumque caput tria sacramenta redisse.