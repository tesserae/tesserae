<carm_biblioth. 1.1.1>	Quattuor hic socii comitantur in ordine David:
<carm_biblioth. 1.1.2>	Asaph est, Eman, Ethan atque Idithun.
<carm_biblioth. 1.2.1>	Cum sedeat Karolus magno coronatus honore,
<carm_biblioth. 1.2.2>	Est Iosiae similis parque Theodosio.
<carm_biblioth. 1.3.1>	Nobilis interpres Hieronimus atque sacerdos
<carm_biblioth. 1.3.2>	Nobiliter pollens transscripsit iura Davidis.
<carm_biblioth. 1.4.1>	Rex regum Karolo pacem tribuatque salutem.
<carm_biblioth. 1.5.1>	Hic calamus facto Liuthardi fine quievit.

<carm_biblioth. 2.1>	In cruce qui mundi solvisti crimina, Christe,
<carm_biblioth. 2.2>	Orando mihimet tu vulnera cuncta remitte.

<carm_biblioth. 3.1.1>	Rex benedicte, tibi haec placeat biblioteca, Carle,
<carm_biblioth. 3.1.2>	Testamenta duo quae relegenda gerit.
<carm_biblioth. 3.1.3>	Fert quod amas, quod amare velis, quod discere prosit,
<carm_biblioth. 3.1.4>	Quod capias, teneas quodque frequenter agas.
<carm_biblioth. 3.1.5>	Corrigit hortatur reficit castigat honestat
<carm_biblioth. 3.1.6>	Arguit obsecrat increpat ornat alit.
<carm_biblioth. 3.1.7>	Eloquium, mores, studium componit et actus
<carm_biblioth. 3.1.8>	Estque cibus potus norma via arma salus.
<carm_biblioth. 3.1.9>	Interiora hominis promit, caelestia pandit,
<carm_biblioth. 3.1.10>	Aptat utrumque sibi munere plena dei.
<carm_biblioth. 3.1.11>	Et praesens transacta canit praesentia monstrans,
<carm_biblioth. 3.1.12>	Singula iura silet, singula sed resonat.
<carm_biblioth. 3.1.13>	Instabilem quamvis stabilem post reddet amantem
<carm_biblioth. 3.1.14>	Se, si sit fassis deditus ille suis.
<carm_biblioth. 3.1.15>	<Dedit>us ut verum credat quod continet omne,
<carm_biblioth. 3.1.16>	Inde sequens veri spes fiat aequa pii.
<carm_biblioth. 3.1.17>	Dulcis amor nimium mox rite duobus in ollis
<carm_biblioth. 3.1.18>	Tertius incedat, iungat et ipse tria.
<carm_biblioth. 3.1.19>	Iam subeant menti, fuerint quae noxia culpae,
<carm_biblioth. 3.1.20>	Per lacrimas genitus perque doloris opus.
<carm_biblioth. 3.1.21>	Sic sic cum precibus quaeratur gratia Christi,
<carm_biblioth. 3.1.22>	Muneris est cuius quicquid in orbe boni.
<carm_biblioth. 3.1.23>	Quid volumus, petimus, facimus, quid scimus, habemus,
<carm_biblioth. 3.1.24>	Inde datur, nostris, utile, non meritis.
<carm_biblioth. 3.1.25>	Aut vanum aut vacuum aut nil aut laudabile nusquam,
<carm_biblioth. 3.1.26>	Spiritus auctor agens cui nisi sanctus eat:
<carm_biblioth. 3.1.27>	Quo duce res adaperta patet, quae clausa latebat
<carm_biblioth. 3.1.28>	Antea, eo nutu hanc reserante suo;
<carm_biblioth. 3.1.29>	Cum quo mens pollet, sine quo tenebrascit in umbris,
<carm_biblioth. 3.1.30>	Ceu careat luce vel rationis ope.
<carm_biblioth. 3.1.31>	Praeterea corpus minuant ieiunia digne
<carm_biblioth. 3.1.32>	Casta atque excubiae noctis ubique bene,
<carm_biblioth. 3.1.33>	Quatinus ingenium concrescat acumine sensus,
<carm_biblioth. 3.1.34>	Cum caro putris abit, cum tenuata perit:
<carm_biblioth. 3.1.35>	Carne fatigata pedetemptim gliscit acumen
<carm_biblioth. 3.1.36>	Cordis et initium sumit habere datum.
<carm_biblioth. 3.1.37>	Cos acuit ferrum (mihi crede): secare capillum,
<carm_biblioth. 3.1.38>	Radere seu pariter absque labore caput.
<carm_biblioth. 3.1.39>	Nec minus afflictum iusto moderamine corpus
<carm_biblioth. 3.1.40>	Intellectum offert, sanat et auget eum.
<carm_biblioth. 3.1.41>	Denique dum superent gazae, dum larga facultas,
<carm_biblioth. 3.1.42>	Dum maiora inhies, dum utiliora roges,
<carm_biblioth. 3.1.43>	Da quod egent miseris, miserum defensio fito:
<carm_biblioth. 3.1.44>	Pauper egenus inops te miserante boet.
<carm_biblioth. 3.1.45>	Te miserante boet, vivat quicumque misellus:
<carm_biblioth. 3.1.46>	Te auxilium vitae postulat esse suae.
<carm_biblioth. 3.1.47>	Esto pater frater mater soror agnus utrinque,
<carm_biblioth. 3.1.48>	Debilibus spes res gloria summa dies.
<carm_biblioth. 3.1.49>	Dilige iustitiam: callis comitetur amicus
<carm_biblioth. 3.1.50>	Iustitiae tecum primus ad omne bonum.
<carm_biblioth. 3.1.51>	Exalta muni custodi collige lauda
<carm_biblioth. 3.1.52>	Sublima clerum seu venerare tuum.
<carm_biblioth. 3.1.53>	Aedibus et sacris meritos sic defer honores,
<carm_biblioth. 3.1.54>	Sedibus in sanctis ut merearis opem.
<carm_biblioth. 3.1.55>	Tempore manduca bibe dormi surge labora:
<carm_biblioth. 3.1.56>	Sunt facienda suis omnia temporibus.
<carm_biblioth. 3.1.57>	His habitis aliisque bonis in nomine trino
<carm_biblioth. 3.1.58>	Cunctipotentis heri cum deitate sui,
<carm_biblioth. 3.1.59>	Huius ab initio thomi scrutarier oro
<carm_biblioth. 3.1.60>	Eius scripta pia mente opere ore fide.
<carm_biblioth. 3.1.61>	Hic fons, hic doctrina potens, hic flumina opima
<carm_biblioth. 3.1.62>	Eclesiae sanctae candidiora nive.
<carm_biblioth. 3.1.63>	Scilicet alticanori quinque volumina Moysi
<carm_biblioth. 3.1.64>	Iuncta nitent, mortem illius usque canant.
<carm_biblioth. 3.1.65>	Iosue dux ducens consurgit fortis in armis
<carm_biblioth. 3.1.66>	In patriam populum, iure tenente locum.
<carm_biblioth. 3.1.67>	Septimus ecce liber censorum nomina fatur,
<carm_biblioth. 3.1.68>	Quorum Hebrea fuit sub ditione manus.
<carm_biblioth. 3.1.69>	Horum facta genus tempus loca bella triumphi
<carm_biblioth. 3.1.70>	Sunt inserta sibi debito honore sui.
<carm_biblioth. 3.1.71>	Femina quis sociata sedet Ruth nobilis una,
<carm_biblioth. 3.1.72>	Quam Iob eximiae consequitur fidei.
<carm_biblioth. 3.1.73>	Hunc imitare libens, quoniam patientia pura
<carm_biblioth. 3.1.74>	Extitit ac nobis magna figura fuit.
<carm_biblioth. 3.1.75>	Quattuor et Regum libri bis octo Prophetas
<carm_biblioth. 3.1.76>	Ante, quibus David iungitur hymnificus:
<carm_biblioth. 3.1.77>	Hymnica psalmorum cecinit qui carmina David
<carm_biblioth. 3.1.78>	Plurima de Christo mystica saepe loquens.
<carm_biblioth. 3.1.79>	Prodiit ex cuius regali virgo Maria
<carm_biblioth. 3.1.80>	Semine, quae peperit virgo beata deum.
<carm_biblioth. 3.1.81>	Pacificus Salomon nec non Sapientia iuxta,
<carm_biblioth. 3.1.82>	Tertius est Iesus continuatus eis.
<carm_biblioth. 3.1.83>	Post Paralypomenon, Ezras quoque sive Nemias,
<carm_biblioth. 3.1.84>	Hinc Hester, Iudith et Tobias recinit.
<carm_biblioth. 3.1.85>	Inclita bella deinde tonant Machabea quondam
<carm_biblioth. 3.1.86>	Pro lege ac patria proque salute data.
<carm_biblioth. 3.1.87>	Haec scriptura quidem breviter memorata vetusta
<carm_biblioth. 3.1.88>	Stat quanquam modico rusticuloque stilo.
<carm_biblioth. 3.1.89>	Initiant testamenti praecepta novelli
<carm_biblioth. 3.1.90>	Bis duo concordi famine sanctivomi:
<carm_biblioth. 3.1.91>	Mattheus Marcus Lucas celsusque Iohannes
<carm_biblioth. 3.1.92>	In sensu parili dogma tonando dei.
<carm_biblioth. 3.1.93>	Personae quorum variae, doctrina sed una,
<carm_biblioth. 3.1.94>	Unus utrisque tenor, una sequenda via.
<carm_biblioth. 3.1.95>	Hi, quid vel quae quanta seu vel qualiter egit
<carm_biblioth. 3.1.96>	A patre descendens natus, ubique docent.
<carm_biblioth. 3.1.97>	Hinc hominis primo facies asscribitur, orsus
<carm_biblioth. 3.1.98>	Est quia sat domini caelitus ex genesi.
<carm_biblioth. 3.1.99>	Forma leonis inest pulchre formata secundo,
<carm_biblioth. 3.1.100>	Quod tetigit rura devia voce sua.
<carm_biblioth. 3.1.101>	Rebus ait sacris siquidem quia tertius, inde
<carm_biblioth. 3.1.102>	Nunc olli species imprimitur vituli.
<carm_biblioth. 3.1.103>	More aquilae quoniam transcendit sidera quartus,
<carm_biblioth. 3.1.104>	Eius ob id specimen sthematis ipse gerit.
<carm_biblioth. 3.1.105>	Quis et, apostolicos, Lucas, quod edidit actus,
<carm_biblioth. 3.1.106>	Subdit, ubi totus instruitur populus.
<carm_biblioth. 3.1.107>	Catholicae hinc septem redolent mirabile cartae,
<carm_biblioth. 3.1.108>	Format apostolicus quas operando stilus.
<carm_biblioth. 3.1.109>	His haerent bis septem Pauli scripta deinde,
<carm_biblioth. 3.1.110>	Ante lupina cui vox modo ovina micat.
<carm_biblioth. 3.1.111>	Hoc concludit opus iam visio sancta Iohannis,
<carm_biblioth. 3.1.112>	Visio sancta satis ac memoranda nimis
<carm_biblioth. 3.1.113>	Haec nova rite cluit series subiuncta priori,
<carm_biblioth. 3.1.114>	Umbra prior quarum causaque posterior.
<carm_biblioth. 3.1.115>	Ergo iter est duplex, utriusque effectus in uno,
<carm_biblioth. 3.1.116>	Quo tribuente datur scansio celsa poli.
<carm_biblioth. 3.1.117>	Hic, quia divitiae aeternae vitalia mensae
<carm_biblioth. 3.1.118>	Implent omnino nectare perpetuo,
<carm_biblioth. 3.1.119>	Hic, paradyse, tuus nitida ratione patescit
<carm_biblioth. 3.1.120>	Multimodus fructus melliferaxque locus.
<carm_biblioth. 3.1.121>	Hic sitiens potum, esuriens panem, anxius aeque
<carm_biblioth. 3.1.122>	Laetitiam inveniet, laetus et inde fiet.
<carm_biblioth. 3.1.123>	Haec tamen in hoc mortali dum corpore quisque
<carm_biblioth. 3.1.124>	Degit habetque magis, plus ab amore velit.
<carm_biblioth. 3.1.125>	Sic si ligna magis dentur, magis aestuat ignis,
<carm_biblioth. 3.1.126>	Sic mage vina sitit, prout mage quisque bibit.
<carm_biblioth. 3.1.127>	Cum vero spes res fuerit, tunc pleniter horum
<carm_biblioth. 3.1.128>	Plenus amator erit, iam saciatus ero.
<carm_biblioth. 3.1.129>	Ad quod haec domus, haec doctrina, haec semita, tantum
<carm_biblioth. 3.1.130>	Mens instet vere sub deitatis ope.
<carm_biblioth. 3.1.131>	In phisicis, logicis, etiam moralibus istic
<carm_biblioth. 3.1.132>	Omnia sunt, lector, in brevitate tibi.
<carm_biblioth. 3.1.133>	Hic hic argentum aurum gemmae vascula vestes
<carm_biblioth. 3.1.134>	Et quicquid terrae carius esse valet.
<carm_biblioth. 3.1.135>	Hic et lex preciosa - nihil preciosius illa
<carm_biblioth. 3.1.136>	Aut est aut viget aut ridet oletve sacre -
<carm_biblioth. 3.1.137>	Iusta iubens, iniusta vetans, mala cuncta repellens,
<carm_biblioth. 3.1.138>	Omnibus inque bonis nobilitate potens.
<carm_biblioth. 3.1.139>	Discidium furor ira dolus discordia rixa
<carm_biblioth. 3.1.140>	Consilio legis huius obire queunt.
<carm_biblioth. 3.1.141>	Erudit indoctos, quosdam sapientibus aequans,
<carm_biblioth. 3.1.142>	Contribuit mediis dogma salutis ita.
<carm_biblioth. 3.1.143>	Magna pluit magnis, disponit parvula parvis,
<carm_biblioth. 3.1.144>	Est in utroque stilus iustitiae validus.
<carm_biblioth. 3.1.145>	Notitiam Iesu praebet confessio munda,
<carm_biblioth. 3.1.146>	Extat ea en homini lex veneranda sibi.
<carm_biblioth. 3.1.147>	Extat ea en homini lumen per compita mundi,
<carm_biblioth. 3.1.148>	Terribili voce lux et origo sui.
<carm_biblioth. 3.1.149>	Artibus ingenuis praecellit dignius ista
<carm_biblioth. 3.1.150>	Ars: genere eloquio vi ratione vice.
<carm_biblioth. 3.1.151>	Utile sive decens nec non perstringit honestum,
<carm_biblioth. 3.1.152>	Imbuit exornat instruit armat amat.
<carm_biblioth. 3.1.153>	Haec aperit, totus postquam mutaverit orbis;
<carm_biblioth. 3.1.154>	Quid sit ibi eclesia mox reditura citim.
<carm_biblioth. 3.1.155>	Terret ibi plures, quodam demulcet et illic,
<carm_biblioth. 3.1.156>	Fixa futura notans nec dubitata quidem.
<carm_biblioth. 3.1.157>	Ante tamen reserat clare primordia cosmi
<carm_biblioth. 3.1.158>	Et per quam illius esse fuit sophiam:
<carm_biblioth. 3.1.159>	In primis caeli terraeque marisque creator,
<carm_biblioth. 3.1.160>	Ipsius et natus, spiritus atque agius.
<carm_biblioth. 3.1.161>	Huius ab amne fluit divina scientia late,
<carm_biblioth. 3.1.162>	Mundum pestiferis exspolians tenebris:
<carm_biblioth. 3.1.163>	Quoque modo quisquis caveat munitus ab armis
<carm_biblioth. 3.1.164>	Hostis perversi tela inimica nimis.
<carm_biblioth. 3.1.165>	Quadrivium gignit virtutis nobile sane,
<carm_biblioth. 3.1.166>	Terrigenum mittit per quod in astra genus.
<carm_biblioth. 3.1.167>	Haec quam multiplici sermone salubria semper
<carm_biblioth. 3.1.168>	Attrahit atque movet sive monendo iubet.
<carm_biblioth. 3.1.169>	Haec iubet, atra fugat, dehinc fallacia pellit,
<carm_biblioth. 3.1.170>	Vera superna capit: haec facit, illa fugit.
<carm_biblioth. 3.1.171>	Exul ab exilio dapibus solatur opimis,
<carm_biblioth. 3.1.172>	Cum legit aut relegit cumque relecta sapit.
<carm_biblioth. 3.1.173>	Haec mala vile vehit coeuntia temporis huius
<carm_biblioth. 3.1.174>	Nec digna aeternis aestimat esse bonis
<carm_biblioth. 3.1.175>	Aut ea - cerne - timet: tantum formidat amare,
<carm_biblioth. 3.1.176>	Quantum, ne non sit coetibus in superis.
<carm_biblioth. 3.1.177>	Hic dominus loquitur, hic nos ei corde loquamur,
<carm_biblioth. 3.1.178>	Quo nil maius adit, nil vel adire potest.
<carm_biblioth. 3.1.179>	Quisquis ea instructus mundanis usibus, hisce:
<carm_biblioth. 3.1.180>	Quis Salomone opibus ditior emicuit?
<carm_biblioth. 3.1.181>	Hoc concessa cui dives sapientia fecit,
<carm_biblioth. 3.1.182>	Regibus ac cunctis hunc ea proposuit.
<carm_biblioth. 3.1.183>	Tu quoque, qui es humilis, - prudens intentio sancta -
<carm_biblioth. 3.1.184>	Se propter sophiam dilige posce cape.
<carm_biblioth. 3.1.185>	An non plus id pro quo aliud fit, quam actio quae fit?
<carm_biblioth. 3.1.186>	Se tamen haec sophia plus nec habere quiit.
<carm_biblioth. 3.1.187>	Ergo deus trinus pax seu sapientia vera:
<carm_biblioth. 3.1.188>	Ultra non laus nec versificalis apex.
<carm_biblioth. 3.1.189>	Huic operi magno magnis te nisibus aptas,
<carm_biblioth. 3.1.190>	Inclite rex Carole, lumine care mage.
<carm_biblioth. 3.1.191>	Es splendor populi, lux mundi, gloria regni,
<carm_biblioth. 3.1.192>	Et bonitate prior nec pietate minor,
<carm_biblioth. 3.1.193>	Nunc etiam cunctis praelatus iustius, alme,
<carm_biblioth. 3.1.194>	In genere humano nisu opere arte fide:
<carm_biblioth. 3.1.195>	Vi David, intellectu Salomon benedicto,
<carm_biblioth. 3.1.196>	In specie Ioseph, spe induperator ovans.
<carm_biblioth. 3.1.197>	Qui mare, qui terram, qui totum continet orbem,
<carm_biblioth. 3.1.198>	Te conservet amet ducat adusque polum.
<carm_biblioth. 3.1.199>	Sit tibi honor pax ordo decus patientia regnum
<carm_biblioth. 3.1.200>	Prosperitas omnis et sine fine vale.
<carm_biblioth. 3.2.1>	Exit Hieronimus Roma condiscere verba
<carm_biblioth. 3.2.2>	Hierusalem Hebraeae legis honorificae.
<carm_biblioth. 3.2.3>	Eustochio nec non Paulae divina salutis
<carm_biblioth. 3.2.4>	Iura dat altithrono fultus ubique deo.
<carm_biblioth. 3.2.5>	Hieronimus, translata sibi quae transtulit almus,
<carm_biblioth. 3.2.6>	Ollis hic tribuit, quis ea composuit.
<carm_biblioth. 3.3.1>	Adam primus uti fingitur istic,
<carm_biblioth. 3.3.2>	Cuius costa sacrae carpitur Evae.
<carm_biblioth. 3.3.3>	Christus Evam ducit Adae, Suadet nuper creatae
<carm_biblioth. 3.3.4>	Quam vocat viraginem. Anguis dolo puellae.
<carm_biblioth. 3.3.5>	Ast edant ne poma vitae, Post haec amoena lustrans
<carm_biblioth. 3.3.6>	Prohibet ipse conditor. Adam vocat redemptor.
<carm_biblioth. 3.3.7>	Uterque ab umbria pellitur inde sacris
<carm_biblioth. 3.3.8>	Et iam labori rura colunt habiti.
<carm_biblioth. 3.4.1>	Suscipit legem Moyses corusca
<carm_biblioth. 3.4.2>	Regis e dextra superi, sed infra
<carm_biblioth. 3.4.3>	Iam docet Christi populum repletus
<carm_biblioth. 3.4.4>	Nectare sancto.
<carm_biblioth. 3.5.1>	Psalmificus David resplendet et ordo peritus
<carm_biblioth. 3.5.2>	Eius opus canere musica ab arte bene.
<carm_biblioth. 3.6.1>	Exulta, laetare satis, rex inclite David,
<carm_biblioth. 3.6.2>	Egregii voti compos ubique tui.
<carm_biblioth. 3.6.3>	Carle, decus regni, fax cosmi, gloria cleri,
<carm_biblioth. 3.6.4>	Eclesiae fautor militiaeque decor,
<carm_biblioth. 3.6.5>	En iam lecta tibi series transacta vetusta,
<carm_biblioth. 3.6.6>	Sed nova rite sequens ista legenda patet.
<carm_biblioth. 3.6.7>	Cuius in initio clare primordia clara
<carm_biblioth. 3.6.8>	Mattheus domini concinit ex genesi.
<carm_biblioth. 3.6.9>	Ceu leo per deserta fremit deserta minando
<carm_biblioth. 3.6.10>	Vox tua, Marce, suo fulta perenne deo.
<carm_biblioth. 3.6.11>	Mystica sacra sacre partis per quattuor orbis
<carm_biblioth. 3.6.12>	Fert studium Lucae lucis ab arce piae.
<carm_biblioth. 3.6.13>	Ad genitum patria super aethera, celse Iohannes,
<carm_biblioth. 3.6.14>	Scandis et ex verbo verba colenda canis.
<carm_biblioth. 3.6.15>	Eximii hi iaciunt late mysteria Christi,
<carm_biblioth. 3.6.16>	In sensu parili conveniuntque sibi.
<carm_biblioth. 3.6.17>	Plusve minusve vel aequa boant, sua sicque dehiscunt,
<carm_biblioth. 3.6.18>	Attamen effectus unus utrinque novus.
<carm_biblioth. 3.6.19>	Hoc euangelium sanat blanditur honorat
<carm_biblioth. 3.6.20>	Castigat reficit munit honestat alit.
<carm_biblioth. 3.6.21>	Hic modus effandi, hic virtus, hic actio munda,
<carm_biblioth. 3.6.22>	Hic cibus, hic potus, hic benedicta salus,
<carm_biblioth. 3.6.23>	Hic vita caritas via spes verumque fidesque
<carm_biblioth. 3.6.24>	Seu bona cuncta simul consociata vigent:
<carm_biblioth. 3.6.25>	His assuesce, diu haec meditare, haec dilige sive
<carm_biblioth. 3.6.26>	In sermone, opere haec habitare stude.
<carm_biblioth. 3.6.27>	Rex bone, rex sapiens, rex prudens, rex venerande,
<carm_biblioth. 3.6.28>	Rex Carole alme, vale cum pietatis ope.
<carm_biblioth. 3.6.29>	Det tibi sceptra patris Iesus, confirmet, adunet,
<carm_biblioth. 3.6.30>	Proemia sanctorum ut merearis. Amen.
<carm_biblioth. 3.7.1>	Rex micat aethereus condigne sive prophetae
<carm_biblioth. 3.7.2>	Hic, euangelicae quattuor atque tubae.
<carm_biblioth. 3.8.1>	Hic Saulum dominus caecat, hinc fundit in imam
<carm_biblioth. 3.8.2>	Terram, post trahitur caecus, ut ire queat.
<carm_biblioth. 3.8.3>	Alloquitur Sabaoth Annaniam quaerere Saulum,
<carm_biblioth. 3.8.4>	Reddit et en olli lumina adempta sibi.
<carm_biblioth. 3.8.5>	Quam bene, sancte, doces vitalia dogmata, Paule,
<carm_biblioth. 3.8.6>	Ex serie prisca caelitus atque nova.
<carm_biblioth. 3.9.1>	Septem sigillis agnus innocens modis
<carm_biblioth. 3.9.2>	Signata miris iussa disserit patris.
<carm_biblioth. 3.9.3>	Leges e veteris sinu novellae
<carm_biblioth. 3.9.4>	Almis pectoribus liquantur ecce,
<carm_biblioth. 3.9.5>	Quae lucem populis dedere multis.
<carm_biblioth. 3.10.1 >	O decus, o veneranda salus, o splendide David,
<carm_biblioth. 3.10.2 >	Rex Carole alme, vige cunctipotentis ope.
<carm_biblioth. 3.10.3 >	Gloria, laus, honor, omne decens, miseratio clemens,
<carm_biblioth. 3.10.4 >	Pictus es hic studio artis ab eximio.
<carm_biblioth. 3.10.5 >	Sed quia tam haec rutilans species it, non nisi fecit
<carm_biblioth. 3.10.6 >	Vera tui, omnis cui cedit imago viri;
<carm_biblioth. 3.10.7 >	Es prior effigie, sensu prior, artibus, odis:
<carm_biblioth. 3.10.8 >	His prior aut illis? - restat in ambiguis.
<carm_biblioth. 3.10.9 >	En bene grata tuis haec ignoratio, David:
<carm_biblioth. 3.10.10>	Fulget ubique locus laetitiae nimius.
<carm_biblioth. 3.10.11>	Fert et eis manifeste, quod sis maior utrinque
<carm_biblioth. 3.10.12>	Magnis in cunctis, omnibus orbe viris.
<carm_biblioth. 3.10.13>	Iusta iubes, iniusta vetas, mala cuncta recidis:
<carm_biblioth. 3.10.14>	Dictis seu factis is via sancta tuis.
<carm_biblioth. 3.10.15>	Quae canis, ipse facis neque in his reprehensio sordet:
<carm_biblioth. 3.10.16>	Haut in utroque, nisi actio pura dei.
<carm_biblioth. 3.10.17>	Eclesiae fotor, cleris populisque levamen
<carm_biblioth. 3.10.18>	Ordinibusque sacris quam sacer ordo satis.
<carm_biblioth. 3.10.19>	Per te pontifices pueros cum chrismate sancto
<carm_biblioth. 3.10.20>	Nomine de Christi rite novare queunt.
<carm_biblioth. 3.10.21>	Quis tribuis meritos merito deitatis honores,
<carm_biblioth. 3.10.22>	Dum te subdis eis corde opere ore fide.
<carm_biblioth. 3.10.23>	Scis - ideo servas -, quod portio debeat ire
<carm_biblioth. 3.10.24>	Prima tui domini, qui dedit esse tibi.
<carm_biblioth. 3.10.25>	Pauper egenus inops vidua orfanus anxius orbus -
<carm_biblioth. 3.10.26>	His aliisque datus es pater atque cibus.
<carm_biblioth. 3.10.27>	Iudicii volvis totiens extrema diei
<carm_biblioth. 3.10.28>	Quodque putris caro sis ac periturus homo.
<carm_biblioth. 3.10.29>	Propterea es iustus prudens fortis moderatus,
<carm_biblioth. 3.10.30>	Semper larga manus et pietatis opus.
<carm_biblioth. 3.10.31>	Quis pluviae guttas, numerum quis novit harenae?:
<carm_biblioth. 3.10.32>	Te laudare potest pleniter aut merite?
<carm_biblioth. 3.10.33>	Ceu plumbum argento, aes auro, rus sidere distat,
<carm_biblioth. 3.10.34>	Gemma vitro: scandit plus tua fama modo.
<carm_biblioth. 3.10.35>	Ante Brito stabilis fiet vel musio muri
<carm_biblioth. 3.10.36>	Pax bona, quam nomen desit honosque tuum.
<carm_biblioth. 3.10.37>	Iam iam pro tanto, pro tali rege profusas
<carm_biblioth. 3.10.38>	Orbis agat mecum totus abunde preces:
<carm_biblioth. 3.10.39>	Ut valeat vigeat vivat per saecula felix,
<carm_biblioth. 3.10.40>	Utatur pace prosperitate fruens,
<carm_biblioth. 3.10.41>	Regnum habeat teneat dilatet fulciat ornet,
<carm_biblioth. 3.10.42>	Addat ei iura legis ab arce pia,
<carm_biblioth. 3.10.43>	Insuper his habitis praeclare in tempore mortis
<carm_biblioth. 3.10.44>	Perpetuam requiem hic mereatur. Amen.
<carm_biblioth. 3.11.1>	Haec etiam pictura recludit, qualiter heros
<carm_biblioth. 3.11.2>	Offert Vivianus cum grege nunc hoc opus.
<carm_biblioth. 3.11.3>	Ante ubi post patrem primi: Tesmundus amandus,
<carm_biblioth. 3.11.4>	Sigvaldus iustus, primus Aregarius:
<carm_biblioth. 3.11.5>	Quis tribus est probitas, pietas verumque fidesque,
<carm_biblioth. 3.11.6>	Cetera honesta quoque consociata simul;
<carm_biblioth. 3.11.7>	Quartus his iunctus haeret, sanctissime David,
<carm_biblioth. 3.11.8>	Qui te vi tota mentis amore colit.
<carm_biblioth. 3.11.9>	Hi proni tibimet domino de parte beati
<carm_biblioth. 3.11.10>	Martini ac fratrum ecce librum tribuunt.
<carm_biblioth. 3.11.11>	Cuius honore rogant: placeat laudetur ametur
<carm_biblioth. 3.11.12>	Scrutetur prosit auxilietur alat.
<carm_biblioth. 3.11.13>	In quo nil aliud quam fratrum sola voluntas
<carm_biblioth. 3.11.14>	Ex, tua quas, villis, iussio reddiderat.
<carm_biblioth. 3.11.15>	Reddis eas, Caesar, Martini pro veneratu,
<carm_biblioth. 3.11.16>	Domni ceu precibus semper amabilibus
<carm_biblioth. 3.11.17>	Perpetui nec non Briccii tutamine sancti
<carm_biblioth. 3.11.18>	Proque aliis reliquis, o paradise, tuis,
<carm_biblioth. 3.11.19>	Immo magis pro te, Iesu salvator amate,
<carm_biblioth. 3.11.20>	Sis ut ei vita denique perpetua,
<carm_biblioth. 3.11.21>	Pro famulis nobis etiam oratoribus aptis,
<carm_biblioth. 3.11.22>	Quos sitis obruerat, frigus et atra fames
<carm_biblioth. 3.11.23>	O rex, o reverende, fiet renovatio fixa
<carm_biblioth. 3.11.24>	A mercede data sive salute tua.
<carm_biblioth. 3.11.25>	Praevaleat regale decus superetque potestas
<carm_biblioth. 3.11.26>	Regum de more, qui coluere bonum.
<carm_biblioth. 3.11.27>	Praeceptum genitoris, avi, proavi renovasti:
<carm_biblioth. 3.11.28>	Hoc stet, hoc maneat, hoc nec obire queat.
<carm_biblioth. 3.11.29>	Quod tua sancta manus nuper firmavit honeste
<carm_biblioth. 3.11.30>	Praecepti serie, prorsus eat stabile.
<carm_biblioth. 3.11.31>	Quid facient alii, regis mutatio tanti
<carm_biblioth. 3.11.32>	In facto hoc fuerit si hoste vigente malo?
<carm_biblioth. 3.11.33>	I procul atque procul, scelus, hoc crudele per omne:
<carm_biblioth. 3.11.34>	Tu prope, iustitia, vince, nociva fuga.
<carm_biblioth. 3.11.35>	Quas laudes tibi, quas grates, quae carmina, David,
<carm_biblioth. 3.11.36>	Quod par dulce melos vox, lira, corda canet?:
<carm_biblioth. 3.11.37>	Nos, siquidem psalmos, missas, speciale precamur,
<carm_biblioth. 3.11.38>	Psallemus pro te, coniuge, prole pie.
<carm_biblioth. 3.11.39>	Sic nostri vere post nos quicunque futuri
<carm_biblioth. 3.11.40>	Assiduas fundent multiplicesque preces.
<carm_biblioth. 3.11.41>	Sint tibi spes, virtus, lumen, victoria, Christus,
<carm_biblioth. 3.11.42>	Pax, laus continue: rex bone David, ave.
<carm_biblioth. 4.1.1>	Hic residet Karolus divino munere fultus,
<carm_biblioth. 4.1.2>	Ornat quem pietas et bonitatis amor.
<carm_biblioth. 4.1.3>	Hludowic iustus erat (quo rex non iustior alter),
<carm_biblioth. 4.1.4>	Qui genuit prolem hanc tribuente deo.
<carm_biblioth. 4.1.5>	Alma viro peperit Iudith de sanguine claro,
<carm_biblioth. 4.1.6>	Cum genitor regnis iura dabat propriis.
<carm_biblioth. 4.1.7>	Hic nomen magni Karoli de nomine sumpsit,
<carm_biblioth. 4.1.8>	Nomen et indicium sceptra tenendo sua.
<carm_biblioth. 4.1.9>	Hic David vario fulgescit stemmate regis
<carm_biblioth. 4.1.10>	Atque Salomonica iura docentis habet.
<carm_biblioth. 4.1.11>	Istius imperio hic codex resplendet et auro,
<carm_biblioth. 4.1.12>	Qui bona construxit multa favente deo.
<carm_biblioth. 4.1.13>	Arma tibi faveant Christi stabilita per aevum,
<carm_biblioth. 4.1.14>	Muniat et clipeus semper ab hoste suus.
<carm_biblioth. 4.1.15>	Francia grata tibi, rex inclite, munera defert.
<carm_biblioth. 4.1.16>	Gotia te pariter cum regnis inchoat altis.
<carm_biblioth. 4.2.1>	Suscipit, agne, tuum, populus, venerande, cruorem
<carm_biblioth. 4.2.2>	Et synagoga suo fuscata colore recessit.
<carm_biblioth. 4.2.3>	Omnia, quae praesens tellus producit alendo
<carm_biblioth. 4.2.4>	Et maris haec facies limbo circumvenit amplo,
<carm_biblioth. 4.2.5>	Agne, deum solio temet venerantur in alto.
<carm_biblioth. 4.2.6>	Cana caterva cluens, vatum et venerabilis ordo,
<carm_biblioth. 4.2.7>	Coetus apostolicus sertis coelestibus instans
<carm_biblioth. 4.2.8>	Laudat, adorat, amat devoto pectore temet;
<carm_biblioth. 4.2.9>	Et princeps Karolus vultu speculatur aperto
<carm_biblioth. 4.2.10>	Orans, ut tecum vivat longevus in aevum.
<carm_biblioth. 4.3.1>	Christus, vita hominum, caelorum gloria summa,
<carm_biblioth. 4.3.2>	Librat tetragonum miro discrimine mundum.
<carm_biblioth. 4.3.3>	Ordine quadrato variis depicta figuris
<carm_biblioth. 4.3.4>	Agmina sanctorum gaudia magna vident.
<carm_biblioth. 4.3.5>	Ex quibus Isaias divino munere fartus,
<carm_biblioth. 4.3.6>	Hieremias pariter domini miracula psallunt,
<carm_biblioth. 4.3.7>	Hiezechihel sedemque dei describit et ista,
<carm_biblioth. 4.3.8>	Et Danihel Christum narrat de monte recisum.
<carm_biblioth. 4.3.9>	Humanum Christi describit Mattheus ortum;
<carm_biblioth. 4.3.10>	Scribendo penitras coelum tu mente, Iohannes;
<carm_biblioth. 4.3.11>	More boat Marcus frendentis voce leonis;
<carm_biblioth. 4.3.12>	Mugit amore pio Lucas in carmine Christi.
<carm_biblioth. 4.3.13>	Pagina nunc praesens retinet splendore venusto,
<carm_biblioth. 4.3.14>	Quae proceres octo ore pio reboant.
<carm_biblioth. 4.4.1>	Christus ut humanam traxit de virgine vestem,
<carm_biblioth. 4.4.2>	Mattheus ter iuncto componit in ordine patrum.
<carm_biblioth. 4.4.3>	Hic, deitate potens actus quos gessit Iesus,
<carm_biblioth. 4.4.4>	Pandit: et in hominis speciem depingitur idem.
<carm_biblioth. 4.4.5>	Multa legenda sibi genti descripsit Hebreae,
<carm_biblioth. 4.4.6>	Quo nunquam legis sese succumbat in umbris.
<carm_biblioth. 4.5.1>	Hic leo surgendo portas confregit Averni,
<carm_biblioth. 4.5.2>	Qui numquam dormit, nusquam dormitat in aevum.
<carm_biblioth. 4.6.1>	Filius hic Petri Marcus, quia fonte renatus
<carm_biblioth. 4.6.2>	Famine praepulchro perstringit gaudia verbi,
<carm_biblioth. 4.6.3>	Quae didicit sollers ipso monstrante magistro
<carm_biblioth. 4.6.4>	Pervigil Italicam fecit cognoscere plebem.
<carm_biblioth. 4.6.5>	Terribili specie formaris rite leonis
<carm_biblioth. 4.6.6>	Tu, quia terribilem fingis rugire leonem.
<carm_biblioth. 4.7.1>	Lucas Achaicis calamo describit honesto,
<carm_biblioth. 4.7.2>	Quae tanti sedulus Pauli per verba secutus
<carm_biblioth. 4.7.3>	Audierat docilis, peregrina veste decorus.
<carm_biblioth. 4.7.4>	Nec pelagi fluctus potuit compescere verbis,
<carm_biblioth. 4.7.5>	Iura sacerdotis quin scriberet themate primo:
<carm_biblioth. 4.7.6>	Haec ideo facies vituli depingitur illi.
<carm_biblioth. 4.8.1>	Hunc Moyses agnum monstravit lege futurum:
<carm_biblioth. 4.8.2>	Cunctis pro populis sufferri vulnera mortis.
<carm_biblioth. 4.9.1>	Cum sancto penitras arcana labore, Iohannes,
<carm_biblioth. 4.9.2>	Quae nullus potuit hominum nec mentis acumen,
<carm_biblioth. 4.9.3>	Alta sophya nitens unquam penitrare legendo:
<carm_biblioth. 4.9.4>	Ut deus aeternus factus caro virgine natus.
<carm_biblioth. 4.9.5>	Et quia verborum pennis super astra petisti,
<carm_biblioth. 4.9.6>	Te species aquilae sequitur, quae pervolat ethra.
<carm_biblioth. 4.10.1>	Dextera haec patris mundum dicione gubernans
<carm_biblioth. 4.10.2>	Protegat et Karolum semper ab hoste suum.
<carm_biblioth. 4.11.1>	Bis quadringenti volitant et septuaginta
<carm_biblioth. 4.11.2>	Anni, quo deus est virgine natus homo.
<carm_biblioth. 4.11.3>	Ter denis annis Karolus regnabat et uno,
<carm_biblioth. 4.11.4>	Cum codex actus illius imperio.
<carm_biblioth. 4.11.5>	Hactenus undosum calamo descripsimus aequor,
<carm_biblioth. 4.11.6>	Litoris ad finem nostra carina manet.
<carm_biblioth. 4.11.7>	Sanguine nos uno patris matrisque creati,
<carm_biblioth. 4.11.8>	Atque sacerdotis servat uterque gradum.
<carm_biblioth. 4.11.9>	En Beringarius, Liuthardus nomine dicti,
<carm_biblioth. 4.11.10>	Quis fuerat sudor difficilisque nimis.
<carm_biblioth. 4.11.11>	Hic tibimet, lector, succedant verba precantis,
<carm_biblioth. 4.11.12>	Ut dicas: capiant regna beata dei.

<carm_biblioth. 5.1>	Biblorum seriem Karolus rex inclitus istam
<carm_biblioth. 5.2>	Contexit chryso corde colens catharo.
<carm_biblioth. 5.3>	O miranda nimis domini sapientia summi,
<carm_biblioth. 5.4>	Quae praesens aderas, dum caelos ipse parabat,
<carm_biblioth. 5.5>	Nec spectanda minus, quod sic disponere cuncta
<carm_biblioth. 5.6>	Ordine composito nosti sub iure coapto.
<carm_biblioth. 5.7>	Tu stellas stellis interposuisse videris,
<carm_biblioth. 5.8>	Sidereas vario expungens discrimine metas,
<carm_biblioth. 5.9>	Luminibus cunctis statuens praeponere solem;
<carm_biblioth. 5.10>	Tu quoque circuiens coeli sic undique gyrum
<carm_biblioth. 5.11>	Nexisti mediam convexo climate terram,
<carm_biblioth. 5.12>	Tu mare fluctifluum divisa parte locasti.
<carm_biblioth. 5.13>	Diversas gentes habitus sic mosque reservant,
<carm_biblioth. 5.14>	Sed tu primatum cunctis in gentibus aequum
<carm_biblioth. 5.15>	Sola tenes propria reprimens virtute superbos.
<carm_biblioth. 5.16>	Regibus et regnis semper tu iura dedisti:
<carm_biblioth. 5.17>	Paruit atque tuis quisquis de regibus orsis,
<carm_biblioth. 5.18>	Culmine sublimi micuit sublimior ipse.
<carm_biblioth. 5.19>	Felices dicti, felices sunt quoque facti,
<carm_biblioth. 5.20>	Quique haesere tibi: tua laus et gloria regnant.
<carm_biblioth. 5.21>	Biblorum serie de multis multa feruntur:
<carm_biblioth. 5.22>	Correctis aliis, reprobatis denique multis
<carm_biblioth. 5.23>	Quosdam glorifico rexisti nomine reges;
<carm_biblioth. 5.24>	Sed servasse tuum tibimet specialiter unum
<carm_biblioth. 5.25>	Ac proprium Karolum claret sapientibus orbis.
<carm_biblioth. 5.26>	Quem solem solum regali scemate clarum
<carm_biblioth. 5.27>	Lumine conspicuum ponis, sapientia, primum.
<carm_biblioth. 5.28>	Nunc licet atque libet scrutari funditus illum
<carm_biblioth. 5.29>	Rite modum, reges tibi quo placuisse sciuntur:
<carm_biblioth. 5.30>	Sique tuus dici Karolus vel possit haberi,
<carm_biblioth. 5.31>	Pandatur saltem paucis rudibusque loquelis.
<carm_biblioth. 5.32>	Fortis nam David per te regnavit et egit
<carm_biblioth. 5.33>	Arma beatorum nec non et norma reorum
<carm_biblioth. 5.34>	Stare docens sanctos rursusque resurgere lapsos.
<carm_biblioth. 5.35>	Non pateris humiles penitus tu, sancta, perire,
<carm_biblioth. 5.36>	Quos te corde tuo satis acceptasse fateris:
<carm_biblioth. 5.37>	Corripis et reprimis; quos corrigis, erigis aeque;
<carm_biblioth. 5.38>	Exerces cunctos, animo quos diligis almo;
<carm_biblioth. 5.39>	Viribus et validis virtutes grata ministras;
<carm_biblioth. 5.40>	Displicuisse putant stolidi quos, diligis immo.
<carm_biblioth. 5.41>	Rex Salomon, quoniam potius tua dona petivit
<carm_biblioth. 5.42>	Ut sapiens posset fieri, praecelsior ullis
<carm_biblioth. 5.43>	Regibus existens opibus pollebat opimis
<carm_biblioth. 5.44>	Iudicioque rato tecum bona plurima sanxit
<carm_biblioth. 5.45>	Doctrinaque tua mundum redimivit abunde,
<carm_biblioth. 5.46>	Mirificum domino meruit quoque condere templum:
<carm_biblioth. 5.47>	A te secedens, in se dispendia passus,
<carm_biblioth. 5.48>	Dogma quod exhausit de te, per saecula lucet.
<carm_biblioth. 5.49>	Ergone tute tuum Karolum non diligis ultro?
<carm_biblioth. 5.50>	An hominum cuiquam humili fit corde secundus?
<carm_biblioth. 5.51>	An pietate calet caluitque tanta vel alter?
<carm_biblioth. 5.52>	Qui memorans adeo cunctarum pectore rerum,
<carm_biblioth. 5.53>	Ut nihil auditum vel visum oblivio carpat:
<carm_biblioth. 5.54>	Propria sola latet delata iniuria mente.
<carm_biblioth. 5.55>	An de iustitiae dicam sileamve tenore?
<carm_biblioth. 5.56>	Si quid forte minus, fateor: miseratio vincit.
<carm_biblioth. 5.57>	Eia age, prome manum largam, vox libera dictu:
<carm_biblioth. 5.58>	Testis erit verax nunc orphanus atque pupillus
<carm_biblioth. 5.59>	(Sic merito cunctos istorum nomine signo,
<carm_biblioth. 5.60>	Dum non excipitur quisquam nec pellitur usquam).
<carm_biblioth. 5.61>	Nec mare praeterea fervens in gurgite vasto
<carm_biblioth. 5.62>	Hanc retinere manum potuit poteritque vel unquam:
<carm_biblioth. 5.63>	Diversae hoc linguae diversa parte loquuntur,
<carm_biblioth. 5.64>	Diversi mores laudant concorditer ipsam.
<carm_biblioth. 5.65>	Felix ergo manus, sed mens felicior huius,
<carm_biblioth. 5.66>	Pauper quae potius secum, quin constat egena,
<carm_biblioth. 5.67>	Non inflata tumens regalis stemmate typi;
<carm_biblioth. 5.68>	Sed, caro dum gemmis auroque ornata refulget,
<carm_biblioth. 5.69>	Haec secum semper meditatur nocte dieque,
<carm_biblioth. 5.70>	Lucidior Christo quo sole resplendeat ipso:
<carm_biblioth. 5.71>	Sicque tuum Karolum facis, o sapientia, solem.
<carm_biblioth. 5.72>	Nempe ubi thesaurus cor, ibi fore rite probatur,
<carm_biblioth. 5.73>	Quod huius domino semper constanter adhaeret,
<carm_biblioth. 5.74>	In quo quicquid habet dulci pietate recondit.
<carm_biblioth. 5.75>	Quid si nunc ipsum terris in carne videret?:
<carm_biblioth. 5.76>	Quo sub amore pedes, quo voto figeret ori?
<carm_biblioth. 5.77>	Quando datam legem tanto veneratur honore,
<carm_biblioth. 5.78>	Quid de euangelico textu replicabo colendo?
<carm_biblioth. 5.79>	En ipsos apices gemmis circumdat et auro:
<carm_biblioth. 5.80>	O quanto Christum mens fervida diligit ista,
<carm_biblioth. 5.81>	Cuius amore sibi vilescunt omnia mundi.
<carm_biblioth. 5.82>	Est modus, ut nec habens habeat nec habere cupiscat,
<carm_biblioth. 5.83>	Est et habens sicut nec habens, sed et erogat ultro:
<carm_biblioth. 5.84>	Ista virum virtus condigno nomine comit.
<carm_biblioth. 5.85>	Ecce patet, Salomon quoniam, o sapientia, temet
<carm_biblioth. 5.86>	Non plus dilexit Karolo sine fine beando.
<carm_biblioth. 5.87>	Tu quoque nec David tantis per quaeque probasti;
<carm_biblioth. 5.88>	Inter quae quaedam de quodam gratia facto
<carm_biblioth. 5.89>	Multa tibi toto debetur corde ferenda:
<carm_biblioth. 5.90>	Amisit David regnum rursusque recepit,
<carm_biblioth. 5.91>	Morte tamen geniti tristatus valde dolebat;
<carm_biblioth. 5.92>	Tuque tuo Karolo reparasti regna paterna
<carm_biblioth. 5.93>	Nec dolor accessit, sed amor fraternus adhaesit:
<carm_biblioth. 5.94>	Unde tuum Karolum semper servabis ubique.
<carm_biblioth. 5.95>	Ergo nec hunc David nec Iob magis esse probatos
<carm_biblioth. 5.96>	Apparet plane, pro te nec plura tulisse,
<carm_biblioth. 5.97>	Quanta tuus Karolus mitis, pius atque benignus,
<carm_biblioth. 5.98>	ΝΗΦΑΛΕΟΣ ΦΡΟΝΙΜΟΣ ΣΠΟΥΔΑΙΟΣ ΚΑΙ ΔΕ ΔΙΚΑΙΟΣ:
<carm_biblioth. 5.99>	Aequivoco Karolo frustratus germine digno
<carm_biblioth. 5.100>	Indulsit pro te saevo scaevoque tyranno,
<carm_biblioth. 5.101>	Omnibus atque suis regno privantibus ipsum
<carm_biblioth. 5.102>	Tam bonitate proba, tanta pietate pepercit;
<carm_biblioth. 5.103>	Quin pervalde suis inimicis maxima rursus
<carm_biblioth. 5.104>	Praedia restituit, donans ac plura quibusdam.
<carm_biblioth. 5.105>	Quid? mereatur erus sanci, sapientia, tantus?:
<carm_biblioth. 5.106>	Iudicio nostro primus prae regibus extat.
<carm_biblioth. 5.107>	Pragmate posco pio, populorum pectora pando:
<carm_biblioth. 5.108>	Praecipuo prosit perproba proprietas.

<carm_biblioth. 6.1.1>	Rex caeli dominus solita pietate redundans
<carm_biblioth. 6.1.2>	Hunc Karolum regem terrae dilexit herilem.
<carm_biblioth. 6.1.3>	Tanti ergo officii ut compos valuisset haberi,
<carm_biblioth. 6.1.4>	Tetranti implevit virtutum quattuor almo:
<carm_biblioth. 6.1.5>	Imminet hic capiti de vertice cuncta refundens.
<carm_biblioth. 6.1.6>	Denique se primum, tunc omnia rite gubernat
<carm_biblioth. 6.1.7>	Prudenter, iuste, moderate, fortiter atque:
<carm_biblioth. 6.1.8>	Hinc inde angelico septus tutamine sacro,
<carm_biblioth. 6.1.9>	Hostibus ut cunctis exultet pace repulsis.
<carm_biblioth. 6.1.10>	Ad dextram armigeri praetendunt arma ministri,
<carm_biblioth. 6.1.11>	Ecclesiam Christi invictus defensor in aevum
<carm_biblioth. 6.1.12>	Armipotens magnis quis ornet saepe triumphis;
<carm_biblioth. 6.1.13>	Nobilis ad levam coniunx de more venustat,
<carm_biblioth. 6.1.14>	Qua insignis proles in regnum rite paretur.
<carm_biblioth. 6.2.1>	Omnipotentis opus, quod continet iste libellus,
<carm_biblioth. 6.2.2>	O lector reverens intellectuque probandus,
<carm_biblioth. 6.2.3>	Si sapias vitae calles, hoc rite notabis
<carm_biblioth. 6.2.4>	Et poteris causam tibimet rescire salutis.
<carm_biblioth. 6.2.5>	Hic cataractarum vox est, qua clamat abyssus,
<carm_biblioth. 6.2.6>	Alarum plausu et strepitu compellat abyssum.
<carm_biblioth. 6.2.7>	Hinc spes atque timor iunguntur foedere ducto,
<carm_biblioth. 6.2.8>	Et clemens iudex addiscitur omine certo.
<carm_biblioth. 6.2.9>	Hic videas, quod non sine labe dies recoluntur,
<carm_biblioth. 6.2.10>	Sed, quare cum labe dies merito peraguntur.
<carm_biblioth. 6.2.11>	Hic cernas Adam factum libra pietatis,
<carm_biblioth. 6.2.12>	A se defectum sed non sine lege relictum.
<carm_biblioth. 6.2.13>	Hic cherub geminum diffuso corde videbis
<carm_biblioth. 6.2.14>	Propitiumque deum manifesta luce notabis.
<carm_biblioth. 6.2.15>	Tempore diverso diffudit spiritus idem
<carm_biblioth. 6.2.16>	Hanc pietatis opem, sed Christo iudice finem.
<carm_biblioth. 6.2.17>	Spiritus almificus hic pandit iura rotarum,
<carm_biblioth. 6.2.18>	Atque volubilitas hic promitur ordine sacro,
<carm_biblioth. 6.2.19>	Testamentorum per tempora quippe duorum;
<carm_biblioth. 6.2.20>	Et sex aetates pro munere nempe dierum
<carm_biblioth. 6.2.21>	Hic describuntur, quin septima facta quietis.
<carm_biblioth. 6.2.22>	Hic Moyses legem cornuta luce ministrat
<carm_biblioth. 6.2.23>	Atque prophetarum nobis oracula clangunt.
<carm_biblioth. 6.2.24>	Emicat hoc iubar in toto diffusius orbe
<carm_biblioth. 6.2.25>	Hic psalmista potens David domino cytharizans:
<carm_biblioth. 6.2.26>	Et docuit laudes et scripsit iura precantum.
<carm_biblioth. 6.2.27>	Hic cibus est dulcis, hic vero pignore manna,
<carm_biblioth. 6.2.28>	Hic actus hominum merita de sorte notantur.
<carm_biblioth. 6.2.29>	Quid caveas, lector, vel quid secteris in omni,
<carm_biblioth. 6.2.30>	Hoc poteris certe redimito codice nosse.
<carm_biblioth. 6.2.31>	Ista lucerna parata viam per saecula monstrat:
<carm_biblioth. 6.2.32>	Tempora nam scribens aeternum vivere pandit.
<carm_biblioth. 6.2.33>	Unde novum sidus sequitur de virgine natus:
<carm_biblioth. 6.2.34>	Atque novi testamenti fit ianua Christus.
<carm_biblioth. 6.2.35>	Qui reserans veteres umbras caligine tectas
<carm_biblioth. 6.2.36>	Vera dehinc populis et praemia certa retexit.
<carm_biblioth. 6.2.37>	Hoc et apostolicis dictavit famine scriptis
<carm_biblioth. 6.2.38>	Hisque prophetarum firmavit dicta priorum.
<carm_biblioth. 6.2.39>	His dapibus, lector, reficique fruique memento,
<carm_biblioth. 6.2.40>	Quisque fidem Christi baptismate iam tetigisti.
<carm_biblioth. 6.2.41>	Has nec Plato suis potuit reperire labore
<carm_biblioth. 6.2.42>	Ideis, miro ingenio cum preditus esset,
<carm_biblioth. 6.2.43>	Sed nec Pythagorasque matheseos studiosus;
<carm_biblioth. 6.2.44>	Nec Maro, Meonius nec vates rite probatus
<carm_biblioth. 6.2.45>	Veras delicias quiverunt tangere corde.
<carm_biblioth. 6.2.46>	Christus ad haec nobis consultu et voce magistra
<carm_biblioth. 6.2.47>	Prospexit votumque dedit iam velle paternum
<carm_biblioth. 6.2.48>	Quaerere pulsando vitaque in saecla fruendo.
<carm_biblioth. 6.2.49>	Hac, lector, mensa fruere ac de famine vive,
<carm_biblioth. 6.2.50>	Hac mel atque oleom de petra suge salutis.
<carm_biblioth. 6.2.51>	Rubra Falerna bibas, quibus hinc per saecula vivas,
<carm_biblioth. 6.2.52>	Propositoque dei conscriptus in arce tonantis
<carm_biblioth. 6.2.53>	Sis membrum Christi pretio de sanguinis emptus.
<carm_biblioth. 6.2.54>	Haec namque invenies praesenti pascua libro,
<carm_biblioth. 6.2.55>	Quem tibi quemque tuis rex Karolus ore serenus
<carm_biblioth. 6.2.56>	Offert, Christe, tuusque cliens et corde fidelis.
<carm_biblioth. 6.2.57>	Eius ad imperium devoti pectoris artus
<carm_biblioth. 6.2.58>	Ingobertus eram referens et scriba fidelis
<carm_biblioth. 6.2.59>	Graphidas Ausonios aequans superansve tenore,
<carm_biblioth. 6.2.60>	Mentis ut auricomum decus illi crescat in aevum,
<carm_biblioth. 6.2.61>	Quem fecit priscos Christus transire monarchos:
<carm_biblioth. 6.2.62>	Et sibi cognovit duce Christo sceptra tenere
<carm_biblioth. 6.2.63>	Vota, quibus coram tete flagravit, adimplens.
<carm_biblioth. 6.2.64>	Actibus ex priscis, quibus est translatio sena
<carm_biblioth. 6.2.65>	Impenso studio Ptholomei bibliothecae
<carm_biblioth. 6.2.66>	Aeolicis eius transmissae tempore libris,
<carm_biblioth. 6.2.67>	Exhinc, Origenis, acer studioque notandus
<carm_biblioth. 6.2.68>	Praecluis expositor Graecali famine promptus:
<carm_biblioth. 6.2.69>	Nec modico sumptu pendebat pagina dives,
<carm_biblioth. 6.2.70>	Quam variare stilis instabat Graecia tantis.
<carm_biblioth. 6.2.71>	Hieronimus tamen haud potuit hunc ferre laborem:
<carm_biblioth. 6.2.72>	Contulit ergo suis compendia magna Latinis,
<carm_biblioth. 6.2.73>	Dum nemus auricomum fulgenti stringit ab ore
<carm_biblioth. 6.2.74>	Iudaico panditque iubar stellaque veruque.
<carm_biblioth. 6.2.75>	Possidet ergo decus merito venerabile semper
<carm_biblioth. 6.2.76>	Hieronimus pollens Latiari stemmate multum:
<carm_biblioth. 6.2.77>	Eius namque labor scriptis dictisque probatur
<carm_biblioth. 6.2.78>	Esse probus veroque in saecula iure probandus,
<carm_biblioth. 6.2.79>	Eloquio clarus, sensus quoque munere cautus.
<carm_biblioth. 6.2.80>	Exemplum cuius nobis concede, redemptor,
<carm_biblioth. 6.2.81>	Quo tibi vivorum simus regione placentes
<carm_biblioth. 6.2.82>	Cum sanctis tibimet laudem sine fine canentes.
<carm_biblioth. 6.3.1>	Hieronimus velis secat aequora salsa secundis
<carm_biblioth. 6.3.2>	Romanumque solum linquit loca sancta petendo.
<carm_biblioth. 6.3.3>	Relligione vigens Hebraeo rite labore
<carm_biblioth. 6.3.4>	Instruitur tali redimens elementa magistro.
<carm_biblioth. 6.3.5>	Pelagii premit errorem cogitque fateri
<carm_biblioth. 6.3.6>	Non meritis hominum conferri dona superna.
<carm_biblioth. 6.3.7>	Te Paulam cum prole docet, quibus intima Christi
<carm_biblioth. 6.3.8>	Gratia diffusum fidei donum duplicavit.
<carm_biblioth. 6.3.9>	Archivum penetrans Hebraeum lampade cordis
<carm_biblioth. 6.3.10>	Hieronimus sacros adytus et eburnea templa
<carm_biblioth. 6.3.11>	Discipulis reserat, Latio transmittit habenda,
<carm_biblioth. 6.3.12>	Iudaeumque nemus, quod eatenus invia nostris
<carm_biblioth. 6.3.13>	Sepserat, ingressus cordato lumine lustrat;
<carm_biblioth. 6.3.14>	Ingenio mentis capiens exponit in aures.
<carm_biblioth. 6.3.15>	Moxque aperit geminum, triplex quoque sidus inorme,
<carm_biblioth. 6.3.16>	Atticus atque stilus hinc surgit robore forti.
<carm_biblioth. 6.4.1>	Hic homo formatur pulchro sub agalmate primus
<carm_biblioth. 6.4.2>	Celsithroni verbo dictu mirabile cunctis.
<carm_biblioth. 6.4.3>	Denique spiratur prorsusque sopore gravatur
<carm_biblioth. 6.4.4>	Ac lateralis ei sociatur habenda virago
<carm_biblioth. 6.4.5>	Sicque sua laetus gaudet de virgine virgo;
<carm_biblioth. 6.4.6>	Attamen hanc serpens viciavit fraude maligna,
<carm_biblioth. 6.4.7>	Exhinc illa virum vetiti per munera pomi:
<carm_biblioth. 6.4.8>	Sic manet aequalis primae suggestio fraudis.
<carm_biblioth. 6.4.9>	Pelleris hic, Adam, paradysi sede relicta,
<carm_biblioth. 6.4.10>	Flammeus et gladius tibi clauserat antra salutis.
<carm_biblioth. 6.4.11>	Subdere terrenis impresso vomere sulcis:
<carm_biblioth. 6.4.12>	His merito servis, qui sponte superna relinquis.
<carm_biblioth. 6.5.1>	Perfusus Moyses domini dilectus amicus
<carm_biblioth. 6.5.2>	Flamine divino cernens primordia mundi
<carm_biblioth. 6.5.3>	Intulit, ut primo caelum terramque decenter
<carm_biblioth. 6.5.4>	Fecerit et lucem noctemque aeterna potestas,
<carm_biblioth. 6.5.5>	Quaeque repunt pennisque valent laticesque frequentant,
<carm_biblioth. 6.5.6>	Post pedibus quicquid graditur super arva quaternis.
<carm_biblioth. 6.6.1>	Exodus Hebream valide concrescere plebem
<carm_biblioth. 6.6.2>	Praetitulat magni Ioseph pia facta revelans.
<carm_biblioth. 6.6.3>	At natus Moyses positus salvarier undis
<carm_biblioth. 6.6.4>	A regis nata rapitur, nutritur et inde.
<carm_biblioth. 6.6.5>	Mystica signa rubi dum cernit luce repletus,
<carm_biblioth. 6.6.6>	Mittitur Aegypti partes iam factus amicus
<carm_biblioth. 6.6.7>	Aeterni regis splendens per signa draconis,
<carm_biblioth. 6.6.8>	Quo domini populo Pharaonis fasce gravato
<carm_biblioth. 6.6.9>	Deservire deo cedat nexusque resolvat
<carm_biblioth. 6.6.10>	Ille ferox: illos factis ingentibus urget,
<carm_biblioth. 6.6.11>	Unde manum domini validam, denas quoque plagas
<carm_biblioth. 6.6.12>	Sentit adesse sibi victus per bella tonantis,
<carm_biblioth. 6.6.13>	Dum currus proprios, plebem, quam rexit, et omnem
<carm_biblioth. 6.6.14>	Fluctibus in mediis cursum finire tuetur.
<carm_biblioth. 6.7.1>	E nubis medio Moyses flammaeque vocatus
<carm_biblioth. 6.7.2>	Conscendit montem longe sistente ministro.
<carm_biblioth. 6.7.3>	Ac precepta dei tabulis bis quina notata
<carm_biblioth. 6.7.4>	Suscepit legis lumen perferre peritus
<carm_biblioth. 6.7.5>	Experti populo, videat quo noscere verum
<carm_biblioth. 6.7.6>	Et linquens credat domino simulachra nefanda.
<carm_biblioth. 6.8.1>	Fulgida sacratis pollent tentoria velis
<carm_biblioth. 6.8.2>	Et vestes Aaron prolis seu linea candens,
<carm_biblioth. 6.8.3>	Balteus ac cidaris, lapides et chrysmatis unctus,
<carm_biblioth. 6.8.4>	Victima caesa boum nec non holocausta bidentum
<carm_biblioth. 6.8.5>	Et totus passim typicus Laeviticus ordo
<carm_biblioth. 6.8.6>	Dulciter asspirat caelestia dona ferendo.
<carm_biblioth. 6.9.1>	En Numerus fortes recitat bellique feroces
<carm_biblioth. 6.9.2>	Cordaque dura Chorae comitumque cremata per ignem
<carm_biblioth. 6.9.3>	Contemptusque Abiron, Dathan tellure vorante,
<carm_biblioth. 6.9.4>	Ira quippe dei populum cervice repressum;
<carm_biblioth. 6.9.5>	Qualiter et Balaam missus caelestis ab aula
<carm_biblioth. 6.9.6>	Obviat ense minans ac mandans verba salutis.
<carm_biblioth. 6.10.1>	Hic replicat Moyses legem suadetque tenendam,
<carm_biblioth. 6.10.2>	Quae ventura forent, praedicens signa, per orbem.
<carm_biblioth. 6.10.3>	Carmina prefigit docuit refugasque parentes,
<carm_biblioth. 6.10.4>	Hinc propriis fratres meritis corroborat omnes.
<carm_biblioth. 6.10.5>	Conscendensque Abarim miratur regna superba,
<carm_biblioth. 6.10.6>	Corpore sic moritur verus sanctusque propheta.
<carm_biblioth. 6.11.1>	Post obitum Moysis surgit Naveius heros,
<carm_biblioth. 6.11.2>	Transit Iordanem; lapides ad castra ministri
<carm_biblioth. 6.11.3>	Laevitae e medio Iordanis gurgite portant.
<carm_biblioth. 6.11.4>	Urbs capitur Hiericho: salvator dividit arva
<carm_biblioth. 6.11.5>	Per vicos, urbes, montes et flumina certe,
<carm_biblioth. 6.11.6>	Designat nobis vitae caelestia regna
<carm_biblioth. 6.12.1>	Templum tristis adit, rediit sed laeta prophetae
<carm_biblioth. 6.12.2>	Mater; Heli cecidit fractis cervicibus: eius
<carm_biblioth. 6.12.3>	Interitu priscae signatur ademptio legis.
<carm_biblioth. 6.12.4>	Ungitur in regem proprio perimendus ab ense:
<carm_biblioth. 6.12.5>	Et merito, quoniam servat non chrysma salutis.
<carm_biblioth. 6.12.6>	Membris pauxillus David, sed robore fortis
<carm_biblioth. 6.12.7>	Aggreditur Goliam, iactu fundaque peremit;
<carm_biblioth. 6.12.8>	Victor abit predam referens trepidosque refirmans.
<carm_biblioth. 6.12.9>	Caeduntur fortes nimium per Gelboe montes
<carm_biblioth. 6.12.10>	Duxque Saul cecidit proprio de cuspide fossus.
<carm_biblioth. 6.13.1>	En victor David, prudens et praescius aequi
<carm_biblioth. 6.13.2>	Abscidit clamidem chrysti diadema ferentis,
<carm_biblioth. 6.13.3>	Praebens exemplum, regem ne tangere quisquam
<carm_biblioth. 6.13.4>	Audeat et fratres; scissis a pectore pannis
<carm_biblioth. 6.13.5>	Singultu deflet natos functumque parentem,
<carm_biblioth. 6.13.6>	Prae cunctis Ionathan, fuerat qui fidus amicus.
<carm_biblioth. 6.14.1>	In solio regem sabaoth residere propheta
<carm_biblioth. 6.14.2>	Excelso cernit, seraphim volitantia circum
<carm_biblioth. 6.14.3>	Propansas retinent alas modulamine senas
<carm_biblioth. 6.14.4>	Et "sanctus sanctus sanctus" sine fine fatentur.
<carm_biblioth. 6.14.5>	Os vatis tactum mundatur et alta revelat:
<carm_biblioth. 6.14.6>	Concipiat veram mundi quod virgo salutem.
<carm_biblioth. 6.15.1>	Spiritus accelerans David cor regis adurit
<carm_biblioth. 6.15.2>	Inflammansque iubet psalmos conscribere cunctos.
<carm_biblioth. 6.15.3>	Quattuor en scribunt proceres oracula vatis:
<carm_biblioth. 6.15.4>	Atque chori cytharaeque modi sonitusque tubarum,
<carm_biblioth. 6.15.5>	Organa Davidicis pulsatis ordine fibris
<carm_biblioth. 6.15.6>	Sancti euangelii, Christi misteria signant.
<carm_biblioth. 6.16.1>	Pacificus mula residens properatur adungui,
<carm_biblioth. 6.16.2>	Quem sacer ille Sadoc unxit veneranter in urbe:
<carm_biblioth. 6.16.3>	Omnis conclamat populus "rex vivat in aevum".
<carm_biblioth. 6.16.4>	Sede patris residens discernit iura per omnes
<carm_biblioth. 6.16.5>	Discernendo satis iuste meritricia facta
<carm_biblioth. 6.16.6>	Imperiique decus pandendo stemmate pulchro.
<carm_biblioth. 6.17.1>	Barbaricas gentes constringens dux Olofernes
<carm_biblioth. 6.17.2>	Iudeam petiit, fontes concludit aquarum.
<carm_biblioth. 6.17.3>	Urbem iam fessam Iudit confortat et audax
<carm_biblioth. 6.17.4>	Castra Olofernis adit: captatur visibus ille.
<carm_biblioth. 6.17.5>	Casta caput retinens vino flagrante sepulti
<carm_biblioth. 6.17.6>	Cervicem resecat, gaudens festinat ad urbem:
<carm_biblioth. 6.17.7>	En viduae manibus, totum qui vicerat orbem,
<carm_biblioth. 6.17.8>	Occubuit caecus victusque libidine caeca.
<carm_biblioth. 6.18.1>	Antiochus Solimam subiens penetrale superbus
<carm_biblioth. 6.18.2>	Ingreditur templi, tumidus rapuitque sacrata
<carm_biblioth. 6.18.3>	Vasa dei legem conans evertere sanctam,
<carm_biblioth. 6.18.4>	Traditur et morti, spernit qui iussa tiranni.
<carm_biblioth. 6.18.5>	Surgens Mathathias quendam mactavit ad aram
<carm_biblioth. 6.18.6>	In iugulo refugam; legis per sabbata sancta
<carm_biblioth. 6.18.7>	Bella movens superat dextra pugnante superna;
<carm_biblioth. 6.18.8>	Ad senium veniens Iudam preponit ad arma.
<carm_biblioth. 6.18.9>	Filius expertus factis monitisque paternis
<carm_biblioth. 6.18.10>	Intrepidus passim bellum cum fratribus urgens
<carm_biblioth. 6.18.11>	Contiguas quassat gentes et comprimit ipsas,
<carm_biblioth. 6.18.12>	Corruit egregie donum virtutis adeptus.
<carm_biblioth. 6.19.1>	Sede throni residens, mundum qui ponderat omnem,
<carm_biblioth. 6.19.2>	Corda replet vatum, ut nobis archana revelent.
<carm_biblioth. 6.19.3>	Altius Esaias, Hieremias Hiezechielque
<carm_biblioth. 6.19.4>	Afflati Danihelque videns misteria tecta
<carm_biblioth. 6.19.5>	Quattuor assignant nobis animalibus almis
<carm_biblioth. 6.19.6>	Almigraphos Christi virtutum quattuor aeque.
<carm_biblioth. 6.20.1>	Virtutum scriptor Matheus in ordine primus
<carm_biblioth. 6.20.2>	Effulget Christi, de vectigalibus olim
<carm_biblioth. 6.20.3>	Actibus extraxit clemens quem gratia Christi.
<carm_biblioth. 6.20.4>	Discipulus scribit domini miracula factus
<carm_biblioth. 6.20.5>	Fratribus Hebreis legis servantibus umbram,
<carm_biblioth. 6.20.6>	Quo verum noscant animo velamine dempto.
<carm_biblioth. 6.21.1>	Hoc Matheus agens hominem generaliter implet.
<carm_biblioth. 6.22.1>	Marcus ut alta fremit vox per deserta leonis.
<carm_biblioth. 6.23.1>	Filius ecce Petri sancti baptismatis unda
<carm_biblioth. 6.23.2>	In Christum credens Hebreorum patribus ortus
<carm_biblioth. 6.23.3>	Laevites Marcus fulget hic ore secundus.
<carm_biblioth. 6.23.4>	Pleniter instructus Petri sermonibus acta
<carm_biblioth. 6.23.5>	Romanis domini scribens et tradit habenda
<carm_biblioth. 6.23.6>	Nexibus asstrictis dudum serpentis iniqui.
<carm_biblioth. 6.24.1>	Iura sacerdotii Lucas tenet ore iuvenci.
<carm_biblioth. 6.25.1>	Ordine luce micans Lucas hic tertius extat
<carm_biblioth. 6.25.2>	Virginitate cluens, domino et sine crimine parens.
<carm_biblioth. 6.25.3>	Is prorsus sancto plenus de flamine sanctum
<carm_biblioth. 6.25.4>	Christi euangelium digne conscribit Achivis,
<carm_biblioth. 6.25.5>	Ipsis et binam tribuit sic rite medelam,
<carm_biblioth. 6.25.6>	Ut fuerat medicus bino medicamine iustus.
<carm_biblioth. 6.26.1>	Eloquio domini fulgens dilectus amicus
<carm_biblioth. 6.26.2>	Sidereo meritis persplendet in ordine quartus
<carm_biblioth. 6.26.3>	Iohannes vitae fontem de pectore potans:
<carm_biblioth. 6.26.4>	Omnia transcendit ruris caelique volando.
<carm_biblioth. 6.26.5>	"Verbum in principio" dixit, "verbum et caro factum,
<carm_biblioth. 6.26.6>	Quod pater, ut voluit, gremio transmisit ab alto."
<carm_biblioth. 6.27.1>	More volans aquilae verbo petit astra Iohannes
<carm_biblioth. 6.28.1>	Culmina caelorum calcata morte petente
<carm_biblioth. 6.28.2>	Aeterno Christo caelestis nuntius inquit
<carm_biblioth. 6.28.3>	Discipulis matrique dei: "Ceu cernitis, olim
<carm_biblioth. 6.28.4>	Adveniet tecto quodam residentibus una."
<carm_biblioth. 6.28.5>	Spiritus accedens cunctorum corda replevit,
<carm_biblioth. 6.28.6>	Quorum collectae mirantur famina gentes.
<carm_biblioth. 6.29.1>	Principis accipiens olim porismata Saulus
<carm_biblioth. 6.29.2>	Corruit in faciem subito de nube vocatus.
<carm_biblioth. 6.29.3>	Annaniaeque manu sacro baptismate tinctus
<carm_biblioth. 6.29.4>	Corda replet fratrum, verum dominumque fatetur.
<carm_biblioth. 6.29.5>	Turribus is septus, saxis atque undique magnis
<carm_biblioth. 6.29.6>	Summissus sporta manibus sic fugit iniquis.
<carm_biblioth. 6.29.7>	Ad gentes pergens largitur semina vitae,
<carm_biblioth. 6.29.8>	Roborat et scriptis, tribuit quis verba salutis.
<carm_biblioth. 6.30.1>	Insons pro nobis agnus qui victima factus,
<carm_biblioth. 6.30.2>	Detexit victor surgens velamina legis
<carm_biblioth. 6.30.3>	Atque libri septem dignus signacula solvit.
<carm_biblioth. 6.30.4>	Hic septem stellae fidei fundamine rectae
<carm_biblioth. 6.30.5>	Designant unam sacro modulamine prolem,
<carm_biblioth. 6.30.6>	Quae generat natos Christo sine fine beatos.