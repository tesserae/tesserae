<walahfr. mamm. praef. 1>	Legistis, meminit vestra sagacitas,
<walahfr. mamm. praef. 2>	Antiquos propriis carminibus viros
<walahfr. mamm. praef. 3>	Horum subsidiis credere saepius,
<walahfr. mamm. praef. 4>	Quorum facta stilo dona vel explicant.
<walahfr. mamm. praef. 5>	Ut paucis valeas caetera discere:
<walahfr. mamm. praef. 6>	Martem bella canens orat et Herculem,
<walahfr. mamm. praef. 7>	Nymphas ruricolae Panaque praeferunt,
<walahfr. mamm. praef. 8>	Extra haec sunt varia, vana sed omnia.
<walahfr. mamm. praef. 9>	At nobis dominus ore vocandus est.
<walahfr. mamm. praef. 10>	Laudandusque pio corde vel actibus,
<walahfr. mamm. praef. 11>	Cuius pandit opus, quisquis honoribus
<walahfr. mamm. praef. 12>	Sanctorum celebrat nomina congruis.
<walahfr. mamm. praef. 13>	Anshelme, invigila, care, precatibus,
<walahfr. mamm. praef. 14>	Wulfing, ne sileas poscere iudicem,
<walahfr. mamm. praef. 15>	Importunus ei, Lantwine, clamita,
<walahfr. mamm. praef. 16>	Quem qui plus petiit, plus meruit boni.
<walahfr. mamm. praef. 17>	Hos iam versiculos, quos volo subdere,
<walahfr. mamm. praef. 18>	Pro me continuis promite solibus,
<walahfr. mamm. praef. 19>	Donec perficiam quod modo poscitis,
<walahfr. mamm. praef. 20>	Perfectis etiam sensibus arduum.
<walahfr. mamm. praef. 21>	At multis egomet sordibus obsitus,
<walahfr. mamm. praef. 22>	Sanctorum precibus quos colo carmine,
<walahfr. mamm. praef. 23>	Donari veniam credo fideliter
<walahfr. mamm. praef. 24>	Magnis et nimiis quas veho cladibus.

<walahfr. mamm. orat. 1.1>	O rerum sator omnium tremende,
<walahfr. mamm. orat. 1.2>	Qui mirabiliter genus creasti
<walahfr. mamm. orat. 1.3>	Humanum, recreans idem potenter,
<walahfr. mamm. orat. 1.4>	Dum poenas crucis innocens luisti,
<walahfr. mamm. orat. 1.5>	Audi me miserum malis gravatum,
<walahfr. mamm. orat. 1.6>	In quo nil nisi repperis ruinam:
<walahfr. mamm. orat. 1.7>	Tu solus vitiis potes mederi,
<walahfr. mamm. orat. 1.8>	Te solum medicum requiro, sana.
<walahfr. mamm. orat. 1.9>	Indignus quoque te rogare quicquam
<walahfr. mamm. orat. 1.10>	Nil possum meritis meis mereri.
<walahfr. mamm. orat. 1.11>	In quo deficiunt opes precandi,
<walahfr. mamm. orat. 1.12>	Mammae subveniat tui precatus.
<walahfr. mamm. orat. 1.13>	Cuius facta libet metro referre
<walahfr. mamm. orat. 1.14>	Ad laudem tibi gloriamque, factor,
<walahfr. mamm. orat. 1.15>	A quo sanctus habet beatitatem,
<walahfr. mamm. orat. 1.16>	Et peccator habet reversionem.
<walahfr. mamm. orat. 1.17>	Iam nunc ordiar, o beate Mammes,
<walahfr. mamm. orat. 1.18>	Assis obsecro spiritusque sancti
<walahfr. mamm. orat. 1.19>	Munus concilies meo labori,
<walahfr. mamm. orat. 1.20>	Trino ut digna deo loquar, sed et te.

<walahfr. mamm. 1.1>	Urbem Cappadoces habitant, quos ille refertur
<walahfr. mamm. 1.2>	Progenuisse Mosoch, veniens de semine Iafeth,
<walahfr. mamm. 1.3>	Quos Asiae versus occasum rura minoris
<walahfr. mamm. 1.4>	Armeniaeque latus per fines tangit Eoos,
<walahfr. mamm. 1.5>	Campus Amazonidum Septen - de parte - trionis,
<walahfr. mamm. 1.6>	Nubifer opponit calidum iuga Taurus ad austrum.
<walahfr. mamm. 1.7>	Quam virtute potens construxit Perseus olim,
<walahfr. mamm. 1.8>	Post Romana suis rebus laetata potestas,
<walahfr. mamm. 1.9>	Caesaream vocitare dedit. Peregrinus et hospes
<walahfr. mamm. 1.10>	Corporis ac mundi felix hanc incola Mammes
<walahfr. mamm. 1.11>	Incoluit partim, caelum nam mente petebat,
<walahfr. mamm. 1.12>	Utque fides sobolis multo pretiosior esset,
<walahfr. mamm. 1.13>	Perfectam tenuere fidem pietate parentes
<walahfr. mamm. 1.14>	Et natum docuere sui servare timendo
<walahfr. mamm. 1.15>	Lucida iussa dei; non segnior ille repertus,
<walahfr. mamm. 1.16>	Moribus aetatem, sensu tener extulit annos.
<walahfr. mamm. 1.17>	Carne puer, sed corde senex, qui deinde parentum
<walahfr. mamm. 1.18>	Post mortem custos vitae cautissimus almae,
<walahfr. mamm. 1.19>	Observans mandata dei dedit ocius artae
<walahfr. mamm. 1.20>	Exemplum normamque viae. Latitare nequibat
<walahfr. mamm. 1.21>	Urbs in monte sedens, modio neque tecta lucernae
<walahfr. mamm. 1.22>	Flamma perit, sed lumen agens in domate cunctis
<walahfr. mamm. 1.23>	Cunctorum in sese purum convertit amorem.

<walahfr. mamm. 2.1 >	Et iam bis senos puerilis flosculus annos
<walahfr. mamm. 2.2 >	Attigerat, cum saeva mali lex Aureliani
<walahfr. mamm. 2.3 >	Ecclesiae mactaret oves, vastaret ovile,
<walahfr. mamm. 2.4 >	Lictoresque pium sequerentur ubique tyranno
<walahfr. mamm. 2.5 >	Praecipiente genus, variis ut corpora poenis
<walahfr. mamm. 2.6 >	Afficiant, variis nolentum solvere divis
<walahfr. mamm. 2.7 >	Liba precesque patrum; mox ergo ut vidit in ipsa
<walahfr. mamm. 2.8 >	Caesarea puer ista geri fanisque profanis
<walahfr. mamm. 2.9 >	Seductos servire choros, non passus inerti
<walahfr. mamm. 2.10>	Tantum animo tolerare nefas, quascumque parentum
<walahfr. mamm. 2.11>	Cura paravit opes sprevit montemque petivit
<walahfr. mamm. 2.12>	Mentem carne sequens, mansit quae semper in alto
<walahfr. mamm. 2.13>	Contemplata deum, regumque aequabat opimas
<walahfr. mamm. 2.14>	Delicias in lacte gregis; has denique solum
<walahfr. mamm. 2.15>	Ad montem perduxit opes, pascebat ovillum
<walahfr. mamm. 2.16>	Ipse pecus, victumque sibi quaerebat ab illo.
<walahfr. mamm. 2.17>	Saepius insistens precibus librisque legendis
<walahfr. mamm. 2.18>	Otia longa trahens vitam sine crimine duxit.
<walahfr. mamm. 2.19>	Quod montem petiit, monitis consensit Iesu,
<walahfr. mamm. 2.20>	Excidii qui signa canens, hoc addit agendum:
<walahfr. mamm. 2.21>	Tunc qui plana colunt, ad summa cacumina tendant,
<walahfr. mamm. 2.22>	Maturentque fugam; mores imitatus avitos
<walahfr. mamm. 2.23>	Pavit oves simplex magni sectator Iacob,
<walahfr. mamm. 2.24>	Alter Abel patriarcharum sanctissima proles.

<walahfr. mamm. 3.1>	Haec inter domini campum petat ore monetur
<walahfr. mamm. 3.2>	Et pergens: "Quo, Christe, vocas, quo te sequar?" inquit.
<walahfr. mamm. 3.3>	Fulgida continuo per caeli virga serenum
<walahfr. mamm. 3.4>	Voxque simul cecidit: "Tibi mittitur, accipe Mammes,
<walahfr. mamm. 3.5>	Et quodcumque tibi suadet mens sancta petendum,
<walahfr. mamm. 3.6>	Hac dabitur." Faciem tum laetus ad aethera tollens
<walahfr. mamm. 3.7>	Fert grates domino; mox virga ut contigit occas
<walahfr. mamm. 3.8>	Campi, euangelium miro datur ordine sanctum.
<walahfr. mamm. 3.9>	Quod postquam sumpsit, supplex et legit apertum,
<walahfr. mamm. 3.10>	"Credo sciens virga pastorem, codice magnum
<walahfr. mamm. 3.11>	Doctorem institui", dominum veneranter adorans
<walahfr. mamm. 3.12>	Et "Quis", ait, "dictis, ostende, monebitur istis?
<walahfr. mamm. 3.13>	Donasti iam velle loqui, da credere verbis
<walahfr. mamm. 3.14>	Corda aliena meis"; dixit vocemque loquentis
<walahfr. mamm. 3.15>	Audiit: "Accelera, Mammes, montemque revisens
<walahfr. mamm. 3.16>	Mox parvam compinge domum, dabo deinde iubendo
<walahfr. mamm. 3.17>	Haec sacra dicta, quibus doctor capienda ministres."

<walahfr. mamm. 4.1>	Ille pii praecepta patris veneranda secutus
<walahfr. mamm. 4.2>	Montem conscendit, praecisisque undique sollers
<walahfr. mamm. 4.3>	Arboribus, struit antra magis quam daedala celsis
<walahfr. mamm. 4.4>	Tecta tholis, simul aedificans altare tonanti,
<walahfr. mamm. 4.5>	Postque laboris onus, sancto sudore fluentes
<walahfr. mamm. 4.6>	Artus composuit sessum librumque revolvit.
<walahfr. mamm. 4.7>	Dumque sacros versus depromeret ore beato,
<walahfr. mamm. 4.8>	Silvestres venere greges, animalia iussu
<walahfr. mamm. 4.9>	Acta dei, fixoque genu patienter adorant.
<walahfr. mamm. 4.10>	Quo recitante tacent et acutis auribus asstant.
<walahfr. mamm. 4.11>	Post verbum cum lustra mares silvestria cuncti
<walahfr. mamm. 4.12>	Expeterent, quasi carnalem doctoris ad usum
<walahfr. mamm. 4.13>	Femineos liquere choros, quis lacte tumebant
<walahfr. mamm. 4.14>	Ubera tota novo, domitis sine lite cohaerent,
<walahfr. mamm. 4.15>	Quae sancti sotiavit honor: si dicere dignum est,
<walahfr. mamm. 4.16>	Sic edocta suo servit Macedonia Paulo,
<walahfr. mamm. 4.17>	Dat carnale bonum, per quem caelestia sumpsit.
<walahfr. mamm. 4.18>	Miremur virtutis opus, doleamus iniqua
<walahfr. mamm. 4.19>	Brutaque corda hominum, verbum faciente magistro
<walahfr. mamm. 4.20>	Intentae stupuere ferae; at ratione vigentes
<walahfr. mamm. 4.21>	Auditum strepitu sensum sermone retundunt.
<walahfr. mamm. 4.22>	Dat fera mercedem, nos impia probra docenti,
<walahfr. mamm. 4.23>	Hinc fera non meritum, sed habet mens dura reatum.

<walahfr. mamm. 5.1>	Vir domini agnoscens ideo remanere libenter,
<walahfr. mamm. 5.2>	Ut grege cum proprio foetas mulgeret agrestes,
<walahfr. mamm. 5.3>	Accedens niveo sinum de fonte replevit.
<walahfr. mamm. 5.4>	Caseus efficitur paulatim lacte coacto
<walahfr. mamm. 5.5>	Pinguis et inmissis ditescit fiscina formis.
<walahfr. mamm. 5.6>	Cernit abundantes lactis de munere fructus,
<walahfr. mamm. 5.7>	Et rogat, ut dominus quicquid velit inde futurum
<walahfr. mamm. 5.8>	Ostendat; tum sancta virum mox iussio portas
<walahfr. mamm. 5.9>	Caesareae properare iubet, tandemque repertis
<walahfr. mamm. 5.10>	Pauperibus, viduis, orbatis luce parentum,
<walahfr. mamm. 5.11>	Quod dominus tribuit, largis contradere palmis
<walahfr. mamm. 5.12>	Non secus ac iussum est, prompto perfecit amore.
<walahfr. mamm. 5.13>	Saepius haec passim cives miranda videntes,
<walahfr. mamm. 5.14>	Invidiae pulsante malo conspectibus assunt
<walahfr. mamm. 5.15>	Fortis Alexandri, qui dudum praeses ab illo
<walahfr. mamm. 5.16>	Missus erat, nonam qui movit in orbe procellam
<walahfr. mamm. 5.17>	Christicolis, cuius sanctum lex horrida Mammem
<walahfr. mamm. 5.18>	Propulit in montem. "Clemens o praeses, obaudi",
<walahfr. mamm. 5.19>	Accusator ait, "quendam de stirpe magorum
<walahfr. mamm. 5.20>	Vidimus inlicitis leges mutare ferarum
<walahfr. mamm. 5.21>	Carminibus, sollers ortas compesce querellas."

<walahfr. mamm. 6.1>	His commota super furibundi praesidis ira,
<walahfr. mamm. 6.2>	Ire duos equites, sanctumque adducere iussit.
<walahfr. mamm. 6.3>	Obvius his Mammes montis scandentibus alta,
<walahfr. mamm. 6.4>	"Quo properatis?" ait. "Mammetem quaerimus", aiunt,
<walahfr. mamm. 6.5>	"Si nosti, monstrato viam, qua mansitet ipse,
<walahfr. mamm. 6.6>	Vel qua pascat oves". "Non huius nominis", inquit,
<walahfr. mamm. 6.7>	"Hic cognosco virum, nec huius mansio nota est."
<walahfr. mamm. 6.8>	Non trepidans hoc dixit enim, sed verba monentis
<walahfr. mamm. 6.9>	Implevit domini, sanctos qui iussit apertas
<walahfr. mamm. 6.10>	Declinare minas. Ut servet iussa, peregit
<walahfr. mamm. 6.11>	In solo sermone fugam, nam caetera fortis
<walahfr. mamm. 6.12>	Temptamenta tulit, pro Christo ponere malens
<walahfr. mamm. 6.13>	Quam servare animam, verbisque sequentibus ipsum
<walahfr. mamm. 6.14>	Non timuisse docet. "Mammes cur quaeritur", inquit
<walahfr. mamm. 6.15>	"Declarate mihi et vobis monstrabo videndum."
<walahfr. mamm. 6.16>	"Proditione", aiunt, "pulsantur praesidis aures,
<walahfr. mamm. 6.17>	Audit et hunc puerum magicis confidere rebus
<walahfr. mamm. 6.18>	Et domitare feras et agrestibus imperitare."
<walahfr. mamm. 6.19>	Ille dei dono monitus respondit: "Eamus
<walahfr. mamm. 6.20>	Gustemusque prius, tum iussa facessere tempus";
<walahfr. mamm. 6.21>	Adductisque domum convivia larga paravit
<walahfr. mamm. 6.22>	Panis, aquae niveique apponens munera lactis,
<walahfr. mamm. 6.23>	Non tantum proprios precibus dilexerat hostes,
<walahfr. mamm. 6.24>	Verum quod sancti monuit sollertia Pauli,
<walahfr. mamm. 6.25>	Esuriemve sitimve pati non pertulit ipsos.
<walahfr. mamm. 6.26>	Hinc videas mentem prunas tetigisse calentes,
<walahfr. mamm. 6.27>	Dum velut affines Mammem venerantur amici,
<walahfr. mamm. 6.28>	Et redeunt sanctae testes virtutis opimi.

<walahfr. mamm. 7.1>	Ergo illis pariter prandentibus intrat agrestis
<walahfr. mamm. 7.2>	Turba catervatim, legeret dum dogmata sanctus
<walahfr. mamm. 7.3>	Verbi euangelici; turbantur nescia visu
<walahfr. mamm. 7.4>	Corda virum, supplex alius complectitur aram,
<walahfr. mamm. 7.5>	Ille sacris genibus Mammae timefactus inhaeret,
<walahfr. mamm. 7.6>	Attoniti terrore novo summamque salutis
<walahfr. mamm. 7.7>	Iam dubio sub corde tenent, cernensque timentes
<walahfr. mamm. 7.8>	"Ne timeatis", ait, "Mammetem cernitis, ecce
<walahfr. mamm. 7.9>	Quaeritis hunc: ipsum vos invenisse sciatis,
<walahfr. mamm. 7.10>	Confortate animos, nihil hic nisi mite videtis."
<walahfr. mamm. 7.11>	(At mihi restat adhuc dubitatio nominis huius:
<walahfr. mamm. 7.12>	Nam Mammas Mammae et Mammes Mammetis habetur,
<walahfr. mamm. 7.13>	Et Mammes Mammis scriptum liquere priores.
<walahfr. mamm. 7.14>	Sit quodcumque tamen caelestis scriptio servat,
<walahfr. mamm. 7.15>	Quodcumque exprimimus sanctum signamus eundem.)
<walahfr. mamm. 7.16>	His actis timuere viri sanctumque precantur:
<walahfr. mamm. 7.17>	"Si vis, sponte veni, si non, permitte reverti."
<walahfr. mamm. 7.18>	"Pergite", ait, "nil vestra timor iam pectora turbet,
<walahfr. mamm. 7.19>	Nam quocumque dei me spiritus egerit, ibo."
<walahfr. mamm. 7.20>	Continuo redeunt gaudentes atque timentes.
<walahfr. mamm. 7.21>	Quam facile omnipotens hominum mutare repente
<walahfr. mamm. 7.22>	Corda potest laudemque suis concedere sanctis,
<walahfr. mamm. 7.23>	Non modo ut hos homines timeant, sed cuncta creata.

<walahfr. mamm. 8.1>	Spiritus egregium docuit sublimia Mammem,
<walahfr. mamm. 8.2>	"Surge", aiens, "iam iamque voca de monte leonem,
<walahfr. mamm. 8.3>	Qui multum virtutis habens et corpore praestans
<walahfr. mamm. 8.4>	Iudaeos gentesque voret cum stirpe maligna."
<walahfr. mamm. 8.5>	Laetus ad aetherium Mammas suspexit Olympum:
<walahfr. mamm. 8.6>	"O deus alme patrum, mundi pie conditor", inquit,
<walahfr. mamm. 8.7>	"Iam miserere, tuumque, pater, ne desere servum,
<walahfr. mamm. 8.8>	Respice, Mammetis quid corda fidesque volutent,
<walahfr. mamm. 8.9>	Passurumque tuo pro nomine multa tuere."
<walahfr. mamm. 8.10>	Dixit, cum veniens heremi de parte rugitus
<walahfr. mamm. 8.11>	Dat leo terribiles, horrendus colla iubasque.
<walahfr. mamm. 8.12>	Cui Mammes: "Quo Christus", ait, "vocat, inpiger ibo;
<walahfr. mamm. 8.13>	Tu quoque divino venias ad scammata iussu,
<walahfr. mamm. 8.14>	Dumque cavo fuerint spectacula in amphitheatro,
<walahfr. mamm. 8.15>	Impia turba suum moriens te sentiat hostem,
<walahfr. mamm. 8.16>	Ac velut hoc dicens, miles vexilla sequeris.
<walahfr. mamm. 8.17>	Sternere disce ducis strictis mucronibus hostes."

<walahfr. mamm. 9.1>	Caesaream post ista puer venerandus adivit,
<walahfr. mamm. 9.2>	Repperit et portas iuxta residere patentes,
<walahfr. mamm. 9.3>	Quos dudum praeses capiendum misit ad ipsum
<walahfr. mamm. 9.4>	Qui sancto veniente stupent humilique salutant
<walahfr. mamm. 9.5>	Alloquio: "Salvum temet gaudemus adesse",
<walahfr. mamm. 9.6>	Amplexique pedes verbis venerantur amicis.
<walahfr. mamm. 9.7>	Surgentes ad celsa viri praetoria currunt
<walahfr. mamm. 9.8>	Dicentes: "O praeses, adest, quem quaeris ut hostem,
<walahfr. mamm. 9.9>	Non magus, ut stulti confinxit opinio vulgi,
<walahfr. mamm. 9.10>	Nec reus illorum, quae garrula fama serebat,
<walahfr. mamm. 9.11>	Sed servus milesque dei sine crimine summi."
<walahfr. mamm. 9.12>	Iudex haec contra: "Pretio cognoscitur iste
<walahfr. mamm. 9.13>	Corrupisse meos, sererent ut falsa volentes."
<walahfr. mamm. 9.14>	"Nos", aiunt, "non falsa tibi, sed visa locuti
<walahfr. mamm. 9.15>	Haud cupimus pretio verum mutare saporem.
<walahfr. mamm. 9.16>	Vidimus ad vocem Christum de more vocantis
<walahfr. mamm. 9.17>	Silvicolas asstare greges quasi mitia quaedam,
<walahfr. mamm. 9.18>	Orantemque satis humili circumdare gestu.
<walahfr. mamm. 9.19>	Nescimus hunc esse magum; si credere nobis
<walahfr. mamm. 9.20>	Duxeris indignum, praesto est, nam venerat ultro.
<walahfr. mamm. 9.21>	Iudiciis inquire tuis, nos vera locutos".
<walahfr. mamm. 9.22>	His simul auditis multi de parte piorum
<walahfr. mamm. 9.23>	Ad Mammem venere, sacri consortia verbi
<walahfr. mamm. 9.24>	Quaerentes, animos per gaudia sancta refecti.

<walahfr. mamm. 10.1>	Interea praeses Mammem iubet ante tribunal
<walahfr. mamm. 10.2>	Constitui et verbis adductum pulsat amaris:
<walahfr. mamm. 10.3>	"Tu Mammes, quem fama magum serit, ille vocaris?"
<walahfr. mamm. 10.4>	Servus ait Christi: "Mammes vocor, incola montis."
<walahfr. mamm. 10.5>	"Dic", inquit, "magica compescere qualiter arte
<walahfr. mamm. 10.6>	Et domitare feras, debes nam pandere, possis."
<walahfr. mamm. 10.7>	"Servio", ait sanctus, "Christo, qui cuncta gubernat,
<walahfr. mamm. 10.8>	Cuius ad imperium substantia flectitur orbis.
<walahfr. mamm. 10.9>	Illum terra timet, caelum, mare, spiritus omnis.
<walahfr. mamm. 10.10>	Haec scio et haec fateor, novi nam caetera numquam."
<walahfr. mamm. 10.11>	Dixit Alexander: "Magicas si pandere fraudes
<walahfr. mamm. 10.12>	Dissimulando fugis, tormentis fortibus actus
<walahfr. mamm. 10.13>	Nudabis quae tecta tenes: dic ergo quod opto."
<walahfr. mamm. 10.14>	"Non", inquit, "didici mysteria foeda magorum,
<walahfr. mamm. 10.15>	Invoco sed Christum, cuius venerabile nomen
<walahfr. mamm. 10.16>	Omnia sancta facit; carnem tibi cedo terendam,
<walahfr. mamm. 10.17>	Quam cruciare potes, liber sed spiritus iste
<walahfr. mamm. 10.18>	In domini virtute manet, quem cuncta tremescunt."
<walahfr. mamm. 10.19>	Praeses ait: "Magicis poenas contempnere sacris
<walahfr. mamm. 10.20>	Te video, ne crede tamen me flectere posse
<walahfr. mamm. 10.21>	Nequitiae commenta tuae vel carmine ludi".
<walahfr. mamm. 10.22>	Dixit, et econtra sanctus fert talia Mammes:
<walahfr. mamm. 10.23>	"Odit quippe deus vitamque genusque magorum,
<walahfr. mamm. 10.24>	Et magus esse nequit, domini qui flagrat amore.
<walahfr. mamm. 10.25>	Non tua scito, miser, timeo tormenta minasve,
<walahfr. mamm. 10.26>	Salvatoris habens scutum, qui sidera servat,
<walahfr. mamm. 10.27>	Qui me teque suo iudex sub iure retentat,
<walahfr. mamm. 10.28>	Quem colo, quem solum per legem doctus adoro."
<walahfr. mamm. 10.29>	Praeses ait: "Diversa studes opponere veris.
<walahfr. mamm. 10.30>	Hactenus artifici licuit lusisse loquella,
<walahfr. mamm. 10.31>	Iam montana mihi citius secreta patescant."
<walahfr. mamm. 10.32>	"Et quid", ait, "tibimet, iudex scelerose, fatebor?"

<walahfr. mamm. 11.1>	Hinc aliam temptare viam dementia coepit
<walahfr. mamm. 11.2>	Iudicis. "Invicti iura per Caesaris" inquit,
<walahfr. mamm. 11.3>	"Fortunam nomenque deum, nihil esse nefandae
<walahfr. mamm. 11.4>	Artis apud Mammem et citius securus abibis."
<walahfr. mamm. 11.5>	"Per nomen confirmo dei patris omnia" Mammes
<walahfr. mamm. 11.6>	Laetus ait "natique simul cum numine flatus,
<walahfr. mamm. 11.7>	Ast hominum figmenta sequi saevisque redemptam
<walahfr. mamm. 11.8>	Daemonibus damnare animam nullo ordine possum."
<walahfr. mamm. 11.9>	Praesidis ira videns sibi fortia tela remitti,
<walahfr. mamm. 11.10>	Increpat et dictis ardens pro talibus intus,
<walahfr. mamm. 11.11>	"Nomen", ait, "contempne dei iamque ipsa negato
<walahfr. mamm. 11.12>	Iura tui, nostrisque ferens libamina divis,
<walahfr. mamm. 11.13>	Aureliana iubet cunctis quod sanctio comple."
<walahfr. mamm. 11.14>	Vir domini solita fretus virtute tonantis:
<walahfr. mamm. 11.15>	"Quod didici sectabor", ait, "qui cuncta gubernat,
<walahfr. mamm. 11.16>	Huic libare volo, quem solum semper adoro;
<walahfr. mamm. 11.17>	Daemones ille colat, dominum qui nescit Olympi."
<walahfr. mamm. 11.18>	"Vane puer, nimium" praeses "seduceris" inquit
<walahfr. mamm. 11.19>	"Et doleo, nam pulchra tibi nunc suppetit aetas,
<walahfr. mamm. 11.20>	Et primos teneris ostentat floribus annos,
<walahfr. mamm. 11.21>	Nec poteris poenas penitus perferre paratas,
<walahfr. mamm. 11.22>	Fervet enim crudo virtus in pectore magna,
<walahfr. mamm. 11.23>	Fervida sed languet bellis audacia coeptis.
<walahfr. mamm. 11.24>	Flectere, frange fidem, facilis fuga, forte furoris
<walahfr. mamm. 11.25>	Supplicium nostri; dominumque deumque negando
<walahfr. mamm. 11.26>	Offer sacra diis incensa potentibus, hoc est
<walahfr. mamm. 11.27>	Quod iubet Augustus, quo facto liber abibis,
<walahfr. mamm. 11.28>	Fultus amicitia". Reddit cui talia Mammes:
<walahfr. mamm. 11.29>	"Iam cessa sperare, miser, mea vota reflecti,
<walahfr. mamm. 11.30>	Et pro te potius tandem doluisse memento,
<walahfr. mamm. 11.31>	Atque annos deflere tuos, me desine flere,
<walahfr. mamm. 11.32>	Cui dominus protector adest." "Volo protinus", inquit
<walahfr. mamm. 11.33>	Praeses, "ut ipse neges, quem dicis iure colendum."
<walahfr. mamm. 11.34>	"Non nego", sanctus ait, "dominum, tormenta parari
<walahfr. mamm. 11.35>	Cuncta iube, tolerabo libens pro nomine Christi".

<walahfr. mamm. 12.1>	Inflammat magnis vehemens fervoribus ira
<walahfr. mamm. 12.2>	Pectus Alexandri miserum, iubet altius ergo
<walahfr. mamm. 12.3>	Sanctum suspendi tormentisque acribus amens
<walahfr. mamm. 12.4>	Pulsat utrumque latus, dum carpitur unguibus uncis.
<walahfr. mamm. 12.5>	Nullam dat Mammes vocem de more dolentum.
<walahfr. mamm. 12.6>	"Nondum" praeses ait "sensisti, saxee, plagas?
<walahfr. mamm. 12.7>	Dure, nec humanos iuvenili in corpore sensus
<walahfr. mamm. 12.8>	Error habere sinit"? Mammes ad sidera laetus
<walahfr. mamm. 12.9>	Intuitum vertens "Grates persolvimus" inquit
<walahfr. mamm. 12.10>	"Terrarum caelique deo, quia non magis ipse
<walahfr. mamm. 12.11>	Intus adhuc sensi, mentis securus in arce,
<walahfr. mamm. 12.12>	Crudeles quam te poenae tetigere sedentem."
<walahfr. mamm. 12.13>	O pia sanctorum miris patientia vincens
<walahfr. mamm. 12.14>	Aspera cuncta modis; caelestia mente petentes
<walahfr. mamm. 12.15>	Contempnunt carnem memori vel cernere visu.
<walahfr. mamm. 12.16>	Sic perdunt vitam, vita sine fine reperta.
<walahfr. mamm. 12.17>	Est leve momentoque volans, fugit ocius omne
<walahfr. mamm. 12.18>	Quod tolerant, acuit spes muneris, ardor amoris,
<walahfr. mamm. 12.19>	Inmensumque suis caelestis gloria pondus
<walahfr. mamm. 12.20>	Mercedis tribuit. Quid pronum in proelia semper
<walahfr. mamm. 12.21>	Tyronem miraris? habet sua praemia victor,
<walahfr. mamm. 12.22>	Pro regno pugnat, regnans post bella quiescit.

<walahfr. mamm. 13.1>	Praeses ut invictum sensit per vulnera Mammem
<walahfr. mamm. 13.2>	Obnixis durare animis, nec velle reflecti
<walahfr. mamm. 13.3>	Ad mundi ridentis opem, "Iam funditus" inquit
<walahfr. mamm. 13.4>	"Interiora viri manibus pulsentur obuncis,
<walahfr. mamm. 13.5>	Ut tandem cesset magicis confidere vanis,
<walahfr. mamm. 13.6>	Et saltim nolens vestigia nostra sequatur".
<walahfr. mamm. 13.7>	Mammes sidereo figens sua lumina caelo
<walahfr. mamm. 13.8>	Spe meliore metum poenarum liber abegit,
<walahfr. mamm. 13.9>	Credo tenens quod Christus ait, non esse timendos
<walahfr. mamm. 13.10>	Corpora qui perimunt communi obnoxia morti,
<walahfr. mamm. 13.11>	Victuras sine fine animas quia perdere nullis
<walahfr. mamm. 13.12>	Suppliciis possunt. Ergo dum talia Mammes
<walahfr. mamm. 13.13>	Perpetitur, tractu caeli vox missa cucurrit:
<walahfr. mamm. 13.14>	"Nunc opus, o Mammes, animis, nunc pectore forti
<walahfr. mamm. 13.15>	Confortare, prope est victoria, plena corona:
<walahfr. mamm. 13.16>	Utere duritia, miles invicte, virili."
<walahfr. mamm. 13.17>	Hanc vocem quidam sanctis e fratribus almo
<walahfr. mamm. 13.18>	Auditu excipiunt et pleno pectore gaudent.
<walahfr. mamm. 13.19>	Ast alios qui nulla sacri solamina dicti
<walahfr. mamm. 13.20>	Percepere, metus pariter maerorque premebant.

<walahfr. mamm. 14.1>	Postquam illa iudex animatum voce furentes
<walahfr. mamm. 14.2>	Carnificum tolerare manus et spernere Mammem
<walahfr. mamm. 14.3>	Vidit, ab incepto mutatus iussit ab alto
<walahfr. mamm. 14.4>	Deponi totaque strui virtute caminum,
<walahfr. mamm. 14.5>	Ut quem non flexit ferus unguibus igne perurat:
<walahfr. mamm. 14.6>	Demens, qui magnam regnare in pectore flammam
<walahfr. mamm. 14.7>	Sanctorum ignorans, ignes adhibere caducos
<walahfr. mamm. 14.8>	Non timuit, cum restingui non ignis ab igne,
<walahfr. mamm. 14.9>	Sed magis augeri soleat, nec fortibus undis
<walahfr. mamm. 14.10>	Sanctorum flammas superari posse beatas,
<walahfr. mamm. 14.11>	Testis adest scriptura, sacro quae praedicat ore,
<walahfr. mamm. 14.12>	Quod multis non possit aquis pius ardor amoris
<walahfr. mamm. 14.13>	Extingui. Tormenta parat dum talia miles,
<walahfr. mamm. 14.14>	Praeses ab interno pulsatus iudice, iussis
<walahfr. mamm. 14.15>	Obvia iussa ferens Mammem iubet inde beatum
<walahfr. mamm. 14.16>	Carceris extremi gremio tenebrisque ligari,
<walahfr. mamm. 14.17>	Ipse magis tenebris caeca et caligine pressus,
<walahfr. mamm. 14.18>	Qui domino ductore carens petit exteriores,
<walahfr. mamm. 14.19>	Quis fletus stridorque manent sine luce tenebras.
<walahfr. mamm. 14.20>	At sanctis mundus carcer, quo solvier orat
<walahfr. mamm. 14.21>	Se psalmista, domum paradisi laetus ut intret.

<walahfr. mamm. 15.1>	Sanctus in angusti deductus carceris antrum,
<walahfr. mamm. 15.2>	Repperit inclusos vario pro crimine dura
<walahfr. mamm. 15.3>	Sorte quater denos; mox primo in limine fixis
<walahfr. mamm. 15.4>	Ad dominum genibus fundebat talia Mammes:
<walahfr. mamm. 15.5>	"Omnipotens, inmense deus, quem denique nostri
<walahfr. mamm. 15.6>	Dilexere patres, quia tu miseratus amasti,
<walahfr. mamm. 15.7>	Exaudi quas fundo preces, nec linquere memet
<walahfr. mamm. 15.8>	Auxiliis qui vivo tuis dignare, creator."
<walahfr. mamm. 15.9>	Protinus inclusi percepto nomine Mammis
<walahfr. mamm. 15.10>	Ad plantas volvere sacras sua corpora passim.
<walahfr. mamm. 15.11>	A quibus ut Mammes quid vellent voce reposcit,
<walahfr. mamm. 15.12>	Audiit esuriem languentum cuncta per ossa
<walahfr. mamm. 15.13>	Iam rabiem traxisse suam, nutare subactis
<walahfr. mamm. 15.14>	Viribus incessum linguaeque retundier usum.
<walahfr. mamm. 15.15>	Haec inter patulam penetrare columba fenestram
<walahfr. mamm. 15.16>	Visa ferens mellis, nivei quoque munera lactis.
<walahfr. mamm. 15.17>	Vox simul increpuit: "Tibi mittitur, accipe Mammes,
<walahfr. mamm. 15.18>	Dulcius hoc donum pretiosis sumito cunctis."
<walahfr. mamm. 15.19>	Accipiens Mammes manibus sacra dona supinis
<walahfr. mamm. 15.20>	Mandit et adiunctam satiat benedictio turbam.
<walahfr. mamm. 15.21>	Ut panes quos forte puer portaverat unus,
<walahfr. mamm. 15.22>	Quinque dedit dominus quondam per milia quinque,
<walahfr. mamm. 15.23>	Sic quod portat avis Mammae sub honore beati,
<walahfr. mamm. 15.24>	Hanc turbam satiare valet, haec munera sanctum
<walahfr. mamm. 15.25>	Trina decent, qui felle carens dulcedine vitae
<walahfr. mamm. 15.26>	Caelestis iucundus erat, cui trina potestas,
<walahfr. mamm. 15.27>	Vita, fides, virtus, dilectio, spes, via, palma.

<walahfr. mamm. 16.1>	Iam mediae cum noctis iter labentia caelo
<walahfr. mamm. 16.2>	Sidera signarent, subito sublata serarum
<walahfr. mamm. 16.3>	Claustra viam tribuunt cunctis, quos carcer habebat,
<walahfr. mamm. 16.4>	Iamque fugam celerant miseri solumque relinquunt
<walahfr. mamm. 16.5>	Convivam sub nocte suum. Timor indicat ergo,
<walahfr. mamm. 16.6>	Hos tolerasse reos, illum sub crimine nullo,
<walahfr. mamm. 16.7>	Sed tantum virtute animi per proelia regem
<walahfr. mamm. 16.8>	Velle sequi proprium palmamque subire quietis.
<walahfr. mamm. 16.9>	Praeses ut explosas audivit carceris umbras,
<walahfr. mamm. 16.10>	Effugisse reos solumque residere Mammem,
<walahfr. mamm. 16.11>	Custodi iubet accito sibi sistere sanctum,
<walahfr. mamm. 16.12>	Adductumque affatur ita: Haec datur optio, Mammes,
<walahfr. mamm. 16.13>	Sola tibi, veniam cunctorum praesto malorum,
<walahfr. mamm. 16.14>	Si tantum puro dominus sermone negetur,
<walahfr. mamm. 16.15>	Quem verbo vitaque deum colis, asseris, oras."
<walahfr. mamm. 16.16>	Sanctus ait: "Prolata semel sententia stabit".
<walahfr. mamm. 16.17>	Praeses ait: "Libare diis tibi, vane, necesse est."
<walahfr. mamm. 16.18>	Mammes: "Cesset", ait, "Christum colo, iussio vana."
<walahfr. mamm. 16.19>	Iudex: "Vincet", ait, "fervens tua dicta caminus."
<walahfr. mamm. 16.20>	"Heia age, quaeque placet tandem tormenta parato",
<walahfr. mamm. 16.21>	Mammes laetus ait; iudex cui talia reddit:
<walahfr. mamm. 16.22>	"Artibus ut semper magicis contempnis et ignes,
<walahfr. mamm. 16.23>	Sacrifica, fer dona diis, da munera templis."
<walahfr. mamm. 16.24>	"Dic", inquit Mammes, "censes quibus esse litandum."
<walahfr. mamm. 16.25>	Ira licet dare verba vetet, tamen haec quoque praeses:
<walahfr. mamm. 16.26>	"Alcides votis magnusque colatur Apollo,
<walahfr. mamm. 16.27>	Proles sancta Iovis." Tum Mammes protinus infit:
<walahfr. mamm. 16.28>	"Conveniunt tua dicta tuis erroribus ergo,
<walahfr. mamm. 16.29>	Perditio, quod Apollo sonat, vastare colentum,
<walahfr. mamm. 16.30>	Non salvare animas, saevo solet igne tenendas."
<walahfr. mamm. 16.31>	His simul auditis irato pectore iudex
<walahfr. mamm. 16.32>	Triste Dionisio Satanae Zosimoque ministris
<walahfr. mamm. 16.33>	Mandat opus sanctumque iubet cruciare camini
<walahfr. mamm. 16.34>	Ignibus, ut totas confundat flamma favillas.

<walahfr. mamm. 17.1>	Cumque dei miles perductus ad ora camini
<walahfr. mamm. 17.2>	Cerneret officium poenas sudare parando,
<walahfr. mamm. 17.3>	Visibus aetherium totis suspexit Olympum,
<walahfr. mamm. 17.4>	Haec sacra dicta pio supplex de pectore fundens:
<walahfr. mamm. 17.5>	"O patrum nosterque timor, tua iussa tenendo
<walahfr. mamm. 17.6>	Te propter patior furibundi iudicis iras,
<walahfr. mamm. 17.7>	Exaudi quas fundo preces, patientia nostram
<walahfr. mamm. 17.8>	Dirigat alma viam, virtus simul ignis hebescat,
<walahfr. mamm. 17.9>	Integer et Mammes vincat tormenta tyranni,
<walahfr. mamm. 17.10>	Lucis ut ignari capiant manifesta patenter
<walahfr. mamm. 17.11>	Virtutis documenta tuae, te vincere solum
<walahfr. mamm. 17.12>	Posseque cuncta sciant." Sancto tum nomine Christi
<walahfr. mamm. 17.13>	Munitus signoque crucis per singula facto,
<walahfr. mamm. 17.14>	Haud trepidat flammae medios intrare per aestus.
<walahfr. mamm. 17.15>	Protinus ingresso cessit vis tota caloris,
<walahfr. mamm. 17.16>	Ignis et extinctis coepit rarescere prunis.
<walahfr. mamm. 17.17>	Conspecta novitate pio fert talia Mammes
<walahfr. mamm. 17.18>	Ore: "Pater rerum, tibi reddimus, optime, grates,
<walahfr. mamm. 17.19>	Nos quia non aliter dignatus visere salvas,
<walahfr. mamm. 17.20>	Quam quondam pueros Babylonia sacra fideli
<walahfr. mamm. 17.21>	Pectore tempnentes medio fornacis honorem
<walahfr. mamm. 17.22>	Concelebrare tuum, salvatos rore dedisti,
<walahfr. mamm. 17.23>	Mammes namque tuus non sentit in ignibus ignes.

<walahfr. mamm. 18.1>	Tertia praeterea dum caelum Aurora teneret,
<walahfr. mamm. 18.2>	Solis et impigri conscenderet ardua currus,
<walahfr. mamm. 18.3>	Ne qua sepulturae cineris superesse vel ossum
<walahfr. mamm. 18.4>	Igne minuta queant, reparato multa furore
<walahfr. mamm. 18.5>	Ligna iubet praeses consumptis addere flammis.
<walahfr. mamm. 18.6>	Arida terrificis crepitant incendia tectis
<walahfr. mamm. 18.7>	Murmure de magno, fumus volat ater ad auras.
<walahfr. mamm. 18.8>	Nec mora pulchra cito dimissa columba natatu
<walahfr. mamm. 18.9>	De caelo venit, flammas secrevit et omne
<walahfr. mamm. 18.10>	Ignis onus camerae curvari more peregit.
<walahfr. mamm. 18.11>	Nec longum restincta rogi violentia cessit.
<walahfr. mamm. 18.12>	At post quinque dies iudex, si corporis ullae
<walahfr. mamm. 18.13>	Scire volens tanto restarent igne favillae,
<walahfr. mamm. 18.14>	Fornacem reserare iubet, tum plurima turba
<walahfr. mamm. 18.15>	Militibus permixta volat, mirabile dictu,
<walahfr. mamm. 18.16>	Auribus appositis intus sensere loquentem
<walahfr. mamm. 18.17>	Psallentemque deo laudes gratesque ferentem.
<walahfr. mamm. 18.18>	Forsitan haec sanctis Mammes permiscuit odis:
<walahfr. mamm. 18.19>	"Fecisti nos, magne deus, transire per ignes
<walahfr. mamm. 18.20>	Fluminaque et reddis post omnia dura quietem."
<walahfr. mamm. 18.21>	Attoniti properata premunt vestigia retro,
<walahfr. mamm. 18.22>	Iudicis haec rabido portantes dicta furori:
<walahfr. mamm. 18.23>	"Hic homo non magus est, praeses, crede, optime, nobis,
<walahfr. mamm. 18.24>	Sed potius virtute dei, non carmine vincens
<walahfr. mamm. 18.25>	Saevitiae tormenta tuae, quem sedulus orat
<walahfr. mamm. 18.26>	Sub Christo salvante valet." Sed praeses, ut audit,
<walahfr. mamm. 18.27>	Non ignes tetigisse virum "Nunc arbitror" inquit,
<walahfr. mamm. 18.28>	"Nos magicos superare dolos miles tamen ibis
<walahfr. mamm. 18.29>	Adducesque virum: non me vivente recedet
<walahfr. mamm. 18.30>	Sanus et incolumis, poenis vincetur amaris."

<walahfr. mamm. 19.1>	Miles ut ingentis reseraverat ora camini,
<walahfr. mamm. 19.2>	Angelicos asstare choros et cingere Mammem
<walahfr. mamm. 19.3>	Suaviter in media vidit fornace sedentem,
<walahfr. mamm. 19.4>	Virtutemque humili trinam prece rite vocantem,
<walahfr. mamm. 19.5>	Laudibus intentum domini, sancto agmine septum.
<walahfr. mamm. 19.6>	Christicolae pariter testes virtutis habendi
<walahfr. mamm. 19.7>	Hoc etiam speculantur opus. "Procede, vocat te,
<walahfr. mamm. 19.8>	Miles ait, "Mamma, praeses, te cernere quaerit".
<walahfr. mamm. 19.9>	Quo iussam carpente viam petiere supernas
<walahfr. mamm. 19.10>	Fulgida continuo sanctorum milia sedes.
<walahfr. mamm. 19.11>	Quis dubitabit enim cives pro cive beatos
<walahfr. mamm. 19.12>	Advenisse suo solatia sancta ferentes?
<walahfr. mamm. 19.13>	Hunc ad certa suae properantem praemia palmae
<walahfr. mamm. 19.14>	Non linquunt, sed stare monent occultius ipsum,
<walahfr. mamm. 19.15>	Victorem sancti ducant ut ad ardua cives.
<walahfr. mamm. 19.16>	Praeses ut asstantem saeva ad praetoria Mammem
<walahfr. mamm. 19.17>	Conspicit, his mentem pulsat sermonibus almam:
<walahfr. mamm. 19.18>	"Quid magicae tantum artis opus per singula posse
<walahfr. mamm. 19.19>	Cernitur? Ut flammae vires hac fraude perirent?
<walahfr. mamm. 19.20>	Sic ignes, sic nostra tibi tormenta videntur
<walahfr. mamm. 19.21>	Contempnenda? feras nuper quibus artibus, edic,
<walahfr. mamm. 19.22>	Legibus a propriis aliena ad fata vocasses.
<walahfr. mamm. 19.23>	Idem haec error agit, fraudesque videntur eaedem,
<walahfr. mamm. 19.24>	Te tantus fragilem quicquam ne laederet ignis.
<walahfr. mamm. 19.25>	Has artes dic sponte tua, tum liber abibis."
<walahfr. mamm. 19.26>	"Nomen" ait "Christi", Mammes, "mihi talia magnae
<walahfr. mamm. 19.27>	Virtutis documenta dedit neque vana docebat
<walahfr. mamm. 19.28>	Ulla superstitio; pavi silvestria iussu
<walahfr. mamm. 19.29>	Quae venere dei memetque secuta tonantem
<walahfr. mamm. 19.30>	Vocibus in propriis mecum laudare solebant.
<walahfr. mamm. 19.31>	Haec Mammem fecisse scias." "Iam plurima cesset
<walahfr. mamm. 19.32>	Verborum iactura velim, veracia tandem"
<walahfr. mamm. 19.33>	Praeses ait, "proferre stude. Si fidere vanis
<walahfr. mamm. 19.34>	Indubitanter habes, habeo quoque vincere poenis
<walahfr. mamm. 19.35>	Conatus, decepte, tuos; iam detege demens,
<walahfr. mamm. 19.36>	Qua ratione feras, qua tantum viceris ignem."
<walahfr. mamm. 19.37>	"Non", inquit, "magicas didici vel profero fraudes,
<walahfr. mamm. 19.38>	Sed natum coluisse dei, de nomine cuius
<walahfr. mamm. 19.39>	Nomen habens vitam tali pro rege paciscar".
<walahfr. mamm. 19.40>	Praesidis ira "Feras", inquit, "promitto paratas,
<walahfr. mamm. 19.41>	Humano gaudere solent quae sanguine semper.
<walahfr. mamm. 19.42>	His dulcem te ferre volo velociter escam."
<walahfr. mamm. 19.43>	"Non terremur", ait Mammes, "inmitte, feremus."

<walahfr. mamm. 20.1>	Haec ubi dicta, vocat iudex de more ministros,
<walahfr. mamm. 20.2>	Venandi quos cura ligat, "Perniciter" aiens
<walahfr. mamm. 20.3>	"Ite, parate feras, quas nostis habere cruentos
<walahfr. mamm. 20.4>	Atrocesque animos, perimant ne corpora tantum,
<walahfr. mamm. 20.5>	De praeda sed habere cibos videantur amatos."
<walahfr. mamm. 20.6>	Qui dum deinde cavo consideret amphitheatro,
<walahfr. mamm. 20.7>	Adducunt Mammam, dimittitur ursa, novellae
<walahfr. mamm. 20.8>	Saevitiae mentita minas. Quae carcere postquam
<walahfr. mamm. 20.9>	Processit caveae caelique nitore potita est,
<walahfr. mamm. 20.10>	Mammam laeta quidem praedaeque petebat amore,
<walahfr. mamm. 20.11>	Saevitiae memor antiquae, tamen inscia rerum,
<walahfr. mamm. 20.12>	Iam metas emensa viae stupet ora beati
<walahfr. mamm. 20.13>	Conspectumque viri. Nam quod temeraria venit
<walahfr. mamm. 20.14>	Excusat prostrata solo, veneranter adorans
<walahfr. mamm. 20.15>	Bestia, quem tantis hominum dementia damnat.
<walahfr. mamm. 20.16>	Post pardum laxare iubet, fera concita Mammem
<walahfr. mamm. 20.17>	Obsequium latura petit, collumque beati
<walahfr. mamm. 20.18>	Martyris amplectens, ulnis praemollibus ambit,
<walahfr. mamm. 20.19>	Sudoremque sacri detergit corporis, ergo
<walahfr. mamm. 20.20>	Servitio devota fovet, quem sternere iussa est.
<walahfr. mamm. 20.21>	Possumus hinc etiam meritum perpendere sancti.
<walahfr. mamm. 20.22>	Nam dum primus homo, domino plasmante creatus,
<walahfr. mamm. 20.23>	Staret imago dei, peccati et criminis expers,
<walahfr. mamm. 20.24>	Illa potestatis gaudens insignia primae
<walahfr. mamm. 20.25>	Percepit donante deo, quo cuncta creata
<walahfr. mamm. 20.26>	Orbis in obsequio solus subiecta teneret.
<walahfr. mamm. 20.27>	Postquam colla animo subrexit dura superbo
<walahfr. mamm. 20.28>	Deseruitque deum, domini non servus haberi
<walahfr. mamm. 20.29>	Sed magis ipse volens dominatum indignus adire,
<walahfr. mamm. 20.30>	Hinc conlata prius coepit fugitare potestas.
<walahfr. mamm. 20.31>	Cunctorum qui nuper erat sublimis honore,
<walahfr. mamm. 20.32>	A cunctis patitur iam factus apostata poenas.
<walahfr. mamm. 20.33>	Hanc sancti pestem primi fugere parentis
<walahfr. mamm. 20.34>	Atque humili virtute animi, medicamine Christi
<walahfr. mamm. 20.35>	Suscepto, primi meruere insignia iuris.

<walahfr. mamm. 21.1>	Ut Mammem nullo violari vulnere iudex
<walahfr. mamm. 21.2>	Conspicit, "Ite, viri, totis conatibus, inquit,
<walahfr. mamm. 21.3>	"Lustrentur montes, silvis sint retia totis,
<walahfr. mamm. 21.4>	Vallibus insidiae, cunctas peragrate latebras,
<walahfr. mamm. 21.5>	Egregium donec sistatis in urbe leonem,
<walahfr. mamm. 21.6>	Qui vires animis acuat, qui viribus iras,
<walahfr. mamm. 21.7>	Qui primo Mammis commisceat ossa furore,
<walahfr. mamm. 21.8>	Et ne praeceptis angustia temporis obsit,
<walahfr. mamm. 21.9>	En vobis spatium bis denum cedo dierum."
<walahfr. mamm. 21.10>	Mox iussis famulantur, eunt, mirique repertum
<walahfr. mamm. 21.11>	Roboris alta citi ducunt ad tecta leonem.
<walahfr. mamm. 21.12>	Praeses adesse feram dictis ut pluribus audit
<walahfr. mamm. 21.13>	Inclusam caveis, ornent, iubet, amphitheatrum.
<walahfr. mamm. 21.14>	Tertia deinde dies certo dum tempore surgit
<walahfr. mamm. 21.15>	Procedit monstrumque iubet dimittere sancto.
<walahfr. mamm. 21.16>	Dum timefacta manus dissolvere vincula tardat,
<walahfr. mamm. 21.17>	Nam leo saevus erat, descendit montibus altis,
<walahfr. mamm. 21.18>	Cui martyr pridem dederat praecepta vocato;
<walahfr. mamm. 21.19>	Urbem adiens, nullum laesit sub moenibus urbis;
<walahfr. mamm. 21.20>	Per patulas festiva fores spectacula, luctum,
<walahfr. mamm. 21.21>	Non risum, laturus adit, mox ora beati
<walahfr. mamm. 21.22>	Intuitus Mammae, vocem, mirabile dictu,
<walahfr. mamm. 21.23>	Induit humanam, primumque his vocibus usus:
<walahfr. mamm. 21.24>	"Salve, cultor", ait, "summi venerande tonantis,
<walahfr. mamm. 21.25>	O natura hominis sancto spiramine plena,
<walahfr. mamm. 21.26>	Plena simul meritis vitae, tibi denique iussu
<walahfr. mamm. 21.27>	Cogimur angelico, naturae munera contra
<walahfr. mamm. 21.28>	Humanos proferre sonos; servitur honori,
<walahfr. mamm. 21.29>	O pastor dilecte, tuo: nam quod minus ipsa
<walahfr. mamm. 21.30>	Dat natura, fides itidem tua magna meretur:
<walahfr. mamm. 21.31>	Tu pastor, tibi nos aequum servire libenter."
<walahfr. mamm. 21.32>	Miremur virtutis opus, doleamus iniqua
<walahfr. mamm. 21.33>	Facta hominum, laudat brutus benefacta magistri
<walahfr. mamm. 21.34>	Concesso sermone leo, meritisque fatetur
<walahfr. mamm. 21.35>	Hunc sancti venisse viri, doctoris amore
<walahfr. mamm. 21.36>	Non turbas, non arma timet, servire paratus
<walahfr. mamm. 21.37>	Exitium tolerare cupit; nos omnia contra
<walahfr. mamm. 21.38>	Ultro doctorum miseri benefacta silemus.
<walahfr. mamm. 21.39>	Fingere falsa libet, serimus vel facta libenter.
<walahfr. mamm. 21.40>	Scire quidem volumus, sed plus iuvisse laborem
<walahfr. mamm. 21.41>	Quam doctoris opem, probris lacerare magistros
<walahfr. mamm. 21.42>	Iam pauci metuunt, multi non frangere partas,
<walahfr. mamm. 21.43>	Sed struere insidias polluto pectore gaudent.
<walahfr. mamm. 21.44>	Hos canibus porcisque pares sententia Christi
<walahfr. mamm. 21.45>	Sancta vocans verbi iubet hos fraudare nitella.

<walahfr. mamm. 22.1 >	Postquam verba leo volitantia fine peregit,
<walahfr. mamm. 22.2 >	Ostia cuncta loci clauduntur caelitus arta
<walahfr. mamm. 22.3 >	Obice, ne facilis miseros fuga demere posset,
<walahfr. mamm. 22.4 >	Quin omnes unum paterentur saevius hostem.
<walahfr. mamm. 22.5 >	Protinus horribili prosternere cuncta furore
<walahfr. mamm. 22.6 >	Ingreditur, tinguitque hominum rabida ora cruore,
<walahfr. mamm. 22.7 >	Dentibus hos laniat, saevis secat unguibus illos.
<walahfr. mamm. 22.8 >	Impulit hos currens casuque peremit amaro.
<walahfr. mamm. 22.9 >	Illos morte timor subita prosternit inertes.
<walahfr. mamm. 22.10>	Casibus et variis pariter gentilibus instat,
<walahfr. mamm. 22.11>	Iudaeosque premit; prostratis omnibus ergo
<walahfr. mamm. 22.12>	Solus ab exitio praeses paucique ministri
<walahfr. mamm. 22.13>	Mammetis iussu dilata morte feruntur
<walahfr. mamm. 22.14>	Immunes, optata viro ne passio desit.
<walahfr. mamm. 22.15>	Ipse parat vitam tormenta parantibus, ipse
<walahfr. mamm. 22.16>	Palmam morte petit. Iudex, ut crimina nondum
<walahfr. mamm. 22.17>	Finem habeant, vivit. Numerum quis scire cadentum
<walahfr. mamm. 22.18>	Milia vel valeat, passim cum frusta per omnes
<walahfr. mamm. 22.19>	Sunt dispersa gradus? longe cervice revulsum
<walahfr. mamm. 22.20>	Rore caput rubeo commixta strage natabat.
<walahfr. mamm. 22.21>	Abscisas aliena manus ad corpora iungi
<walahfr. mamm. 22.22>	Cernere erat, truncos gemino sine poplite ferri,
<walahfr. mamm. 22.23>	Cunctaque membra loco vel caesa carere priori,
<walahfr. mamm. 22.24>	Saucia vel remanere suo, tantusque repente
<walahfr. mamm. 22.25>	Sanguis ad indicium facti terroris ab oris
<walahfr. mamm. 22.26>	Caedis iit plenis, ut flumen abire putares
<walahfr. mamm. 22.27>	Litoribus, veluti summis cum montibus ingens
<walahfr. mamm. 22.28>	Grando cadit mixtisque simul tonat imbribus aether.
<walahfr. mamm. 22.29>	Tum collecta imas descendunt flumina valles,
<walahfr. mamm. 22.30>	Saxa trahunt silvasque ferunt, totaque vagantur
<walahfr. mamm. 22.31>	Planitie agrorum, gemitus dat rusticus imo
<walahfr. mamm. 22.32>	Pectore: non aliter caesorum membra feruntur
<walahfr. mamm. 22.33>	Sanguine rapta suo. Plebis spectacula talem
<walahfr. mamm. 22.34>	Finem habuere malae. Mammes vocat inde leone
<walahfr. mamm. 22.35>	Et mandat propriis celerem se condere lustris.

<walahfr. mamm. 23.1>	Praesidis ira tamen, tali nec vulnere plebis
<walahfr. mamm. 23.2>	Tacta capit requiem, verum ne evadere possit,
<walahfr. mamm. 23.3>	Induratur adhuc, Mammemque furore vocatum
<walahfr. mamm. 23.4>	Alloquitur prisco: "Mammes, libamina divis
<walahfr. mamm. 23.5>	Aut devota dabis, poena aut moriere cruenta."
<walahfr. mamm. 23.6>	Respondet martyr: "Miror te daemoniorum
<walahfr. mamm. 23.7>	Participem temptare dei post talia servum.
<walahfr. mamm. 23.8>	Nam dominum cognosco meum, qui linquere memet
<walahfr. mamm. 23.9>	Numquam, credo, volet, vos contra vindice flamma,
<walahfr. mamm. 23.10>	Quos facit impietas dominum scelerosa negare,
<walahfr. mamm. 23.11>	Quique deos colitis, ligni lapidisve metallo
<walahfr. mamm. 23.12>	Quos manus artificum vano compegit honore,
<walahfr. mamm. 23.13>	Damnabit stringetque reos sententia mortis."
<walahfr. mamm. 23.14>	Praeses ut irato percepit talia sensu:
<walahfr. mamm. 23.15>	"Noris", ait, "nostro retineri iure leonem,
<walahfr. mamm. 23.16>	Saevior ille tuas discindet, frivole, carnes,
<walahfr. mamm. 23.17>	Si mea iussa animo ducas tempnenda superbo.
<walahfr. mamm. 23.18>	Ne dubita, vinceris enim". Tum talia Mammes:
<walahfr. mamm. 23.19>	"Quae facienda putas, tandem fecisse licebit,
<walahfr. mamm. 23.20>	Si modo quod memoras celeri compleveris actu."
<walahfr. mamm. 23.21>	Continuo stadium praeses petit et iubet illum,
<walahfr. mamm. 23.22>	Qui mirae virtutis erat, laxare leonem,
<walahfr. mamm. 23.23>	Quem dudum spatio iussit quaesisse dierum
<walahfr. mamm. 23.24>	Viginti, captumque sibi iam credidit esse
<walahfr. mamm. 23.25>	Vincendi auspicium. Mammes fera iussa vomentem
<walahfr. mamm. 23.26>	Increpat et dictis miserum mordacibus urget:
<walahfr. mamm. 23.27>	"Impie, vane, miser, maledicte, insane, profane,
<walahfr. mamm. 23.28>	Iussa patris Satanae sequeris, quae mente maligna
<walahfr. mamm. 23.29>	Sunt facienda tibi, temet vincemus et illum."
<walahfr. mamm. 23.30>	His dictis magno mittunt clamore leonem.
<walahfr. mamm. 23.31>	Protinus adveniens sanctum fera ut alta tuentem
<walahfr. mamm. 23.32>	Dicentemque deo laudes meditamine forti
<walahfr. mamm. 23.33>	Perspexit, pedibus supplex prostrata beatas
<walahfr. mamm. 23.34>	Lambebat plantas, veniam pro crimine poscens.
<walahfr. mamm. 23.35>	Ut scriptura refert, contra praecepta tonantis
<walahfr. mamm. 23.36>	Consilium, ratio, sapientia, nulla voluntas
<walahfr. mamm. 23.37>	Praevaluisse potest, frustra tormenta paravit
<walahfr. mamm. 23.38>	Praeses, ubi Mammem domini pia dextera texit.

<walahfr. mamm. 24.1>	Ista videns populus fremitu vultuque minaci
<walahfr. mamm. 24.2>	Murmura longa cient, celsa tum voce virum vir
<walahfr. mamm. 24.3>	Hortatur, poenas inimico a sanguine sumant,
<walahfr. mamm. 24.4>	E medioque magum saevo cruciamine tollant.
<walahfr. mamm. 24.5>	Continuo ad lapides animo fervente legendos
<walahfr. mamm. 24.6>	Oppositas rupere moras, fit grando sine imbre,
<walahfr. mamm. 24.7>	Saxa volant sanctumque ruunt super aggere facto.
<walahfr. mamm. 24.8>	Gaudentes abeunt sese vicisse putantes,
<walahfr. mamm. 24.9>	Sed potius victos rerum docet exitus ipsos.
<walahfr. mamm. 24.10>	Nil nocuere quidem tanto sub turbine Mammem,
<walahfr. mamm. 24.11>	Se vero aeternis damnarunt crimine poenis.
<walahfr. mamm. 24.12>	Post modicum Mammes, ut facta silentia circum
<walahfr. mamm. 24.13>	Sensit, ab aggesto surgens inlaesus acervo,
<walahfr. mamm. 24.14>	Discedit, laudes domino gratesque frequentans.

<walahfr. mamm. 25.1>	Pergenti sudum dimissa per aera venit
<walahfr. mamm. 25.2>	Vox aiens: "Ascende, virum sanctissime Mammes,
<walahfr. mamm. 25.3>	Ianua te caeli paradisi et claustra patenti
<walahfr. mamm. 25.4>	Excipiunt gremio, gaudet te Christus adire,
<walahfr. mamm. 25.5>	Quamque tibi portat tandem meruisse coronam.
<walahfr. mamm. 25.6>	Iam propera, sanctus quem flatus ubique gubernat,
<walahfr. mamm. 25.7>	Angelicos cernes misso certamine cives."
<walahfr. mamm. 25.8>	Hic dominum laudans orat mox talia Mammes:
<walahfr. mamm. 25.9>	"Haec illis dimitte, precor, nec reddere iudex
<walahfr. mamm. 25.10>	Quae fecere mihi, districto examine quaeras.
<walahfr. mamm. 25.11>	Talia qui mandas, exaudi talia clemens
<walahfr. mamm. 25.12>	Atque animam permitte meam cum pace reverti
<walahfr. mamm. 25.13>	Ad requiem quandoque suam post proelia mundi."
<walahfr. mamm. 25.14>	Dixit et aetheriam conscendit spiritus aulam
<walahfr. mamm. 25.15>	Liber in aeterno semper mansurus honore,
<walahfr. mamm. 25.16>	At somnus sanctae conclusit lumina carnis.
<walahfr. mamm. 25.17>	Semina quae lacrimis Mammes infusa serebat,
<walahfr. mamm. 25.18>	Messuit hic fructu gaudens; qui flebat eundo,
<walahfr. mamm. 25.19>	Fert veniens plenos laetus mercede maniplos.

<walahfr. mamm. 26.1>	Iam quia Mammetis vitam finemque beati
<walahfr. mamm. 26.2>	Deformi sermone licet, tamen ordine quodam
<walahfr. mamm. 26.3>	Clausimus, ad laudis cumulum libet addere quaedam,
<walahfr. mamm. 26.4>	Dona quibus domini, servi quoque facta fidelis
<walahfr. mamm. 26.5>	Narrentur mercesque humili sit plena poetae
<walahfr. mamm. 26.6>	Munere de proprio sacrae superaddere laudis.
<walahfr. mamm. 26.7>	Quem non sanctorum Mammes pietate fideque,
<walahfr. mamm. 26.8>	Moribus et signis, necnon certamine forti
<walahfr. mamm. 26.9>	Aequiperat? sanctos cuius tibi vita priores
<walahfr. mamm. 26.10>	Sancta repraesentat, cunctorum facta resignans.
<walahfr. mamm. 26.11>	Simplicitas primi semper pastoris in illo,
<walahfr. mamm. 26.12>	Longaevi pia vita Enoch, perfectio Noe,
<walahfr. mamm. 26.13>	Loth sacra sedulitas, Abraham credula virtus.
<walahfr. mamm. 26.14>	Isaac cautela patris, benedictio Iacob,
<walahfr. mamm. 26.15>	Consilium Ioseph, sancti sapientia Moysi,
<walahfr. mamm. 26.16>	Gratia tum Samuhel, patientia fertilis Iob,
<walahfr. mamm. 26.17>	Pax Idida magni, dilectio mutua David,
<walahfr. mamm. 26.18>	Ardor apostolicus fervorque propheticus aeque,
<walahfr. mamm. 26.19>	Quotque suum tenuere locum; miracula vero
<walahfr. mamm. 26.20>	Tam manifesta dedit, quam sunt duo lumina mundi.
<walahfr. mamm. 26.21>	Ex quibus ad tanti laudem famamque patroni
<walahfr. mamm. 26.22>	Quaedam pauca libet veterum componere gestis.
<walahfr. mamm. 26.23>	Ut liquido agnoscas cunctorum dote piorum
<walahfr. mamm. 26.24>	Hunc nituisse virum. Prior in deserta vocatus
<walahfr. mamm. 26.25>	Est populus legemque deo donante receptans
<walahfr. mamm. 26.26>	Pellibus et tabulis tentoria sacra paravit:
<walahfr. mamm. 26.27>	Sic Mammes deserta petens dum construit aedem,
<walahfr. mamm. 26.28>	Donum euangelici meruit venerabile libri.
<walahfr. mamm. 26.29>	Huic instar Salomonis amet quodcumque petendum,
<walahfr. mamm. 26.30>	Caelitus annuitur. Mammem sacra dicta legentem
<walahfr. mamm. 26.31>	Attonitae stupuere ferae, mirabile dantes
<walahfr. mamm. 26.32>	Doctori obsequium, Samsoni ex ore leonis
<walahfr. mamm. 26.33>	Ut dulcedo data est; propriis in moenibus hostes
<walahfr. mamm. 26.34>	Helisei sectator alit; quod agrestia parent,
<walahfr. mamm. 26.35>	Tam tritum est sanctis, ut non sit ferre necesse,
<walahfr. mamm. 26.36>	Nec mirum, quod stulta magum sententia dixit,
<walahfr. mamm. 26.37>	Belzebub dominum si gens Iudaea vocavit.
<walahfr. mamm. 26.38>	Cumque tribus pueris mundi simul idola tempnens
<walahfr. mamm. 26.39>	Clauditur ignicremis flamma fervente caminis.
<walahfr. mamm. 26.40>	Verbera cum Paulo tolerat, sectatur utrosque
<walahfr. mamm. 26.41>	In poenis, itidem vincens sectatur utrosque.
<walahfr. mamm. 26.42>	Unguibus hic fossus, serris est tortus Esaias.
<walahfr. mamm. 26.43>	Heliam corvi, Mammem pavere columbae.
<walahfr. mamm. 26.44>	Ut Ionas ceto vivus sorbente repertus,
<walahfr. mamm. 26.45>	Sic Mammem servare ferae, non laedere possunt.
<walahfr. mamm. 26.46>	Opprobrium Helisei geminis deletur ab ursis,
<walahfr. mamm. 26.47>	Et leo Mammetis stravit saevissimus hostes.
<walahfr. mamm. 26.48>	Ut bruti dominus linguam reseravit aselli,
<walahfr. mamm. 26.49>	Ne populi exitium vates tractaret iniquus.
<walahfr. mamm. 26.50>	Humana sic voce leo Mammetis honorem
<walahfr. mamm. 26.51>	Praedicat, ut tali saltim doctore cruentus
<walahfr. mamm. 26.52>	Resipiat iudex. Lapidum quoque grandine pressus
<walahfr. mamm. 26.53>	Cum Paulo Stephanoque deum pro talibus orat,
<walahfr. mamm. 26.54>	Exemplum morientis habens in corpore Iesu.
<walahfr. mamm. 26.55>	His aliisque dei clarissima dona ministrans
<walahfr. mamm. 26.56>	Ad regnum caeli sanctis per saecla paratum
<walahfr. mamm. 26.57>	Omnibus, aeterna tandem pietate vocatus
<walahfr. mamm. 26.58>	Pace dei fruitur summa, sine fine beatus.
<walahfr. mamm. 26.59>	Illic, sancte, tui, Mammes, memor esto poetae,
<walahfr. mamm. 26.60>	Augia quem felix Strabonem nomine nutrit.