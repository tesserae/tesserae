<angilb. mil. vers. 1.1>	Aurora cum primo mane tetra noctis dividit,
<angilb. mil. vers. 1.2>	Sabbati non illud fuit sed Saturni dolium.
<angilb. mil. vers. 1.3>	De fraterna rupta pace gaudet demon impius.
<angilb. mil. vers. 2.1>	Bella clamant. Hinc et inde pugna gravis oritur.
<angilb. mil. vers. 2.2>	Frater fratri mortem parat, nepoti avunculus,
<angilb. mil. vers. 2.3>	Filius nec patri suo exhibet quod meruit.
<angilb. mil. vers. 3.1>	Cedes nulla peior fuit campo nec in Marcio.
<angilb. mil. vers. 3.2>	Fracta est lex christianorum, sanguinis hic profluit
<angilb. mil. vers. 3.3>	Unda manans, inferorum gaudet gula Cerberi.
<angilb. mil. vers. 4.1>	Dextera prepotens Dei protexit Hlotharium,
<angilb. mil. vers. 4.2>	Victor ille manu sua pugnavitque fortiter.
<angilb. mil. vers. 4.3>	Celeri si sic pugnassent, mox foret victoria.
<angilb. mil. vers. 5.1>	Ecce olim velut Iudas salvatorem tradidit,
<angilb. mil. vers. 5.2>	Sic te, rex, tuique duces tradiderunt gladio.
<angilb. mil. vers. 5.3>	Esto cautus, ne frauderis agnus lupo previus.
<angilb. mil. vers. 6.1>	Fontaneto fontem dicunt, villam quoque rustice,
<angilb. mil. vers. 6.2>	Ubi strages et ruina Francorum de sanguine.
<angilb. mil. vers. 6.3>	Orrent campi, orrent silve orrent ipsi paludes.
<angilb. mil. vers. 7.1>	Gramen illud ros et ymber nec humectet pluvia,
<angilb. mil. vers. 7.2>	In quo fortes ceciderunt, prelio doctissimi,
<angilb. mil. vers. 7.3>	Pater, mater, soror, frater, quos amici fleverant,
<angilb. mil. vers. 8.1>	Hoc autem scelus peractum, quod descripsi ritmice,
<angilb. mil. vers. 8.2>	Angelbertus ego vidi, pugnansque cum aliis
<angilb. mil. vers. 8.3>	Solus de multis remansi prima frontis acie.
<angilb. mil. vers. 9.1>	Ima vallis retrospexi in collis cacumine,
<angilb. mil. vers. 9.2>	Ubi suos inimicos rex fortis Hlotharius
<angilb. mil. vers. 9.3>	Debellabat fugientes usque foras rivulum.
<angilb. mil. vers. 10.1>	Karoli de parte vero, Hludovici pariter
<angilb. mil. vers. 10.2>	Albescunt campi vestimentis mortuorum lineis,
<angilb. mil. vers. 10.3>	Velut solent in autumno albescere avibus.
<angilb. mil. vers. 11.1>	Laude pugna non est digna, nec canatur melode.
<angilb. mil. vers. 11.2>	Oriens, meridianus, occidens et aquilo
<angilb. mil. vers. 11.3>	Plangant illos qui fuerunt tali pena mortui.
<angilb. mil. vers. 12.1>	Maledictus ille dies, nec in anni circulo
<angilb. mil. vers. 12.2>	Numeretur, sed radatur ab omni memoria,
<angilb. mil. vers. 12.3>	Iubar solis nec illustrat aurore crepusculum.
<angilb. mil. vers. 13.1>	Nox et sequens dies illam, nox que dira nimium,
<angilb. mil. vers. 13.2>	Nox illa que planctu mixta et dolore pariter,
<angilb. mil. vers. 13.3>	Hic obit et ille gemit cum in gravi penuria.
<angilb. mil. vers. 14.1>	O luctum atque lamentum! Nudati sunt mortui,
<angilb. mil. vers. 14.2>	Illorum carnes vultur, corvus lupus vorant acriter.
<angilb. mil. vers. 14.3>	Orrent, carent sepulturis, vanum iacet cadaver.
<angilb. mil. vers. 15.1>	Ploratum et ululatum nec describo amplius.
<angilb. mil. vers. 15.2>	Unusquisque quantum potest restringatque lacrimas.
<angilb. mil. vers. 15.3>	Pro illorum animabus deprecemur Dominum.