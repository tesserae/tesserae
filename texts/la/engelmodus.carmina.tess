<engelm. carm. 1.1>	Expeteres fidi si, cartula, limen amici,
<engelm. carm. 1.2>	Qualem credideras, quem - sed amica - notas,
<engelm. carm. 1.3>	Dicendi nitido suras evincta coturno
<engelm. carm. 1.4>	Aspectumque croco picta colore bono,
<engelm. carm. 1.5>	Festum laetitiae primo quoque marginis ore
<engelm. carm. 1.6>	Ostentare modis debueras tacitis
<engelm. carm. 1.7>	Supplice cum voto: nam sic decet affore caro,
<engelm. carm. 1.8>	Oscula mellitis primaque ferre labris.
<engelm. carm. 1.9>	At modo nec vultum forsan meritura petitum
<engelm. carm. 1.10>	Non dico relegi, sed nec honore coli -
<engelm. carm. 1.11>	Esto atramento tantum titulata nigello:
<engelm. carm. 1.12>	Namque est commodior tristibus iste color.
<engelm. carm. 1.13>	Nec non rancidulam resones cum pene querelam,
<engelm. carm. 1.14>	Cultus quis deceat, quam nec abire iuvat?
<engelm. carm. 1.15>	Ito tamen humilis digno cum pignere honoris
<engelm. carm. 1.16>	Praetendens solitum sedula servitium.
<engelm. carm. 1.17>	Perquirensque meum, pridem quem credidi, amicum
<engelm. carm. 1.18>	(Indignus tanto sim licet ipse bono),
<engelm. carm. 1.19>	Limine fortassis si non exclusa iacebis
<engelm. carm. 1.20>	Fictoris lotus limus ut e manibus,
<engelm. carm. 1.21>	Invento unanimis tot dicito iura salutis,
<engelm. carm. 1.22>	Quot caelum stellae condecorant rutilae.
<engelm. carm. 1.23>	At tamen ante, oculo, sollers captare memento,
<engelm. carm. 1.24>	Ut te respiciat quave manu capiat.
<engelm. carm. 1.25>	Mitior e facie si flaverit aura subinde,
<engelm. carm. 1.26>	Nostra loqui audeto, omine fisa bono.
<engelm. carm. 1.27>	Falluntur stolidi, crebro falluntur et ipsi,
<engelm. carm. 1.28>	Pollent qui summi viribus ingenii.
<engelm. carm. 1.29>	Me quoque saevus amor, non infimus abstulit error,
<engelm. carm. 1.30>	Primum ut te merui cernere, dulcis Agi
<engelm. carm. 1.31>	Dulcisque et merito praesagi nominis almo
<engelm. carm. 1.32>	Felix, qui sanctis annumeratus eris.
<engelm. carm. 1.33>	Totus mellifluus, spirans et nectare totus,
<engelm. carm. 1.34>	Eucariter totus cerneris eximius.
<engelm. carm. 1.35>	Tullius eloquio, sensus et acumine Plato
<engelm. carm. 1.36>	Verborum miros fundis ab ore tropos.
<engelm. carm. 1.37>	Indole, care, tua, qua delectatus ut esca
<engelm. carm. 1.38>	Illicitur piscis dum capitur laqueis,
<engelm. carm. 1.39>	Te iugiter carum, te duxi semper amandum,
<engelm. carm. 1.40>	Te veraque fide institui colere.
<engelm. carm. 1.41>	Te stertens crevi, vigilans te pectore traxi,
<engelm. carm. 1.42>	Coniciens nostri te quoque amore capi.
<engelm. carm. 1.43>	Iam didici certe, nimium sed stultus inersque,
<engelm. carm. 1.44>	Seria non nostri complacuisse tibi,
<engelm. carm. 1.45>	Somnos velle leves zephyrosve tenere fugaces
<engelm. carm. 1.46>	Quamque sit incauti cordis et insipidi.
<engelm. carm. 1.47>	Etsi sub rutilo mihimet tuus ignis ocello
<engelm. carm. 1.48>	Risit nativo lacteolus genio -
<engelm. carm. 1.49>	Ah, Choridon, Choridon! decuit, stultissime, sed non
<engelm. carm. 1.50>	Te fore fortunae immemorem propriae.
<engelm. carm. 1.51>	Regum deliciis apta est gemmata parabsis,
<engelm. carm. 1.52>	Vilis pauperibus testa ministrat holus.
<engelm. carm. 1.53>	Pes perone calet, vertex diademate fulget,
<engelm. carm. 1.54>	Gaudent et merito singula quaeque suo.
<engelm. carm. 1.55>	Vidisti, docuit qui te fixumque probavit,
<engelm. carm. 1.56>	Quod nequeant celsi tangier astra poli.
<engelm. carm. 1.57>	Est etenim dulcis, sed deliciosus Alexis,
<engelm. carm. 1.58>	Solius domini dignus amore sui.
<engelm. carm. 1.59>	Nobilibus solum capitur, contemnit egentum
<engelm. carm. 1.60>	Forsan vimineas vel penetrare casas.
<engelm. carm. 1.61>	Tanguntur faciles quorum dulcedine amores,
<engelm. carm. 1.62>	Ferreus ut ruscos proterit horridulos.
<engelm. carm. 1.63>	Credo femineae non natum semine vulvae
<engelm. carm. 1.64>	Et mammas matris non tetigisse labris.
<engelm. carm. 1.65>	Temnat naturae rigidus qui iura benignae,
<engelm. carm. 1.66>	Solus et affectum non habeat hominum:
<engelm. carm. 1.67>	E saxis genitum hunc lactarunt ubera tigrum
<engelm. carm. 1.68>	Durum perpetuo frigore Sarmatico.
<engelm. carm. 1.69>	Et demens quid ago? quid adhuc conamine casso
<engelm. carm. 1.70>	Damnosae persto credere semen humo? -
<engelm. carm. 1.71>	Ignem adamans ludit, calibem non denique sentit,
<engelm. carm. 1.72>	Non mollitur aquis effera vis lapidis.
<engelm. carm. 1.73>	Obsequio, quivi quantum, iam nempe sategi,
<engelm. carm. 1.74>	Non duplex animo, si minor officio;
<engelm. carm. 1.75>	Sique velim donis, aderit non copia nobis:
<engelm. carm. 1.76>	Altaque nobilitas quaerit opes nimias.
<engelm. carm. 1.77>	Experiar certe, valeat si forte vel arte
<engelm. carm. 1.78>	Illius aversus iam revocari animus.
<engelm. carm. 1.79>	Namque olim nobis dedit is pia pignera amoris,
<engelm. carm. 1.80>	Pectore quae servo non moritura meo;
<engelm. carm. 1.81>	Verum abeunti aurae flantes a fronte Borinae
<engelm. carm. 1.82>	Nidorem nostri diripuere sibi.
<engelm. carm. 1.83>	Boeotiae morbos cantus domuere molestos
<engelm. carm. 1.84>	Ismenia doctis concrepitante modis,
<engelm. carm. 1.85>	Consedit metrico iuvenis insania ludo
<engelm. carm. 1.86>	Empedocle hospitii iura tuente sui,
<engelm. carm. 1.87>	Vatis Treicii - fertur - modulamine querci
<engelm. carm. 1.88>	Blanditae Aonia deseruere iuga:
<engelm. carm. 1.89>	Tu quoque carminibus Musis sacratus alumnus
<engelm. carm. 1.90>	Ingenua arte capi, care, valebis, Agi.
<engelm. carm. 1.91>	Alia Sterculio gratissima, musta Lyeo;
<engelm. carm. 1.92>	Et trahitur studii omnis amore sui.
<engelm. carm. 1.93>	Novimus: urbanis late ditatus amicis,
<engelm. carm. 1.94>	Illorum nitido affluis obsequio,
<engelm. carm. 1.95>	Gloria pontificum, pollens quem purpura regum
<engelm. carm. 1.96>	Diligit, attollit et sub honore colit.
<engelm. carm. 1.97>	Non vero invideo, stomachi non felle tumesco,
<engelm. carm. 1.98>	Non livore voror, mente nec excrucior.
<engelm. carm. 1.99>	Et mage cura iugis vestri me tangit amoris
<engelm. carm. 1.100>	Optoque, care mihi, te super ista vehi.
<engelm. carm. 1.101>	Foedus amicitiae tandem sed respice nostrae,
<engelm. carm. 1.102>	Quam, si forte velis, dissimulare nequis:
<engelm. carm. 1.103>	Profuit exigui precibus cessisse leoni
<engelm. carm. 1.104>	Muris complicito decipulae laqueo.
<engelm. carm. 1.105>	Et si fors gelidae riguit pro tempore brumae
<engelm. carm. 1.106>	Noster amor, laxis iam revirescat agris.
<engelm. carm. 1.107>	Atque utinam mihimet te sepe videre liceret
<engelm. carm. 1.108>	Solarique tuo crebrius alloquio
<engelm. carm. 1.109>	Nec non et collum cupido dare brachia circum;
<engelm. carm. 1.110>	Quod cum plus sitio, vota negata gemo.
<engelm. carm. 1.111>	Scito tamen, quavis absens regione moreris,
<engelm. carm. 1.112>	Umquam non animo temet abesse meo.
<engelm. carm. 1.113>	Iamque verecundas miseri cohibeto querelas
<engelm. carm. 1.114>	Carminis affectum, pagina, fata meum.

<engelm. carm. 2.1>	Castalidum madidos divino rore corimbos
<engelm. carm. 2.2>	Intexens docto non satis articulo,
<engelm. carm. 2.3>	Devoto strophium, dignissime papa, sacratum
<engelm. carm. 2.4>	Compegi studio, si tibi complacito,
<engelm. carm. 2.5>	Absens, qui nequeo praesens, quo, sancte, saluto
<engelm. carm. 2.6>	Temet et aeternis opto vigere bonis.
<engelm. carm. 2.7>	Officio incautus fertur sed sicut asellus
<engelm. carm. 2.8>	Sero stultitiam ingemuisse suam
<engelm. carm. 2.9>	Infelix domini monitus sub verbere laesi:
<engelm. carm. 2.10>	Contentum proprio quemque placere modo;
<engelm. carm. 2.11>	Forsan praesumptor, id meque fatente videbor,
<engelm. carm. 2.12>	Ausim qui scripti mittere verba tibi
<engelm. carm. 2.13>	Indignus digno, modicus super aethera celso,
<engelm. carm. 2.14>	Rusticus urbano indocilisque cato.
<engelm. carm. 2.15>	Cuius si, primis qua nobilitaris ab annis,
<engelm. carm. 2.16>	Ferre velim palmam indole promeritam,
<engelm. carm. 2.17>	Omnis virtutum superatus mole tuarum
<engelm. carm. 2.18>	Fandi conatus deficiet citius,
<engelm. carm. 2.19>	Ut nec dulciloqui dives facundia Marci
<engelm. carm. 2.20>	Suppeditet, lepidi sed neque Virgilii.
<engelm. carm. 2.21>	Visceribus matris nam sanctificatus in ipsis,
<engelm. carm. 2.22>	Testatur vitae ut nitor innocuae,
<engelm. carm. 2.23>	Saltem lascivi numquam levitate cachinni
<engelm. carm. 2.24>	Mores ingenui dedecorasti animi;
<engelm. carm. 2.25>	A proavis regum generosa stirpe potentum
<engelm. carm. 2.26>	Nobilis, at dignis nobilior meritis,
<engelm. carm. 2.27>	Quorum, pube genas cum nondum spargeret aetas
<engelm. carm. 2.28>	Vixque novus cunis prodieras positis,
<engelm. carm. 2.29>	Inter morigeros grato splendore coaevos
<engelm. carm. 2.30>	Pollebas Phoebi assimilis rutili,
<engelm. carm. 2.31>	Iam tunc emeritos vere patresque togatos
<engelm. carm. 2.32>	Aequiperans cani laudibus ingenii.
<engelm. carm. 2.33>	Tunc ego - dignaris, credo, meminisse - ministris
<engelm. carm. 2.34>	Unus eram ex vestris, heu piger obsequiis.
<engelm. carm. 2.35>	Et velut in teneris et nondum falce resectis
<engelm. carm. 2.36>	Si fruticent gemmae palmitibus subitae,
<engelm. carm. 2.37>	Mirabar, tibimet quod tam matura subesset
<engelm. carm. 2.38>	In verbis gravitas, in studiis probitas.
<engelm. carm. 2.39>	Digno exercitii sed enim cultore superni,
<engelm. carm. 2.40>	Mens fecunda deo aruerat vicio
<engelm. carm. 2.41>	Grataque nidorem late sparsura per orbem
<engelm. carm. 2.42>	Nardus rore pio floruerat domino.
<engelm. carm. 2.43>	Denique, quo tradunt interque crepundia magnum
<engelm. carm. 2.44>	Alciden ludo enituisse novo,
<engelm. carm. 2.45>	Iam pede virosi noras calcare chelidri
<engelm. carm. 2.46>	Colla neque astutis fallier illecebris.
<engelm. carm. 2.47>	Quis tibi pro meritis cessit, qui praesidet astris,
<engelm. carm. 2.48>	Supremum gradibus pontificale decus
<engelm. carm. 2.49>	Laturus nitidi posthinc super ardua caeli
<engelm. carm. 2.50>	Inter sceptrigeros florida serta choros.
<engelm. carm. 2.51>	Praestat namque: facem casto fulgore nitentem
<engelm. carm. 2.52>	Arce super celsi constitui tumuli.
<engelm. carm. 2.53>	At modo divinis iugiter animata fluentis
<engelm. carm. 2.54>	Semina, quae miro prodierant cumulo,
<engelm. carm. 2.55>	Fertilitate boni quantum felicia grani
<engelm. carm. 2.56>	Excrescant, mundus novit ubique pius.
<engelm. carm. 2.57>	Suppliciter qui te caro conplexus amore
<engelm. carm. 2.58>	Praedicat attollit glorificat recolit;
<engelm. carm. 2.59>	Undique diffusa iocundi nectaris aura,
<engelm. carm. 2.60>	Proluit ex arvo quae, benedicte, tuo,
<engelm. carm. 2.61>	Infula pontificum per quem decorata sacrorum
<engelm. carm. 2.62>	Evehitur merito, nobilis et proprio,
<engelm. carm. 2.63>	Cuius et ipsorum sublimis gloria regum
<engelm. carm. 2.64>	Subditur imperio te venerans animo.
<engelm. carm. 2.65>	Te quoque posthabito mundani culminis ostro
<engelm. carm. 2.66>	Diligit ut dulcem plebs trabeata patrem;
<engelm. carm. 2.67>	Qui pater es viduis, vegetamen quique pupillis,
<engelm. carm. 2.68>	Solamen mestis fidaque spes miseris
<engelm. carm. 2.69>	Quique, in praesidium non umquam pauper egentum.
<engelm. carm. 2.70>	Cunctos materno rite foves gremio,
<engelm. carm. 2.71>	Cuius ab ore sacrae decurrens vena sophiae
<engelm. carm. 2.72>	Ructat inexhausti dogmata larga favi,
<engelm. carm. 2.73>	Cuius et e digitis myrra stillante supernis
<engelm. carm. 2.74>	Infertur foribus ardor aromaticus,
<engelm. carm. 2.75>	Gratia quae, tostos cum iam perlustret et Indos,
<engelm. carm. 2.76>	Occupet et Thylae extima praegelidae.
<engelm. carm. 2.77>	O quam felici meruerunt sorte beari,
<engelm. carm. 2.78>	Adsunt vicino qui tibi servitio.
<engelm. carm. 2.79>	De grege namque tuo numquam custode fugato
<engelm. carm. 2.80>	Fur valuit hedum tollere vel minimum
<engelm. carm. 2.81>	Aut lupus exiguam ieiunis morsibus agnam
<engelm. carm. 2.82>	Laedere delusa calliditate fera;
<engelm. carm. 2.83>	Sed niveo totus pietatis vellere amictus
<engelm. carm. 2.84>	Novit septa poli te praeeunte sequi.
<engelm. carm. 2.85>	Cuius lauriferis vallatus mille catervis
<engelm. carm. 2.86>	Iudice cum Christo ibis honore tuo,
<engelm. carm. 2.87>	Eius et in dextra praepollens dote beata
<engelm. carm. 2.88>	Exceptus roseo iura dabis solio.
<engelm. carm. 2.89>	Ah memorans paveo, cum me (pallensque tremisco)
<engelm. carm. 2.90>	Inter setigeros leva tenebit apros
<engelm. carm. 2.91>	Pro scelerum culpa damnandum vindicis ira
<engelm. carm. 2.92>	Tendentemque tuo lumina subsidio:
<engelm. carm. 2.93>	Lumina, nam geminas arcebunt vincula palmas,
<engelm. carm. 2.94>	Cervicem nodus atque premet rigidus.
<engelm. carm. 2.95>	Sed, posco, mediis te tunc oppone periclis,
<engelm. carm. 2.96>	Raptum meque pius adde tuis ovibus.
<engelm. carm. 2.97>	Nunc quoque, divinas roseum libamen ad aras
<engelm. carm. 2.98>	Cum fundis, famuli sis memor, oro, tui
<engelm. carm. 2.99>	Vel, cum ture precum redolent interna tuarum,
<engelm. carm. 2.100>	Sacrorum fumo astra petente bono.
<engelm. carm. 2.101>	Namque ego devotus, vitae dum flabilis haustus
<engelm. carm. 2.102>	Sufficiet fotum visceribus tenerum,
<engelm. carm. 2.103>	Corde pio carum temet memorabo patronum,
<engelm. carm. 2.104>	Cuius amor nostro non abit ex animo
<engelm. carm. 2.105>	Quique, licet nostris longe remoreris ab oris,
<engelm. carm. 2.106>	Laudibus et meritis non tamen umquam aberis.

<engelm. carm. 3.1>	Eloquii cultu vernantem texere mitram
<engelm. carm. 3.2>	Bratteolisque auri fulgens diadema polire,
<engelm. carm. 3.3>	Quo te, sancte pater, devotio dulcis adornet,
<engelm. carm. 3.4>	Ingenii vires docilisque industria fandi
<engelm. carm. 3.5>	Nobilium poterit doctorum compote voto,
<engelm. carm. 3.6>	Qui te fertilibus satiati rite magistro
<engelm. carm. 3.7>	Doctrinae dapibus salientes dogmatis undas
<engelm. carm. 3.8>	Largifluosque vomunt arguti carminis imbres:
<engelm. carm. 3.9>	At nos exiguum sterili de cespite gramen
<engelm. carm. 3.10>	Devotum tibimet carpentes munus amoris
<engelm. carm. 3.11>	Turpiloquis liquidas temeramus lusibus odas
<engelm. carm. 3.12>	Materiesque virens calamo marcessit inerti.
<engelm. carm. 3.13>	Unde fuit pigri satius pressisse labelli
<engelm. carm. 3.14>	Organulum laesae vocis cohibendo fragorem,
<engelm. carm. 3.15>	Ne quid rancidulum lepidae mulcedinis aures
<engelm. carm. 3.16>	Exciperent nectarve favi turbaret amaror.
<engelm. carm. 3.17>	Sed tamen igneolus devoti pectoris ardor,
<engelm. carm. 3.18>	Quo te, carus amor, placido complector honore,
<engelm. carm. 3.19>	Non modo reflexae temnit retinacula habenae:
<engelm. carm. 3.20>	Septorum pariter praedura repagula rumpens
<engelm. carm. 3.21>	Cum campo sed enim sese committit aperto
<engelm. carm. 3.22>	Effrenisque iubis aurarum flabra lacessit,
<engelm. carm. 3.23>	Non se carceribus fusum per inania ferri
<engelm. carm. 3.24>	Sentit et oppositas ludens pede proterit ulvas.
<engelm. carm. 3.25>	Ergo, beate pater, decus et lux aurea mundi,
<engelm. carm. 3.26>	Aecclesiae columen, paradisi maxima cedrus,
<engelm. carm. 3.27>	Relligionis apex, fidei fortissimus umbo,
<engelm. carm. 3.28>	Ergo, precor, liceat cursim mihi plaudere agrestis
<engelm. carm. 3.29>	Ingenii nugis, rauca reboante Talia,
<engelm. carm. 3.30>	Festivos ludos simplexque retexere carmen.
<engelm. carm. 3.31>	Nam dignum tibimet laudum praeconia ferre
<engelm. carm. 3.32>	Mirandumque decus vitae vulgare verenter
<engelm. carm. 3.33>	Lampade iustitiae, qua cunctis celsa beati
<engelm. carm. 3.34>	Praemonstras iteris tendentis ad atria vitae
<engelm. carm. 3.35>	Et qua iam felix meruisti patris in albo
<engelm. carm. 3.36>	Conscribi caeli sociandus civibus almis.
<engelm. carm. 3.37>	Gloria te magnum praeclari monstrat honoris,
<engelm. carm. 3.38>	Quo tibimet cuncti, latus quos continet orbis,
<engelm. carm. 3.39>	Obsequiis parere piis et supplice voto
<engelm. carm. 3.40>	Exoptant, gaudent, certant, cupiunt sataguntque.
<engelm. carm. 3.41>	Gratia sed potior virtutum culmine surgit
<engelm. carm. 3.42>	Atque iubar fidei praefulgens solis ad instar
<engelm. carm. 3.43>	Caelestis penitrat solii sublime tribunal;
<engelm. carm. 3.44>	Qui meritis florens, morum probitate relucens,
<engelm. carm. 3.45>	Ingenio pollens, sensus moderamine gaudens,
<engelm. carm. 3.46>	Obsequio fervens pietatisque ignibus ardens,
<engelm. carm. 3.47>	Mansuetus, placidus, prudens iustusque, benignus,
<engelm. carm. 3.48>	Devotus, humilis, mitis blandusque probaris;
<engelm. carm. 3.49>	Quem non ira ferox, non atri ruga tumoris,
<engelm. carm. 3.50>	Virus non odii, invidiae non denique pestis,
<engelm. carm. 3.51>	Non lascivus amor, fedus non ardor habendi,
<engelm. carm. 3.52>	Non mentita fidem simulatio crimine fallens,
<engelm. carm. 3.53>	Non quoque latratus spumantis iurgia litis
<engelm. carm. 3.54>	Sordidulae labis coenoso polluit actu
<engelm. carm. 3.55>	Aut tempestivum mentis tenebravit acumen:
<engelm. carm. 3.56>	Sed pia simplicitas, virtus et conscia recti.
<engelm. carm. 3.57>	Quarum lacte sacro primis nutritus ab annis
<engelm. carm. 3.58>	Virgineisque simul blanditus rite fluentis,
<engelm. carm. 3.59>	Ut cuculum tradunt irruptis crescere nidis
<engelm. carm. 3.60>	Dum Lucina melos nocturnis personat hymnis,
<engelm. carm. 3.61>	Inter florigeros divini dogmatis hortos
<engelm. carm. 3.62>	Aetatis solidum crevisti tempus ad usque.
<engelm. carm. 3.63>	Galbanei nitido perflatum nectare roris
<engelm. carm. 3.64>	Ridentes docuere iugi gaudere sereno
<engelm. carm. 3.65>	Cunctorumque animis dulci bonitate placere.
<engelm. carm. 3.66>	His etenim temet vegetandum providus auctor,
<engelm. carm. 3.67>	Imperio qui cuncta tenens excelsa vel ima
<engelm. carm. 3.68>	Aeterna ratione regit, quod condidit ipse,
<engelm. carm. 3.69>	Legavit tenerum, cum prima crepundia matris,
<engelm. carm. 3.70>	Quae genuit, nigri fascirent tegmina panni
<engelm. carm. 3.71>	Expositumque vorax ambiret mortis imago.
<engelm. carm. 3.72>	Germine quae supero divini sanguinis ortae
<engelm. carm. 3.73>	Angelicique chori conserta dote gregales
<engelm. carm. 3.74>	Te quoque concivem caeli super ardua raptum
<engelm. carm. 3.75>	Rite ministeriis aptarent cunctipotentis.
<engelm. carm. 3.76>	Nec incerta fides aut rerum ficta fabella,
<engelm. carm. 3.77>	Ut quondam studiis praepollens docta vetustas
<engelm. carm. 3.78>	Prodigiosa vomens laesi documenta cerebri
<engelm. carm. 3.79>	Lascivos super astra toros mollesque camilli
<engelm. carm. 3.80>	Amplexus statuit rapti Ganimedis honores
<engelm. carm. 3.81>	Hocque deum Saturninum venerata decenti
<engelm. carm. 3.82>	Sacrorum ritu stupris maculavit Olimpum;
<engelm. carm. 3.83>	Verum pro meritis imitandae relligionis,
<engelm. carm. 3.84>	Qua iugibus votis Christo domino famularis,
<engelm. carm. 3.85>	Haec tibi Christicolae digno sacramus honore.
<engelm. carm. 3.86>	O veneranda viri simplex et sancta colendis
<engelm. carm. 3.87>	Mens moderata, bonis semperque intenta supernis,
<engelm. carm. 3.88>	Angelicis conserta choris exultat in astris,
<engelm. carm. 3.89>	Gaudet apostolicis felix sotiata catervis,
<engelm. carm. 3.90>	Agmina martyrii cernit decorata cruore,
<engelm. carm. 3.91>	Cum grege candidulo spatiatur virginitatis,
<engelm. carm. 3.92>	In patriarcharum solio requiescit ovando,
<engelm. carm. 3.93>	Conserto alloquitur vigiles sermone prophetas,
<engelm. carm. 3.94>	Mistica percurrens epulatur dogmata vitae
<engelm. carm. 3.95>	Hisque iugi studio caenis satianda recumbit.
<engelm. carm. 3.96>	Ac velut exemptis zephyro spirante pruinis,
<engelm. carm. 3.97>	Florida cum tellus pubentes parturit herbas
<engelm. carm. 3.98>	Vere novo pingens distincta coloribus arva,
<engelm. carm. 3.99>	Exercetur apum campis dispersa iuventus
<engelm. carm. 3.100>	Praeteritos hiemis metuens quassata labores
<engelm. carm. 3.101>	Purpureosque legit flores et flumina libat,
<engelm. carm. 3.102>	Nec mora nec requies, quin aut liquentia mella
<engelm. carm. 3.103>	Includat tenui compactis nectare cellis
<engelm. carm. 3.104>	Glutine vel lento fundamina dura favorum
<engelm. carm. 3.105>	Extruat aut croceas disponat in ordine ceras:
<engelm. carm. 3.106>	Fervet cura frequens, adolent purissima mella;
<engelm. carm. 3.107>	Sic tu, dulce decus, divino captus amore
<engelm. carm. 3.108>	Dum cordis speculo caelestia sola tueris,
<engelm. carm. 3.109>	Liber in excelsis animi ratione locatus
<engelm. carm. 3.110>	Eloquii sacri saltus et amoena virecta
<engelm. carm. 3.111>	Pervolitas, vitae liquido quae fonte rigata
<engelm. carm. 3.112>	Iocundis vernant foliis et flore perenni.
<engelm. carm. 3.113>	Quorum rore pio distentus viscera blande
<engelm. carm. 3.114>	Exceptoque recens oneratus brachia suco,
<engelm. carm. 3.115>	Impatiens animum somno relevare quietis
<engelm. carm. 3.116>	Aut documentorum nectar stillando refundis
<engelm. carm. 3.117>	Librorumve favos operoso construis actu.
<engelm. carm. 3.118>	Et cum iam meritis caput inter sidera tantis
<engelm. carm. 3.119>	Extuleris flavo redimitus tempora serto,
<engelm. carm. 3.120>	Ut te devota venerentur laude superbae
<engelm. carm. 3.121>	Imperii fasces et fulgens gloria regni,
<engelm. carm. 3.122>	Plausibus inque tuis populosa teatra resultent,
<engelm. carm. 3.123>	Ventosi numquam blanditus folle favoris,
<engelm. carm. 3.124>	Supplex atque humilis felici iure bearis.
<engelm. carm. 3.125>	Quem cum quisque adiit nebuloso pectore tristis,
<engelm. carm. 3.126>	Defecisse gemens exhausti farris acervum,
<engelm. carm. 3.127>	Vocibus aut querulis incusans sortis iniquae
<engelm. carm. 3.128>	Pondere se pressum miserandam ducere vitam,
<engelm. carm. 3.129>	Continuo largi recreatus munere doni
<engelm. carm. 3.130>	Consiliive cati blando solamine fretus,
<engelm. carm. 3.131>	Gaudens atque hilaris propriam repedavit ad edem.
<engelm. carm. 3.132>	Quodque magis stupeo mira dulcedine pastus:
<engelm. carm. 3.133>	Corporis in gestu radiant insignia mentis
<engelm. carm. 3.134>	Archanumque animi vultus redimicula signant.
<engelm. carm. 3.135>	Caesaries etenim niveo candore nitescens
<engelm. carm. 3.136>	Virgineum cordi praepandit inesse pudorem;
<engelm. carm. 3.137>	At rosulis facies similis formosa rubescens
<engelm. carm. 3.138>	Bellantis titulat victo serpente tropheum
<engelm. carm. 3.139>	Aut ardore suo flammas imitatur amoris;
<engelm. carm. 3.140>	Nam visus parilis ridens et honesta voluptas,
<engelm. carm. 3.141>	Castores ut credam laeto fulgere nitore,
<engelm. carm. 3.142>	Actus et Fidei palmam pingit sotialem
<engelm. carm. 3.143>	Vel gustata refert caelestis gaudia regni.
<engelm. carm. 3.144>	Circumfusa iubis blando sinuamine cervix
<engelm. carm. 3.145>	More Spei latitat virtutum tegmine septae;
<engelm. carm. 3.146>	Gratia quae labiis vel quae sit in ore venustas,
<engelm. carm. 3.147>	Non capit ingenium, fandi nec copia perfert.
<engelm. carm. 3.148>	Largior unde fluens salientis vena sophiae
<engelm. carm. 3.149>	Eloquiique altos emanans proflua rivos,
<engelm. carm. 3.150>	Aureolas verbi glebas viridesque lapillos
<engelm. carm. 3.151>	Gemmantis sensus nitidis profundit arenis.
<engelm. carm. 3.152>	Quorum fulminibus armatus rite lacertos
<engelm. carm. 3.153>	Contortoque gravis Balearis verbere fundae
<engelm. carm. 3.154>	Semiferum facili prosternis cede Goliam,
<engelm. carm. 3.155>	Hostilis pariter cunei portenta dehiscens.
<engelm. carm. 3.156>	Huic te, sancte pater, iuvat insudare palestrae
<engelm. carm. 3.157>	Pro grege sacrifico, pro castris cunctipotentis,
<engelm. carm. 3.158>	His exercitiis duros tolerare labores,
<engelm. carm. 3.159>	Dum vitalis adest flatus, dum vesceris auris
<engelm. carm. 3.160>	Praemia multiplici laturus fruge beata.
<engelm. carm. 3.161>	Cum rex altithronus mundum discreverit urna
<engelm. carm. 3.162>	Iudicii cunctisque vicem dependerit actus,
<engelm. carm. 3.163>	Tunc te florigero - confido - clarificatum
<engelm. carm. 3.164>	Excipiet gremio sublimis gloria regni
<engelm. carm. 3.165>	Tuncque beatorum gaudebis consotiatus
<engelm. carm. 3.166>	Agminibus felixque frueris luce perenni.
<engelm. carm. 3.167>	At me (heu, lacrimosa fero referensque tremesco)
<engelm. carm. 3.168>	Pondere peccandi devinctum colla catenis
<engelm. carm. 3.169>	Tunc forsan misere cessum tortoribus atris
<engelm. carm. 3.170>	Damnabit nimium crudelis vindicis ira
<engelm. carm. 3.171>	Exceptumque rapax amburet flamma gehennae.
<engelm. carm. 3.172>	Sed tu, sancte, precor, mediis te oppone periclis
<engelm. carm. 3.173>	Auxiliique pio defendens rore misellum
<engelm. carm. 3.174>	Fumificos poenae placidus compesce vapores.
<engelm. carm. 3.175>	Et iam tempus adest funem religare carinae
<engelm. carm. 3.176>	Excursumque levem morsu stabilire saburrae,
<engelm. carm. 3.177>	Liberius, ne forte, ratem dum credimus austris,
<engelm. carm. 3.178>	Illisi scopulis sero revehamur ad agros.