<transl_corn. 1.1.1>	Est locus beatus ille, Corneli sanctissime,
<transl_corn. 1.1.2>	Post agones et coronas quo quiescis corpore,
<transl_corn. 1.1.3>	Qui tuo felix triumpho gloriatur prepotens.
<transl_corn. 1.2.1>	Roma quondam te fruendo pullulabat actibus;
<transl_corn. 1.2.2>	Nunc tua virtute fulta gratulatur Francia,
<transl_corn. 1.2.3>	Prosperis versisque rebus dote tanta nobilis.
<transl_corn. 1.3.1>	Qua pius rex ede facta transtulit te Karolus,
<transl_corn. 1.3.2>	Cuius est enorme pondus preminenti fabrica
<transl_corn. 1.3.3>	Queque valde pretiosis pollet in donariis.
<transl_corn. 1.4.1>	Quo loco multo triumpho regis atque principum
<transl_corn. 1.4.2>	Clericorum cum favore ac sequentum militum,
<transl_corn. 1.4.3>	Aeque vulgi perstrepentis es receptus pondere.
<transl_corn. 1.5.1>	Tanta nam tibi triumphans obviavit gloria,
<transl_corn. 1.5.2>	Ut comes Phoebea lampas crederetur affore;
<transl_corn. 1.5.3>	Sic refulsit per viarum terna miliaria.
<transl_corn. 1.6.1>	Hi cruces auri ferebant, alteri candelabra;
<transl_corn. 1.6.2>	Tura fumant hinc et inde, hi refulgent coccino;
<transl_corn. 1.6.3>	Supplices omnes adorant, nuda dant vestigia.
<transl_corn. 1.7.1>	Colla tunc episcoporum atque regis incliti
<transl_corn. 1.7.2>	Dulce pondus deferebant aedis ad sacrarium,
<transl_corn. 1.7.3>	Plebsque supplex confluebat fulchra gaudens tangere,
<transl_corn. 1.8.1>	Antecedit turba multa clericorum candida,
<transl_corn. 1.8.2>	Subsecuta est turba plebis ut viginti milia,
<transl_corn. 1.8.3>	Concinentes voce magna gratias altissimo.
<transl_corn. 1.9.1>	Nulla vox nullusque sermo praevalet depromere,
<transl_corn. 1.9.2>	Quanta sit huius diei obsequens letitia,
<transl_corn. 1.9.3>	Cum receptus es, patrone, regis in palatium.
<transl_corn. 1.10.1>	Hi canunt, illi resultant clara laudum carmina,
<transl_corn. 1.10.2>	Fit tubarum bombus ingens, perstrepunt et organa,
<transl_corn. 1.10.3>	Insuperque lacrimantur plurimi letitia.
<transl_corn. 1.11.1>	Emicabat namque templum sericis in palliis,
<transl_corn. 1.11.2>	Aureis argenteisque, in coronis splendidis,
<transl_corn. 1.11.3>	Luminumque aromatumque, cum decore maximo.
<transl_corn. 1.12.1>	Quanta tunc tibi fuit, rex, pectoris letitia,
<transl_corn. 1.12.2>	Cum greges magnos videres sospitati redditos
<transl_corn. 1.12.3>	Atque plures ad salutem cerneres consurgere.
<transl_corn. 1.13.1>	O beate Karle Caesar, o beata Francia,
<transl_corn. 1.13.2>	Quae patrono fulta tanto promereris gaudia
<transl_corn. 1.13.3>	Nec pavebis ad ruinam illius periculi.
<transl_corn. 1.14.1>	Inde rex is te receptum dote multa munerat;
<transl_corn. 1.14.2>	Namque sacrum clericorum duplicavit ordinem
<transl_corn. 1.14.3>	Resque multas largiendo esse fecit divitem.
<transl_corn. 1.15.1>	Addiditque argenta multa, pondus auri maximum,
<transl_corn. 1.15.2>	Pretiosas inde vestes aggerans quam plurimas,
<transl_corn. 1.15.3>	Et simul gemmas nitentes prebuit largissime,
<transl_corn. 1.16.1>	Es tamen locatus ede aureis in sedibus,
<transl_corn. 1.16.2>	Vivis in qua gloriosus multiplex virtutibus;
<transl_corn. 1.16.3>	Hicque Franci te patronum ore, votis ambiunt.
<transl_corn. 1.17.1>	Gloriosa sanitatum hic fiunt miracula:
<transl_corn. 1.17.2>	Qui petit, capit salutem; nemo frustra supplicat.
<transl_corn. 1.17.3>	Hinc locus felix triumphat atque pollet patria.
<transl_corn. 1.18.1>	Demones hic te timentes confitentur crimina,
<transl_corn. 1.18.2>	Versipellis atque predo capta linquit corpora
<transl_corn. 1.18.3>	Et miser fugit repente horrido cum murmure.
<transl_corn. 1.19.1>	Verba mutis, atque cecis porriguntur lumina,
<transl_corn. 1.19.2>	Aurium pedumque tarda dissecantur vincula;
<transl_corn. 1.19.3>	Languor omnis hic quiescit, aegritudo pellitur.
<transl_corn. 1.20.1>	Sepe vero de remota parte regni debiles
<transl_corn. 1.20.2>	Dum tuum petunt sepulcrum se medendi gratia,
<transl_corn. 1.20.3>	In via sunt restituti sanitati pristinae.
<transl_corn. 1.21.1>	Est et illud valde mirum in relatis partibus:
<transl_corn. 1.21.2>	Languidi cum vota mittunt ad tuam presentiam,
<transl_corn. 1.21.3>	Ac velud sopor recedat, sic medela subvenit.
<transl_corn. 1.22.1>	Nullus hic impune predo allevabit lanceam,
<transl_corn. 1.22.2>	Ut ruina comprobavit barbarorum maxima,
<transl_corn. 1.22.3>	Igne templum concremare quinque vellent milia,
<transl_corn. 1.23.1>	Spiculis dum dimicarent aeque quinque milia,
<transl_corn. 1.23.2>	Hispidam volante ferro redderentque machinam,
<transl_corn. 1.23.3>	Ordinati per phalanges horridi ceu demones,
<transl_corn. 1.24.1>	Ac velud si pars Averni ructuaret sulphura,
<transl_corn. 1.24.2>	Mixtus ignis fluctuaret alta pulsans sidera:
<transl_corn. 1.24.3>	Barbari circum furentes tanta dant incendia.
<transl_corn. 1.25.1>	Nempe mira tanta ignis tunc erant spectacula,
<transl_corn. 1.25.2>	Claustra cleri, regis aulam cum voraret proximam
<transl_corn. 1.25.3>	Lamberetque flamma templum nec valeret urere.
<transl_corn. 1.26.1>	Hoc tuos favore fultos extulisti servulos,
<transl_corn. 1.26.2>	Sternerent ut multa passim barbarorum corpora
<transl_corn. 1.26.3>	Ac periret nullus horum, cum forent paucissimi.
<transl_corn. 1.27.1>	Horror es malis duello, et bonis victoria;
<transl_corn. 1.27.2>	Sic ait, qui te vocavit hostis in certamine,
<transl_corn. 1.27.3>	Ut tuos fecisse constat cum salutis munere.
<transl_corn. 1.28.1>	  Esto virtus illa tecum permanet robustior,
<transl_corn. 1.28.2>	Scismatum bellator olim quam gerebas pectore;
<transl_corn. 1.28.3>	Propter hoc modo triumphas proterisque barbaros.
<transl_corn. 1.29.1>	Mira sunt que replicamus, preterimus plurima;
<transl_corn. 1.29.2>	Sed tamen sensu modesto dicta sunt, non frivolo;
<transl_corn. 1.29.3>	Comprimamus iam relatum, ne salus fastidiat.
<transl_corn. 1.30.1>	Posce, sancte, <tu> tonantem pro tuis clientulis,
<transl_corn. 1.30.2>	Ut queamus expiari omni ab molestia
<transl_corn. 1.30.3>	Ac beata confoveri angelorum curia
<transl_corn. 1.31.1>	[Conglobati atque tuo translatori Karolo
<transl_corn. 1.31.2>	Summae formam deitatis mereamur cernere,
<transl_corn. 1.31.3>	Quae disponens regit cuncta seculorum secula].

<transl_corn. 2.1.1>	Christi oves exultate spiritali iubilo:
<transl_corn. 2.1.2>	Ad ovile redit suum en papa Cornelius.
<transl_corn. 2.2.1>	Nos pagani compulerunt ob nostra facinora
<transl_corn. 2.2.2>	Corpus eius ab hoc templo Silvanectis agere.
<transl_corn. 2.3.1>	Sed iam pace per divinam reflorente gratiam
<transl_corn. 2.3.2>	Ad sacratam sibi sedem illud nunc referimus.
<transl_corn. 2.4.1>	Inde sacer gaudet clerus ac fidelis populus;
<transl_corn. 2.4.2>	Tresque fructus revirescunt, quos parit ecclesia:
<transl_corn. 2.5.1>	Tricenus et sexagenus cum centeno pariter
<transl_corn. 2.5.2>	Ex caelesti consurgentes verbi dei semine.
<transl_corn. 2.6.1>	Nam chorus coniugatorum hinc existit mundior
<transl_corn. 2.6.2>	Castitasque viduarum multo fit devotior
<transl_corn. 2.7.1>	Et corona virginalis suos spargit radios,
<transl_corn. 2.7.2>	Quam Maria dei mater clara lustrat lampade.
<transl_corn. 2.8.1>	Ergo cuncti supplicemus corde, ore, opere,
<transl_corn. 2.8.2>	Ut nostra solvat delicta cum Petro apostolo
<transl_corn. 2.9.1>	Hostiumque sic nostrorum elidat superbiam,
<transl_corn. 2.9.2>	Ut in pace serviamus deo nostro iugiter;
<transl_corn. 2.10.1>	Oret quoque pro sereno Karlo ..... Caesare
<transl_corn. 2.10.2>	Adiuncto sibi beato Cypriano martire
<transl_corn. 2.11.1>	Omnibusque sanctis quorum veneramur lypsana,
<transl_corn. 2.11.2>	Ut substernat ei deus nationes barbaras;
<transl_corn. 2.12.1>	Necnon et Francorum servet benignus exercitum,
<transl_corn. 2.12.2>	Quo sit ei fortitudo sano cum consilio;
<transl_corn. 2.13.1>	Nostri quoque memor fiat servorum fidelium,
<transl_corn. 2.13.2>	Ut defendat nos et nostram potenter familiam,
<transl_corn. 2.14.1>	Ne raptores et predones nostras res diripiant,
<transl_corn. 2.14.2>	Que servire nobis debent in necessitatibus;
<transl_corn. 2.15.1>	Cunctis vero in commune caeli pandat ianuam,
<transl_corn. 2.15.2>	Ut possimus contemplari summi regis fatiem.
<transl_corn. 2.16.1>	Gloria sit deo patri eius atque filio
<transl_corn. 2.16.2>	Spiritu cum procedente per aeterna secula.

<transl_corn. 3.1.1>	Redi, papa, iam, Corneli, ad ovile proprium,
<transl_corn. 3.1.2>	Quod tibi deus dicavit novo in coenobio,
<transl_corn. 3.1.3>	Ut merentem diu gregem in Christo laetifices.
<transl_corn. 3.2.1>	Nam sicut absente patre cari lugent filii
<transl_corn. 3.2.2>	Et magistro discedente dubitant discipuli,
<transl_corn. 3.2.3>	Ita te absente maeror nos involvit nimius.
<transl_corn. 3.3.1>	Lupi enim nos rapaces invaserunt undique,
<transl_corn. 3.3.2>	Postquam tua corporalis abscessit presentia,
<transl_corn. 3.3.3>	Cedibus vastantes plebem et domos incendio.
<transl_corn. 3.4.1>	Set nos deus atque tuum protexit coenobium
<transl_corn. 3.4.2>	Nec permisit illud gentem barbarorum tangere,
<transl_corn. 3.4.3>	Ne gauderet inimicus eius in excidio.
<transl_corn. 3.5.1>	Surge pastor, veni doctor, noli moram facere,
<transl_corn. 3.5.2>	Et errantes sicut oves collige discipulos;
<transl_corn. 3.5.3>	Decet enim habitare in domo unanimes.
<transl_corn. 3.6.1>	Te senes anusque simul, iuvenes et parvuli,
<transl_corn. 3.6.2>	Clerus sacer et plebs omnis invitando clamitant,
<transl_corn. 3.6.3>	Caeci quoque atque claudi cum turba debilium.
<transl_corn. 3.7.1>	"Solve nostra" orant omnes "peccatorum vincula,
<transl_corn. 3.7.2>	Et post strages miserorum pacem redde populo,
<transl_corn. 3.7.3>	Quam Christus ascendens caelos reliquid discipulis.
<transl_corn. 3.8.1>	Impios ad pietatem exorando revoca,
<transl_corn. 3.8.2>	Et rapaces doce sua largiri pauperibus,
<transl_corn. 3.8.3>	Ne se invicem mordendo consumantur ocius.
<transl_corn. 3.9.1>	Caritatis ignem nobis tuis auge precibus,
<transl_corn. 3.9.2>	Qui flammam cupiditatis suis pellat radiis;
<transl_corn. 3.9.3>	Qua depulsa nobis cuncta semper erunt prospera.
<transl_corn. 3.10.1>	Civitatem istam tuo muni patrocinio,
<transl_corn. 3.10.2>	Quae te proprio suscepit gaudenter hospitio,
<transl_corn. 3.10.3>	Ne gentilis unquam ei gladius prevaleat,
<transl_corn. 3.11.1>	Eius quoque cives tuo interventu protege,
<transl_corn. 3.11.2>	Tuo eos benedicens ore apostolico,
<transl_corn. 3.11.3>	Cum colonis atque agris, qui ad eos pertinent.
<transl_corn. 3.12.1>	Gloria sit deo patri, laus et iubilatio
<transl_corn. 3.12.2>	Filioque eius vero ante secla genito
<transl_corn. 3.12.3>	Spiritu cum consolante semperque vivifico.