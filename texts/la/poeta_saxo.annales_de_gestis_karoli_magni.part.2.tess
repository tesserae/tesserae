<poeta_saxo gest. 2.1>	Octonis decies septingentisque peractis
<poeta_saxo gest. 2.2>	Annis, est genitus postquam de virgine Christus,
<poeta_saxo gest. 2.3>	Hic primus sequitur, Carolus quo rex pius arces
<poeta_saxo gest. 2.4>	Romanas adiit domino ducente secundo.
<poeta_saxo gest. 2.5>	Tunc Adrianus eum, iam dudum commemoratus
<poeta_saxo gest. 2.6>	Presul apostolicus, cum magno laetus honore
<poeta_saxo gest. 2.7>	Suscepit; populusque simul Romanus ad ipsum
<poeta_saxo gest. 2.8>	Ut defensorem libertatisque datorem
<poeta_saxo gest. 2.9>	Unanimis concurrit ovans gratesque rependens.
<poeta_saxo gest. 2.10>	Illic cum praesens foret ad sollempnia paschae,
<poeta_saxo gest. 2.11>	Fonte salutifero Pippinum nomine natum
<poeta_saxo gest. 2.12>	Abluit ipsius praesul venerabilis idem.
<poeta_saxo gest. 2.13>	Exoriens aestas ubi primum gramine pulcro ...
<poeta_saxo gest. 2.14>	Vestierat terras poteratque exercitus apte
<poeta_saxo gest. 2.15>	Educi, quoniam molles animalibus herbae.
<poeta_saxo gest. 2.16>	Dultia praebuerant florentis pabula foeni,
<poeta_saxo gest. 2.17>	Innumeris fultus populis et milite claro
<poeta_saxo gest. 2.18>	Saxonum rursus rex inclitus in regionem
<poeta_saxo gest. 2.19>	Venit et ad fontes fluvii, cui Lyppia nomen,
<poeta_saxo gest. 2.20>	Conventum fieri procerum iussit generalem.
<poeta_saxo gest. 2.21>	Illic, disponens complura negotia regni,
<poeta_saxo gest. 2.22>	Danorum regis Sigifridi nomine missos
<poeta_saxo gest. 2.23>	Et quos Iugurgus pariterque Caganus ad ipsum
<poeta_saxo gest. 2.24>	Hunorum misere duces pro pace petenda,
<poeta_saxo gest. 2.25>	Audiit absolvitque, datis prudenter eisdem
<poeta_saxo gest. 2.26>	Responsis. Post haec Renum traiecerat amnem,
<poeta_saxo gest. 2.27>	Gallica seque dehinc rex magnus in arva recepit.
<poeta_saxo gest. 2.28>	Interea patriae quondam Widukindus ab oris
<poeta_saxo gest. 2.29>	Qui fuerat profugus Normannorum<que> petivit
<poeta_saxo gest. 2.30>	Auxilium, rediens vana spe sollicitabat
<poeta_saxo gest. 2.31>	Saxones, initum cum Francis rumpere foedus
<poeta_saxo gest. 2.32>	Ut conarentur; multosque vocavit in arma
<poeta_saxo gest. 2.33>	E populo fecitque novum consurgere bellum.
<poeta_saxo gest. 2.34>	Gens quoque Sclavorum Sorabi cognomine dicta
<poeta_saxo gest. 2.35>	Audacter sumtis subito proruperat armis
<poeta_saxo gest. 2.36>	Vicinas sibi Saxonum terras populando
<poeta_saxo gest. 2.37>	Atque Thuringorum fecundos frugibus agros.
<poeta_saxo gest. 2.38>	Qui medias Sorabi terras camposque iacentes
<poeta_saxo gest. 2.39>	Inhabitant inter fluvios: hinc volvitur amnis
<poeta_saxo gest. 2.40>	Qui Sala nomen habet, fluit Albia latior inde.
<poeta_saxo gest. 2.41>	Ast ubi Sclavorum Carolo sunt cognita gesta,
<poeta_saxo gest. 2.42>	Protinus illorum reprimendos censuit ausus
<poeta_saxo gest. 2.43>	Arcendosque sui regni de finibus hostes.
<poeta_saxo gest. 2.44>	Unde palatinis ad se tribus ipse vocatis
<poeta_saxo gest. 2.45>	Principibus, quorum fuerat camerarius unus
<poeta_saxo gest. 2.46>	Regis Adalgisus, Geilo stabuli comes alter,
<poeta_saxo gest. 2.47>	Ductores exercituum fore iussit eosdem;
<poeta_saxo gest. 2.48>	Quos orientali Francorum de regione
<poeta_saxo gest. 2.49>	Collectos contra Sclavos praeceperat ire,
<poeta_saxo gest. 2.50>	Necnon Saxones, sibi quos parere iubeat,
<poeta_saxo gest. 2.51>	Auxilio fieri ducibus mandaverat ipsis.
<poeta_saxo gest. 2.52>	Sed cum legati per eorum ducere terras
<poeta_saxo gest. 2.53>	Agmina coepissent (nam sic invadere Sclavos
<poeta_saxo gest. 2.54>	Tramite debuerant recto), fit protinus ipsis
<poeta_saxo gest. 2.55>	Cognita iam dictae grandis defectio gentis.
<poeta_saxo gest. 2.56>	Ob hoc iter coeptum flectunt primo cupientes
<poeta_saxo gest. 2.57>	Saxones, numero freti, prosternere bello;
<poeta_saxo gest. 2.58>	Quod nimis incaute coeptum pariterque superbe
<poeta_saxo gest. 2.59>	Francorum misera fuerat cum clade peractum.
<poeta_saxo gest. 2.60>	Namque duces, ubi compererant, quod se Widukindus
<poeta_saxo gest. 2.61>	Ad pugnam multa stipatus plebe parasset
<poeta_saxo gest. 2.62>	Et iuxta montem Suntal sua castra locasset,
<poeta_saxo gest. 2.63>	Illuc infestis properarunt ilico signis;
<poeta_saxo gest. 2.64>	Ad praedam pocius quam pugnam semet ituros
<poeta_saxo gest. 2.65>	Sperantes, ipsam patriam rex ipse quotannis
<poeta_saxo gest. 2.66>	Cum prius inpugnans vires exhauserit eius:
<poeta_saxo gest. 2.67>	Immemores morum gentis simul ingenii<que>,
<poeta_saxo gest. 2.68>	Quae tanto varia plus nititur arte doloque,
<poeta_saxo gest. 2.69>	Quo premitur bellis, et victa quiescere nescit
<poeta_saxo gest. 2.70>	Vindictae rediviva parans conamina semper.
<poeta_saxo gest. 2.71>	Ergo palatinis ducibus properantibus ad se,
<poeta_saxo gest. 2.72>	Saxones atie longo satis ordine structa
<poeta_saxo gest. 2.73>	Pro castris occurrerunt. Ibi protinus atrox
<poeta_saxo gest. 2.74>	Conseritur fundens ingentem pugna cruorem
<poeta_saxo gest. 2.75>	Francorumque truci proceres sunt cede necati,
<poeta_saxo gest. 2.76>	Interfectus Adalgisus pariter quoque Geilo
<poeta_saxo gest. 2.77>	Regis legati, praeclari quattuor illic
<poeta_saxo gest. 2.78>	Extincti comites cum viginti venerandis
<poeta_saxo gest. 2.79>	Nobilibusque viris aliis hac clade peremptis;
<poeta_saxo gest. 2.80>	At reliquus bello populus consumptos in illo
<poeta_saxo gest. 2.81>	Censeri numero nequit. Altum denique montem,
<poeta_saxo gest. 2.82>	Qui vicinus erat, fugiens paucissima turma
<poeta_saxo gest. 2.83>	Expetiit silvisque latens evaserat hostem.
<poeta_saxo gest. 2.84>	Nuncius haec tristis narraverat omnia regi;
<poeta_saxo gest. 2.85>	Ille suis exercitibus festinus in unum
<poeta_saxo gest. 2.86>	Collectis statim Saxonica venit in arva.
<poeta_saxo gest. 2.87>	Quem cum primores eiusdem gentis adissent
<poeta_saxo gest. 2.88>	Illud se <facinus> non commisisse probantes
<poeta_saxo gest. 2.89>	Et rex auctores facti perquireret, una
<poeta_saxo gest. 2.90>	Esse reum clamant Widukindum criminis huius
<poeta_saxo gest. 2.91>	Et quos hortatu proprio sibi consotiavit.
<poeta_saxo gest. 2.92>	Nec potuit tradi, quia rursus contulerat se
<poeta_saxo gest. 2.93>	Ad Northmannorum patriam post proelia gesta.
<poeta_saxo gest. 2.94>	Tradita sunt sane reliquorum bis duo <regi>
<poeta_saxo gest. 2.95>	Milia quingentique viri, qui tam grave bellum
<poeta_saxo gest. 2.96>	Illius contra Francos gessere suasu;
<poeta_saxo gest. 2.97>	Hosque die cunctos rex decollaverat una
<poeta_saxo gest. 2.98>	Iuxta Alaram fluvium, locus idem Ferdi vocatur.
<poeta_saxo gest. 2.99>	Hac ubi vindicta regum clarissimus acta,
<poeta_saxo gest. 2.100>	Ad propriam rediit villam Theodone vocatam. ...
<poeta_saxo gest. 2.101>	Gloria, certabat, sibi ne consueta periret;
<poeta_saxo gest. 2.102>	Altera iam nullam statuens sperare salutem
<poeta_saxo gest. 2.103>	In ferrum prisca pro libertate ruebat.
<poeta_saxo gest. 2.104>	Sed tandem Carolus divino munere victor
<poeta_saxo gest. 2.105>	Caesis innumeris reliquos exinde fugavit.
<poeta_saxo gest. 2.106>	Transierantque dies pauci, cum rursus eodem
<poeta_saxo gest. 2.107>	Comperit in populo repetitum surgere bellum,
<poeta_saxo gest. 2.108>	Scilicet in Westfalhorum regione gregatis
<poeta_saxo gest. 2.109>	Pluribus in ripa fluvii Hasa nomen habentis,
<poeta_saxo gest. 2.110>	Qui victi totiens atie confligere rursus
<poeta_saxo gest. 2.111>	Audebant, animi plus quam virtutis habentes,
<poeta_saxo gest. 2.112>	Pergere rex ad quos meditans sociosque recensens
<poeta_saxo gest. 2.113>	Repperit in pugna plures cecidisse priori,
<poeta_saxo gest. 2.114>	Aegros vulneribus multos ibi forte receptis.
<poeta_saxo gest. 2.115>	Sed subito novus ex Francis exercitus illi
<poeta_saxo gest. 2.116>	Advenit, cunctisque suis legionibus auctis
<poeta_saxo gest. 2.117>	Ad debellandos studuit properare rebelles.
<poeta_saxo gest. 2.118>	Qua dux egregie prudens dum cuncta parasset,
<poeta_saxo gest. 2.119>	Virtutem, sicut solet, est fortuna secuta.
<poeta_saxo gest. 2.120>	Saxones iterum caesi longeque fugati,
<poeta_saxo gest. 2.121>	Abductus captivorum numerus fuit ingens.
<poeta_saxo gest. 2.122>	Inde plagas orientales rex victor adivit,
<poeta_saxo gest. 2.123>	Omnia quam late ferro populatus et igni,
<poeta_saxo gest. 2.124>	Donec ad fluvium qui dicitur Albia venit.
<poeta_saxo gest. 2.125>	Post haec ad patriam rediit; tunc est sociata
<poeta_saxo gest. 2.126>	Regali thalamo coniunx Fastrada vocata,
<poeta_saxo gest. 2.127>	Filia Radolfi comitis, sata germine claro.
<poeta_saxo gest. 2.128>	Hibernas in Eristalli tum duxerat horas,
<poeta_saxo gest. 2.129>	Atque dies, quibus hunc nascens moriensque redemptor
<poeta_saxo gest. 2.130>	Salvavit mundum, voto celebraverat almo.
<poeta_saxo gest. 2.131>	Reliquias belli tandem fortissimus heros
<poeta_saxo gest. 2.132>	Consummare volens, tanto quod tempore gestum
<poeta_saxo gest. 2.133>	Saxonum <cum> gente fuit, numerosa virorum
<poeta_saxo gest. 2.134>	Milia lectorum terris induxit eorum.
<poeta_saxo gest. 2.135>	Ac primum Rheni trans<gressus> fluminis undam
<poeta_saxo gest. 2.136>	Vastabat pagos Westvalorum regionis,
<poeta_saxo gest. 2.137>	Venit et ad Wisuram, locus est ubi dictus Uculbi.
<poeta_saxo gest. 2.138>	Inde Thuringorum per agros iter aegerat; atque
<poeta_saxo gest. 2.139>	Saxonum campos, quos Albia vel Sala tangunt
<poeta_saxo gest. 2.140>	Amnes vicini, lustrans villas ibi plures
<poeta_saxo gest. 2.141>	Tradiderat flammis, donec pervenit ad illum
<poeta_saxo gest. 2.142>	Qui veteri locus est Scannigi nomine dictus.
<poeta_saxo gest. 2.143>	Hinc in Warmatiam rediens se contulit urbem.
<poeta_saxo gest. 2.144>	Filius interea regis, qui par genitori
<poeta_saxo gest. 2.145>	Indole mentis erat, tum nomine dictus eodem,
<poeta_saxo gest. 2.146>	Cum patriis exercitibus, quos ipse regebat,
<poeta_saxo gest. 2.147>	In Westvalorum pago cognomine Dreini,
<poeta_saxo gest. 2.148>	Eiusdem populi turbas ad bella paratas
<poeta_saxo gest. 2.149>	Offendens statim certamine vicit equestri,
<poeta_saxo gest. 2.150>	Victor et ad patrem iam dicta venit in urbe.
<poeta_saxo gest. 2.151>	Qui valida comitante manu Saxonica statim
<poeta_saxo gest. 2.152>	Arva petens, iuxta fluvium consederat Ambram,
<poeta_saxo gest. 2.153>	Est ubi castellum quod Skidronburg vocitatur.
<poeta_saxo gest. 2.154>	In castris ibidem votis sollempnibus actis
<poeta_saxo gest. 2.155>	Natalis domini, processit ad hostia Warnae,
<poeta_saxo gest. 2.156>	Qua fluit in Wisuram. Nec iam fuit ulla facultas
<poeta_saxo gest. 2.157>	Longius ad boream sicut cupiebat eundi:
<poeta_saxo gest. 2.158>	Temporis obstabat simul asperitas hiemalis,
<poeta_saxo gest. 2.159>	Atque iugis pluviae cursus vehementer inundans;
<poeta_saxo gest. 2.160>	Ob hoc in Eresburg rediens se contulit urbem.
<poeta_saxo gest. 2.161>	Cumque dies reliquos brumalis frigoris illic
<poeta_saxo gest. 2.162>	Ipse manere suum decrevisset comitatum,
<poeta_saxo gest. 2.163>	Accersivit eo propriam cum coniuge prolem.
<poeta_saxo gest. 2.164>	Cum quibus, ut decuit, fido firmoque relicto
<poeta_saxo gest. 2.165>	Praesidio, iuvenes animis ac viribus acres
<poeta_saxo gest. 2.166>	Assumpsit secum lataeque vagatus in omnes
<poeta_saxo gest. 2.167>	Illius regionis agros, sed et oppida quaeque,
<poeta_saxo gest. 2.168>	Cuncta simul flammis, spoliis ac cede feroci
<poeta_saxo gest. 2.169>	Miscuerat, cupiens animos, quos sepe rebelles
<poeta_saxo gest. 2.170>	Expertus fuerat, tali prosternere clade.
<poeta_saxo gest. 2.171>	Hec lugubris hiems illi funestaque genti
<poeta_saxo gest. 2.172>	Cum tandem finita foret, vernalis et aura
<poeta_saxo gest. 2.173>	Iucundum spirans ornaret floribus arva,
<poeta_saxo gest. 2.174>	Publicus in Padarbrunnon conventus habetur.
<poeta_saxo gest. 2.175>	Quo rex insignis sollempni more peracto
<poeta_saxo gest. 2.176>	In pagum quendam, vocitat quem barbara lingua
<poeta_saxo gest. 2.177>	Berdango, celeri studuit se tramite ferre!
<poeta_saxo gest. 2.178>	Tunc ibi compererat Widokindum iam memoratum
<poeta_saxo gest. 2.179>	Abbonemque simul, qui de primoribus eius
<poeta_saxo gest. 2.180>	Gentis erant, memores scelerum latitare suorum
<poeta_saxo gest. 2.181>	Finibus in patriis, quos sepserat ad borealem
<poeta_saxo gest. 2.182>	Albia lata plagam iuxta confinia terrae,
<poeta_saxo gest. 2.183>	Danorum. <Primo> mittens de civibus ipsis
<poeta_saxo gest. 2.184>	Legatos, ortatur eos, quo flectere tandem
<poeta_saxo gest. 2.185>	Colla sibi fideique suae se credere vellent,
<poeta_saxo gest. 2.186>	Commissi veniam necnon et praemia spondens.
<poeta_saxo gest. 2.187>	Conscia sed magni dubitarunt corda reatus
<poeta_saxo gest. 2.188>	His de promissis, donec firmata salutis
<poeta_saxo gest. 2.189>	Spes est obsidibus missis, quos expetierunt.
<poeta_saxo gest. 2.190>	Quos ut Amulwinus quidam vernaculus aulae
<poeta_saxo gest. 2.191>	Illis adduxit, properarunt protinus ambo
<poeta_saxo gest. 2.192>	Ad regem, iam tunc fuerat qui forte reversus
<poeta_saxo gest. 2.193>	Ad villam propriam que dicitur Attiniacus.
<poeta_saxo gest. 2.194>	Hic idem proceres sacri baptismatis unda
<poeta_saxo gest. 2.195>	Perfusi tandem regi mansere fideles.
<poeta_saxo gest. 2.196>	Ipsaque gens aliquot requieverat inde per annos.
<poeta_saxo gest. 2.197>	Interea quidam coniuravere maligni,
<poeta_saxo gest. 2.198>	Ut dirum facinus scelerato corde patrarent,
<poeta_saxo gest. 2.199>	Vel ferro regem vel qualibet arte necando.
<poeta_saxo gest. 2.200>	Criminis incentor Hardradus tunc comes huius
<poeta_saxo gest. 2.201>	Extiterat; sed ut indicio delata fideli
<poeta_saxo gest. 2.202>	Factio seva fuit, statim sedata quievit,
<poeta_saxo gest. 2.203>	Ingens valde foret licet et nimis acriter orta.
<poeta_saxo gest. 2.204>	Auctores eius privari lumine quosdam,
<poeta_saxo gest. 2.205>	Exilio reliquos dampnari iusserat ipse
<poeta_saxo gest. 2.206>	Rex summe prudens, cuius clementia nulli
<poeta_saxo gest. 2.207>	Reddiderat dignam tanto pro crimine poenam.
<poeta_saxo gest. 2.208>	Magni decreto Caroli sacrique senatus
<poeta_saxo gest. 2.209>	Missus in occiduas exercitus exiit horas,
<poeta_saxo gest. 2.210>	Subdere Brettones, gentem tunc forte rebellem.
<poeta_saxo gest. 2.211>	Insula cuius erat fecunda Britannia dudum
<poeta_saxo gest. 2.212>	Patria; namque illic habitabat tempore multo,
<poeta_saxo gest. 2.213>	Cumque novas Angli sedes sibi quaerere vellent
<poeta_saxo gest. 2.214>	Saxonesque simul, hanc invasere feroces:
<poeta_saxo gest. 2.215>	Expulsi statim veteres cessere coloni.
<poeta_saxo gest. 2.216>	Maxima pars quorum fugiens mare transiit atque,
<poeta_saxo gest. 2.217>	Gallia qua fines habet extremos, ibi tandem,
<poeta_saxo gest. 2.218>	Fluctibus oceani que proxima viderat, arva
<poeta_saxo gest. 2.219>	Detinuit; quibus in terris huc usque moratur,
<poeta_saxo gest. 2.220>	Indicium patriae solo dans nomine priscae.
<poeta_saxo gest. 2.221>	Haec a principibus Francorum gens superata
<poeta_saxo gest. 2.222>	Solvere vectigal quamvis invita solebat.
<poeta_saxo gest. 2.223>	Cum temptaret eo dominorum tempore iussa
<poeta_saxo gest. 2.224>	Spernere, directus multis cum milibus illuc
<poeta_saxo gest. 2.225>	Dux Audulfus eam celeri virtute repressit
<poeta_saxo gest. 2.226>	Et satis edomuit populi fera corda rebellis.
<poeta_saxo gest. 2.227>	Tum regis regum Christi pietate iuvante
<poeta_saxo gest. 2.228>	Disposito Carolus regno placidaque per orbem
<poeta_saxo gest. 2.229>	Undique pace data statuit Romam proficisci,
<poeta_saxo gest. 2.230>	Necnon Italiae reliquam sibi subdere partem,
<poeta_saxo gest. 2.231>	Cuius erat victum caput et pars maxima, capto
<poeta_saxo gest. 2.232>	Iam Desiderio Langobardisque subactis:
<poeta_saxo gest. 2.233>	Ducatus Beneventanae tantum regionis
<poeta_saxo gest. 2.234>	Non illi subiectus erat, cui praefuit illo
<poeta_saxo gest. 2.235>	Tempore dux Aragisus. Eum tunc aggrediendi
<poeta_saxo gest. 2.236>	Accensus studio partesque profectus in illas
<poeta_saxo gest. 2.237>	Accelerabat iter; quem non tardare valebat
<poeta_saxo gest. 2.238>	Vel glacialis hiems solitis iam mensibus instans
<poeta_saxo gest. 2.239>	Vel via terribiles visu scandenda per Alpes
<poeta_saxo gest. 2.240>	Montibus in summis, ubi tectae nubibus atris
<poeta_saxo gest. 2.241>	Ac nive perpetua rupes ad sidera surgunt.
<poeta_saxo gest. 2.242>	Transcensis quibus Italicas intraverat urbes;
<poeta_saxo gest. 2.243>	Ex quibus est quedam Florentia nomine dicta,
<poeta_saxo gest. 2.244>	In qua virginei partus florem veneratus
<poeta_saxo gest. 2.245>	Christi sanctificum supplex celebraverat hortum.
<poeta_saxo gest. 2.246>	Inde cito Romam cursu penetrare sategit.
<poeta_saxo gest. 2.247>	Quo cum suscepti tractans molimina belli
<poeta_saxo gest. 2.248>	Parvum transigeret tempus, cupiens Aragisus
<poeta_saxo gest. 2.249>	Hunc auro quem non potuit depellere ferro,
<poeta_saxo gest. 2.250>	Per natum misit proprium quam maxima dona,
<poeta_saxo gest. 2.251>	Suppliciter pacem rogitans. Sed rex sibi longe
<poeta_saxo gest. 2.252>	De rebus ceptis aliter ratus esse gerendum.
<poeta_saxo gest. 2.253>	Qua prebet latos Campania fertilis agros,
<poeta_saxo gest. 2.254>	Illuc progressus Capua consedit in urbe,
<poeta_saxo gest. 2.255>	Gesturus statim bellum, nisi dux memoratus
<poeta_saxo gest. 2.256>	Prudenti sibimet facto bene consuluisset.
<poeta_saxo gest. 2.257>	Nam primo firma se clausit in urbe Salerno;
<poeta_saxo gest. 2.258>	Tum natos utrosque suos, quorum vocitatus
<poeta_saxo gest. 2.259>	Rumoldus maior fuerat, Grimoldus et alter,
<poeta_saxo gest. 2.260>	Missis legatis regi contradidit ac se
<poeta_saxo gest. 2.261>	Ipsius imperiis subiectum mente fideli
<poeta_saxo gest. 2.262>	Mansurum populumque suum promiserat omnem.
<poeta_saxo gest. 2.263>	Talibus oblatis Caroli requieverat ardor,
<poeta_saxo gest. 2.264>	Praecipuaeque deum metuens, ne christicolarum
<poeta_saxo gest. 2.265>	Sanguinis effusi posthaec reus ipse maneret,
<poeta_saxo gest. 2.266>	Abstinuit bello, non iam curans latitantem
<poeta_saxo gest. 2.267>	Expugnare ducem; necnon et filius ipsi
<poeta_saxo gest. 2.268>	Concessus maior, minor est detentus, ut obses
<poeta_saxo gest. 2.269>	Esset apud regem; Beneventanus quoque cunctus
<poeta_saxo gest. 2.270>	Dedere se populus non distulit obsidibusque
<poeta_saxo gest. 2.271>	Undenis pro pace datis hoc deditionis
<poeta_saxo gest. 2.272>	Confirmans foedus per sacramenta spopondit,
<poeta_saxo gest. 2.273>	Ut Francis rerum dominis serviret in aevum.
<poeta_saxo gest. 2.274>	Tunc Romam regressus ovans, ibi pectore laeto
<poeta_saxo gest. 2.275>	Maxima pascalis celebravit gaudia festi.
<poeta_saxo gest. 2.276>	Adhuc Romulea dum rex mansisset in urbe,
<poeta_saxo gest. 2.277>	Tassilo legatos Adrianum misit ad almum
<poeta_saxo gest. 2.278>	Pontificem, quorum fuit Arnus episcopus unus,
<poeta_saxo gest. 2.279>	Abbas alter erat Hunricus nomine dictus.
<poeta_saxo gest. 2.280>	Obnixe rogitans, idem mediator ut esset
<poeta_saxo gest. 2.281>	Inter se et Carolum pacis fideique sequester.
<poeta_saxo gest. 2.282>	Hoc antistes apostolicus ratus esse decorum,
<poeta_saxo gest. 2.283>	Ut Petri de sede sacra concordia pacis
<poeta_saxo gest. 2.284>	Restaurata daret ducibus populisque quietem,
<poeta_saxo gest. 2.285>	Instanter regem petiit deponere cunctas
<poeta_saxo gest. 2.286>	Corde simultates. Ad que cum mente benigna
<poeta_saxo gest. 2.287>	Annueret, ducis ab missis inquirere coepit,
<poeta_saxo gest. 2.288>	Pactio quo praesens esset firmanda tenore.
<poeta_saxo gest. 2.289>	Legati nihil iniunctum de re sibi tali,
<poeta_saxo gest. 2.290>	Sed domino responsa suo, quae rex daret et quae
<poeta_saxo gest. 2.291>	Praesul apostolicus, tantum referenda fatentur.
<poeta_saxo gest. 2.292>	Quapropter tamquam fallacia fraudeque plena
<poeta_saxo gest. 2.293>	Papa sacratus eos sprevit mandata ferentes,
<poeta_saxo gest. 2.294>	Damnandos etiam statuens anathemate diro,
<poeta_saxo gest. 2.295>	Promissae dudum fidei si rumpere foedus
<poeta_saxo gest. 2.296>	Temptarent, quod cum Carolo pepigere volentes;
<poeta_saxo gest. 2.297>	Sicque relinquentes infecta negotia pacis
<poeta_saxo gest. 2.298>	Ad patriam rediere suam. Rex his quoque gestis
<poeta_saxo gest. 2.299>	Francorum laetus remeaverat in regionem,
<poeta_saxo gest. 2.300>	Conciliumque dehinc procerum generale suorum
<poeta_saxo gest. 2.301>	Intra Wormaciae muros collegit, et illic
<poeta_saxo gest. 2.302>	Decrevit, certo quo disceret experimento,
<poeta_saxo gest. 2.303>	Utrumnam sibimet memoratus Tassilo vellet
<poeta_saxo gest. 2.304>	Iuratam servare fidem, subiectus et esse.
<poeta_saxo gest. 2.305>	Unde suo populos regno produxit ad ipsa
<poeta_saxo gest. 2.306>	Fortia castra nimis, ternis in partibus omnes
<poeta_saxo gest. 2.307>	Disponens, Baioarii quo tanta paverent
<poeta_saxo gest. 2.308>	Agmina; nam terrore magis quam sanguine fuso
<poeta_saxo gest. 2.309>	Christicolae voluit plebis superare tumorem.
<poeta_saxo gest. 2.310>	Pippinus regis natus cum milite multo
<poeta_saxo gest. 2.311>	Italicis illuc fultus legionibus ibat,
<poeta_saxo gest. 2.312>	Perque Tredentinam sua duxerat agmina vallem.
<poeta_saxo gest. 2.313>	Ast, orientalis quos haec in proelia misit
<poeta_saxo gest. 2.314>	Francia, Saxones etiam tum signa sequentes
<poeta_saxo gest. 2.315>	Regia, sic iussi quendam Pheringa vocatum
<poeta_saxo gest. 2.316>	Armati petiere locum, prope litora magni
<poeta_saxo gest. 2.317>	Danubii, prisco qui nomine dicitur Hister.
<poeta_saxo gest. 2.318>	Ipse super Lecchum, certus qui terminus amnis
<poeta_saxo gest. 2.319>	Est inter Baioarios necnon Alamannos,
<poeta_saxo gest. 2.320>	Urbis ad Augustae confinia castra locavit.
<poeta_saxo gest. 2.321>	Stipatusque manu valida cum Norica regna,
<poeta_saxo gest. 2.322>	Tassilo quae tenuit, ferro prosternere vellet,
<poeta_saxo gest. 2.323>	Undique dux idem circumsessum fore sese
<poeta_saxo gest. 2.324>	Conspiciens supplex adiit vestigia regis,
<poeta_saxo gest. 2.325>	Devotis vitam precibus veniamque precatus.
<poeta_saxo gest. 2.326>	Qui quia natura fuerat mitissimus, illi,
<poeta_saxo gest. 2.327>	Quem penitus victum vidit humilemque, pepercit.
<poeta_saxo gest. 2.328>	Foedera prisca tamen rursus Baioariorum
<poeta_saxo gest. 2.329>	Firmantur populo per sacramenta coacto
<poeta_saxo gest. 2.330>	Perpetuam spondere fidem seu subditionem.
<poeta_saxo gest. 2.331>	Preterea regi duodenus traditur obses.
<poeta_saxo gest. 2.332>	Regressusque dehinc hiberno tempore toto
<poeta_saxo gest. 2.333>	Mansit in Ingulenheim, sedes ubi regia fulget.
<poeta_saxo gest. 2.334>	Cum rex in villa fieri iussisset eadem
<poeta_saxo gest. 2.335>	Conventum procerum sollempni more suorum,
<poeta_saxo gest. 2.336>	Cum reliquis etiam fuit illic Tassilo praesens.
<poeta_saxo gest. 2.337>	Quem proprius quondam populus, cui praefuit ipse,
<poeta_saxo gest. 2.338>	Criminibus magnis maiestatisque reatu
<poeta_saxo gest. 2.339>	Accusans regis merito commoverat iram,
<poeta_saxo gest. 2.340>	Obiciens primo, quod foedere deditionis
<poeta_saxo gest. 2.341>	Neglecto, quo subiectum seu pectore fidum
<poeta_saxo gest. 2.342>	Se fore iuravit, donis crebroque rogatu
<poeta_saxo gest. 2.343>	Instigans Hunos Francis ita fecerit hostes,
<poeta_saxo gest. 2.344>	Ut vellent sumptis vastare ferociter armis
<poeta_saxo gest. 2.345>	Illorum fines Carolumque lacessere bello.
<poeta_saxo gest. 2.346>	Eius ut hoc faceret Leutberga suaserat uxor,
<poeta_saxo gest. 2.347>	Quae, Desiderii fuerat quia filia regis,
<poeta_saxo gest. 2.348>	Post patris exilium Francis inimica manebat,
<poeta_saxo gest. 2.349>	Femineique gerens odii sub pectore flammas
<poeta_saxo gest. 2.350>	Mittere <iam> populos in summa pericula pravo
<poeta_saxo gest. 2.351>	Consilio studuit, non curans sanguine quanto
<poeta_saxo gest. 2.352>	Humani generis fuso quot utrimque perirent
<poeta_saxo gest. 2.353>	Milia, dum tantum Francis inferre labores
<poeta_saxo gest. 2.354>	Bellorum satagens necnon dispendia rerum
<poeta_saxo gest. 2.355>	Ulcisci patrem tali ratione valeret.
<poeta_saxo gest. 2.356>	Praeterea dictis seu factis pluribus illi
<poeta_saxo gest. 2.357>	Obiectis, quibus indicio clarebat aperto,
<poeta_saxo gest. 2.358>	Quod violata fides esset, quod foedere spreto
<poeta_saxo gest. 2.359>	Tassilo molitus fuerit contraria regi,
<poeta_saxo gest. 2.360>	Ipse nihil horum vel coeperat inficiari
<poeta_saxo gest. 2.361>	Vel poterat, sed convictus noxae capitali
<poeta_saxo gest. 2.362>	Dampnatur poena. Merito sic evenit illi,
<poeta_saxo gest. 2.363>	Consilium quisquis fuerit muliebre secutus.
<poeta_saxo gest. 2.364>	At regis pietas dampnatum protinus illum
<poeta_saxo gest. 2.365>	Absolvit retrahens ipso de limine mortis
<poeta_saxo gest. 2.366>	Et factum monachum servare monasteriale
<poeta_saxo gest. 2.367>	Propositum iussit. Iuvenis quoque natus ab illo
<poeta_saxo gest. 2.368>	Nomen habens Theodo genitoris fata secutus
<poeta_saxo gest. 2.369>	Contemplativae susceperat otia vitae.
<poeta_saxo gest. 2.370>	At vero Huni, studiis gens aspera belli,
<poeta_saxo gest. 2.371>	Praefato promissa duci complere studentes
<poeta_saxo gest. 2.372>	Instructis exercitibus coepere duobus
<poeta_saxo gest. 2.373>	Francorum regni fines invadere quosdam.
<poeta_saxo gest. 2.374>	Italiae partes unum penetraverat agmen,
<poeta_saxo gest. 2.375>	Quaque Foro nomen dederas, clarissime Iuli,
<poeta_saxo gest. 2.376>	Urbis ad eiusdem confinia venerat hostis;
<poeta_saxo gest. 2.377>	Invasit Baioarios exercitus alter.
<poeta_saxo gest. 2.378>	Sed frustra, totus quoniam conatus inanis
<poeta_saxo gest. 2.379>	Is fuerat, victique loco ceduntur utroque.
<poeta_saxo gest. 2.380>	His quoque temporibus Grecorum nobile rexit
<poeta_saxo gest. 2.381>	Imperium Constantinus, qui splendidus ortu
<poeta_saxo gest. 2.382>	Debitus augustis patribus successerat heres.
<poeta_saxo gest. 2.383>	Qui iam preterito missis oraverat anno
<poeta_saxo gest. 2.384>	Legatis, ut se generum dignantis habere
<poeta_saxo gest. 2.385>	Susciperet natam Caroli sibi consociandam
<poeta_saxo gest. 2.386>	Foedere coniugii; sed spes frustrata petentum
<poeta_saxo gest. 2.387>	More leves solito Grecos commovit in iram.
<poeta_saxo gest. 2.388>	Hinc dedit augusto pariter sua curia tale
<poeta_saxo gest. 2.389>	Consilium, penitus quo non pateretur inultum,
<poeta_saxo gest. 2.390>	Quod rex contempsit Carolus praestare petitos
<poeta_saxo gest. 2.391>	Virginis amplexus illi, cui summa potestas
<poeta_saxo gest. 2.392>	Mortalem vix esse parem permitteret ullum.
<poeta_saxo gest. 2.393>	Ob hoc praefecto, cui procurare Sicanas
<poeta_saxo gest. 2.394>	Officium fuerat regiones, nomine dicto
<poeta_saxo gest. 2.395>	Theodoro, iunctis ducibus quoque pluribus illi,
<poeta_saxo gest. 2.396>	Hoc opus edicto mandaverat imperiali,
<poeta_saxo gest. 2.397>	Ut sibi contiguas vastaret protinus horas
<poeta_saxo gest. 2.398>	Regni Francorum, sic incentiva moveri
<poeta_saxo gest. 2.399>	Disponens belli generalis suscipiendi.
<poeta_saxo gest. 2.400>	Sed cum primores Grai sibi iussa secuti
<poeta_saxo gest. 2.401>	Hesperium litus forti cum classe petissent,
<poeta_saxo gest. 2.402>	Ut Beneventane villas regionis et urbes
<poeta_saxo gest. 2.403>	Depopularentur ferro flammaque voraci,
<poeta_saxo gest. 2.404>	Occurrere duces Caroli, quibus illa tueri
<poeta_saxo gest. 2.405>	Cura fuit loca: praecipue Grimoldus in ipso
<poeta_saxo gest. 2.406>	Dux anno factus patre pro defuncto Aragiso;
<poeta_saxo gest. 2.407>	Necnon Spoleti rector cum milite multo
<poeta_saxo gest. 2.408>	Hildibrandus ad hoc bellum properabat agendum.
<poeta_saxo gest. 2.409>	Cumque novos hostes opibus numeroque potentes
<poeta_saxo gest. 2.410>	Ignotos lingua celebris iam fama referret
<poeta_saxo gest. 2.411>	Adventasse maris traiecto gurgite vasto,
<poeta_saxo gest. 2.412>	Urbibus Italicis ex pluribus arma suasit
<poeta_saxo gest. 2.413>	Obvia ferre viros coniunctis viribus omnes,
<poeta_saxo gest. 2.414>	Ut sibi consulerent praedonibus inde repulsis.
<poeta_saxo gest. 2.415>	Quo motu prorsus concussa Calabria tota
<poeta_saxo gest. 2.416>	Vix umquam fertur similes spectasse tumultus,
<poeta_saxo gest. 2.417>	In qua conseritur pugne certamen utrimque
<poeta_saxo gest. 2.418>	Ingenti studio; sumit pars iusta tropheum,
<poeta_saxo gest. 2.419>	Cedit Achiva cohors, Danaum dant terga phalanges:
<poeta_saxo gest. 2.420>	Grecorum quoniam semper gens strenua lingua,
<poeta_saxo gest. 2.421>	Pigra manu tantum facilis solet esse movendis,
<poeta_saxo gest. 2.422>	Sed bene tractandis haud extat idonea bellis.
<poeta_saxo gest. 2.423>	Victores igitur Caroli rediere fideles
<poeta_saxo gest. 2.424>	Hostibus innumeris caesis; praeda quoque multa
<poeta_saxo gest. 2.425>	Et captivorum turba sua castra replentes
<poeta_saxo gest. 2.426>	Absque gravi dampno magnum cepere triumphum.
<poeta_saxo gest. 2.427>	Tum Baioariam se contulit in regionem
<poeta_saxo gest. 2.428>	Rex Carolus, cunctisque suis cum finibus ipsam
<poeta_saxo gest. 2.429>	Disponens commendavit rectoribus aptis.
<poeta_saxo gest. 2.430>	Et rediens in Aquisgrani, quam condidit ipse
<poeta_saxo gest. 2.431>	Aulam magnificam, sibimet gratissima festa
<poeta_saxo gest. 2.432>	Natalis domini, sanctum quoque pascha peregit.
<poeta_saxo gest. 2.433>	Gens est Slavorum Wilti cognomine dicta,
<poeta_saxo gest. 2.434>	Proxima litoribus que possidet arva supremis,
<poeta_saxo gest. 2.435>	Iungit ubi oceano proprios Germania fines.
<poeta_saxo gest. 2.436>	Haec Francis inimica nimis cum tempore multo
<poeta_saxo gest. 2.437>	Esset, eis vel subiectos vel foedere iunctos
<poeta_saxo gest. 2.438>	Sclavorum populos sibimet regione propinquos
<poeta_saxo gest. 2.439>	Insectans odiis, bello quoque sepe premebat.
<poeta_saxo gest. 2.440>	Nec potuit tolerare diu hoc inclitus archos,
<poeta_saxo gest. 2.441>	Sed populis secum variis legioneque multa
<poeta_saxo gest. 2.442>	Assumpta gentem studuit penetrare procacem.
<poeta_saxo gest. 2.443>	Cui per Saxonum terras iter istud agenti
<poeta_saxo gest. 2.444>	Albia traiciendus erat latissimus amnis.
<poeta_saxo gest. 2.445>	Illic immensum positis in litore castris
<poeta_saxo gest. 2.446>	Est opus aggressus, celeri quod fine peregit:
<poeta_saxo gest. 2.447>	Nam gemino stravit quam maxima ponte fluenta
<poeta_saxo gest. 2.448>	Et caput ipsius vallo munivit utrumque,
<poeta_saxo gest. 2.449>	Imponens et praesidium, ne forte regresso
<poeta_saxo gest. 2.450>	Quis prohibere viam super alto flumine stratam
<poeta_saxo gest. 2.451>	Lignorum rupta fragili compage valeret.
<poeta_saxo gest. 2.452>	Exin Wiltorum terras invaserat amne
<poeta_saxo gest. 2.453>	Transmisso, quas cum ferro vastaret et igni,
<poeta_saxo gest. 2.454>	Barbaricum subito domuit terrore tumorem,
<poeta_saxo gest. 2.455>	Denique Francorum multis ubi castra referta
<poeta_saxo gest. 2.456>	Conspiciunt populis Wilti, fortissima quamvis
<poeta_saxo gest. 2.457>	Gens foret et numero pollens, certamina belli
<poeta_saxo gest. 2.458>	Omnimodis fugiens se dedidit ilico regi;
<poeta_saxo gest. 2.459>	Inprimis rex Dragawiti, quem nobile clarum
<poeta_saxo gest. 2.460>	Prae reliquis fecit genus et maturior aetas.
<poeta_saxo gest. 2.461>	Namque propinquaret cum rex illius ad urbem.
<poeta_saxo gest. 2.462>	Obvius ipse suo pariter processerat omni
<poeta_saxo gest. 2.463>	Cum populo, Caroli sese tradens dicioni.
<poeta_saxo gest. 2.464>	Sic quoque cum ducibus gens et primoribus illa
<poeta_saxo gest. 2.465>	Cuncta suis servituram se mente fideli
<poeta_saxo gest. 2.466>	Francorum dominis dans iuramenta spopondit.
<poeta_saxo gest. 2.467>	Tum rex obsidibus, quos iusserat ipse, receptis
<poeta_saxo gest. 2.468>	Et simul hoc populo tali ratione subacto,
<poeta_saxo gest. 2.469>	Tramite quo venit, memoratum rursus ad amnem
<poeta_saxo gest. 2.470>	Felici cursu rediit; cunctisque reductis
<poeta_saxo gest. 2.471>	Per pontem propriis legionibus ipse reversus
<poeta_saxo gest. 2.472>	Wormatia tempus hiemis transegit in urbe.
<poeta_saxo gest. 2.473>	Hic modo, Musa, novam Caroli deprome quietem.
<poeta_saxo gest. 2.474>	Est hic primus enim, postquam regnaverat, annus,
<poeta_saxo gest. 2.475>	Quo non cum propriis foret in longinqua profectus
<poeta_saxo gest. 2.476>	Militibus, seu diversos ut sterneret hostes,
<poeta_saxo gest. 2.477>	Aut aliis quoque pro causis ac rebus agendis.
<poeta_saxo gest. 2.478>	Cui cum Wormatiae tandem residere liceret,
<poeta_saxo gest. 2.479>	Illic Hunorum missos audivit, ad illos
<poeta_saxo gest. 2.480>	Ipse suos etiam misit. Nam maxima causa
<poeta_saxo gest. 2.481>	Hos inter populos litem commovit atrocem,
<poeta_saxo gest. 2.482>	Dum, quo regnorum confinia certa suorum
<poeta_saxo gest. 2.483>	Esse loco veteri deberent iure statuta,
<poeta_saxo gest. 2.484>	Ingenti studio disceptaretur utrimque;
<poeta_saxo gest. 2.485>	Haec et origo fuit belli, quod posteriori
<poeta_saxo gest. 2.486>	Tempore cum Hunis Franci gessisse probantur.
<poeta_saxo gest. 2.487>	Sed rex nec spatium torpere per otia parvum
<poeta_saxo gest. 2.488>	Dignatus, semper sed strenuus indole mentis,
<poeta_saxo gest. 2.489>	Est aggressus iter Moinum navale per amnem,
<poeta_saxo gest. 2.490>	Ascenditque per hunc, donec prope moenia venit
<poeta_saxo gest. 2.491>	Magna palatinae sedis Salt nomine dictae
<poeta_saxo gest. 2.492>	Nascenti vicina Salae; nam fluminis huius
<poeta_saxo gest. 2.493>	Rivus adhuc modicus haec ipsa palatia cingit,
<poeta_saxo gest. 2.494>	Vix raucum per saxa ciens resonantia murmur.
<poeta_saxo gest. 2.495>	Dispositis ibi rebus aqua redeundo secunda
<poeta_saxo gest. 2.496>	Wormatiam petiit; qua cum per tempora brumae
<poeta_saxo gest. 2.497>	Mansisset, subito regales funditus aedes
<poeta_saxo gest. 2.498>	Illic constructas noctu consumpserat ignis.
<poeta_saxo gest. 2.499>	Ipse redemptoris nati passique sacrata
<poeta_saxo gest. 2.500>	Festa gerens ibidem veris transegerat ortum,
<poeta_saxo gest. 2.501>	Expectans, vestita foret dum gramine tellus,
<poeta_saxo gest. 2.502>	Fronderent silvae, possent et sole sereno
<poeta_saxo gest. 2.503>	Educi de diversis regionibus apte
<poeta_saxo gest. 2.504>	Ad bellum gentes variae populique vocati.
<poeta_saxo gest. 2.505>	Namque novum rursus voluit certamen inire
<poeta_saxo gest. 2.506>	Atque labore gravi modicam mutare quietem.