<tit_metr_saec_viii. 1.1.1>	Me sibi praeclarus doctor nutrivit alumnum
<tit_metr_saec_viii. 1.1.2>	Antestis Petrus, Ticinensis gloria plebis,
<tit_metr_saec_viii. 1.1.3>	Et pater et pastor, patriae decus, inclitus auctor.
<tit_metr_saec_viii. 1.1.4>	Ecclesiae semper fueram vernaculus almae,
<tit_metr_saec_viii. 1.1.5>	Litterulas ex quo primevo tempore sumpsi.
<tit_metr_saec_viii. 1.1.6>	Primus eram cleri primo levita, deinde
<tit_metr_saec_viii. 1.1.7>	Iam, licet indignus, magno tamen ordine fungens.
<tit_metr_saec_viii. 1.1.8>	Sed post ira dei populum stillabat in istum:
<tit_metr_saec_viii. 1.1.9>	Exul eram, ductus longe de cespite patrum.
<tit_metr_saec_viii. 1.1.10>	Sed me magna dei servavit gratia semper,
<tit_metr_saec_viii. 1.1.11>	Eruit a multo venienti hinc inde periclo;
<tit_metr_saec_viii. 1.1.12>	Cui laus magna fiat, virtus et gloria semper.
<tit_metr_saec_viii. 1.1.13>	Qui me tam miserum dira de morte reduxit
<tit_metr_saec_viii. 1.1.14>	Et patrias iterum me fecit cernere terras
<tit_metr_saec_viii. 1.1.15>	Tempore, quo Carolus rex magnus optimus istam
<tit_metr_saec_viii. 1.1.16>	Tenuit et rexit grandi pietate benignus.
<tit_metr_saec_viii. 1.1.17>	Haec mea viventis in saeclo fata fiebant.
<tit_metr_saec_viii. 1.1.18>	At nunc ista tenet requies miserabile corpus,
<tit_metr_saec_viii. 1.1.19>	Spiritus altithroni timidus petit omnia secum
<tit_metr_saec_viii. 1.1.20>	Iudicium regis portans quaecumque gerebat
<tit_metr_saec_viii. 1.1.21>	Corpore coniunctus. "Petro, mitissime Christe",
<tit_metr_saec_viii. 1.1.22>	Tu quicumque legis dic dic "peccata remitte".
<tit_metr_saec_viii. 1.1.23>	Atque valete mei memores per saecula fratres.
<tit_metr_saec_viii. 1.2.1>	Candida funereo sculpuntur marmore gesta,
<tit_metr_saec_viii. 1.2.2>	Sed non est flendus, qui iacet in tumulo.
<tit_metr_saec_viii. 1.2.3>	Lugeat infaustus, qui nescit vivere Christo,
<tit_metr_saec_viii. 1.2.4>	Post mortem caros, Tartara quos retinent.
<tit_metr_saec_viii. 1.2.5>	Hic vates domini, mundo quia corpore vixit,
<tit_metr_saec_viii. 1.2.6>	Admixtus gaudet coetibus angelicis.
<tit_metr_saec_viii. 1.2.7>	Claruit hic meritis Petrus antestis honestis,
<tit_metr_saec_viii. 1.2.8>	Norma sacerdotum, columen eximium,
<tit_metr_saec_viii. 1.2.9>	Munificus, constans, sollers prudensque, modestus,
<tit_metr_saec_viii. 1.2.10>	Qui innumeris semper pollet ubique bonis,
<tit_metr_saec_viii. 1.2.11>	Inclitus prosapia regumque stemmata tangens,
<tit_metr_saec_viii. 1.2.12>	Nobilis alloquio, moribus nobilior.
<tit_metr_saec_viii. 1.2.13>	Iste peregrina maceratus denique vita
<tit_metr_saec_viii. 1.2.14>	Bis quinis annis exulat innocuus.
<tit_metr_saec_viii. 1.2.15>	Esuriemque sitim patitur, dum et frigora corpus:
<tit_metr_saec_viii. 1.2.16>	Spe virtute fide spiritus auctus erat.
<tit_metr_saec_viii. 1.2.17>	Sed repetens genitale solum pia munia gessit,
<tit_metr_saec_viii. 1.2.18>	Praefuit ecclesiae, rexit ovile dei.
<tit_metr_saec_viii. 1.2.19>	Iste sacras domini condens amabiliter aulas,
<tit_metr_saec_viii. 1.2.20>	Ditavit propriis optime cespitibus.
<tit_metr_saec_viii. 1.2.21>	Sublimis humilis mediocris dives egenus,
<tit_metr_saec_viii. 1.2.22>	Occubuit pastor noster en egregius!
<tit_metr_saec_viii. 1.2.23>	Planctibus inmensum clamantibus flete dolorem:
<tit_metr_saec_viii. 1.2.24>	Vox patries obiit, lex honor atque decus.
<tit_metr_saec_viii. 1.2.25>	O venerande pater, pastor bone, magne sacerdos,
<tit_metr_saec_viii. 1.2.26>	Forma pudicitiae, o pater eximie,
<tit_metr_saec_viii. 1.2.27>	Mutasti patriam, linquens consortia nostra:
<tit_metr_saec_viii. 1.2.28>	Nos tantum gemitus retinent, te gaudia caeli.
<tit_metr_saec_viii. 1.2.29>	Expletis decim mortali in corpore lustris
<tit_metr_saec_viii. 1.2.30>	Quattuor his iunctis vixisti firmiter annis.
<tit_metr_saec_viii. 1.3.1>	Regna poli ianuas populus intrate per almas,
<tit_metr_saec_viii. 1.3.2>	Currite christiculae, prendite regna poli.
<tit_metr_saec_viii. 1.3.3>	Nuntius hic domini, cuius intratis in aulam,
<tit_metr_saec_viii. 1.3.4>	Semper videt faciem nuntius hic domini.
<tit_metr_saec_viii. 1.3.5>	Offerat ipse preces vestras pia vota creanti,
<tit_metr_saec_viii. 1.3.6>	Tundite vos pectus: offerat ipse preces.
<tit_metr_saec_viii. 1.3.7>	Dicite cum lacrimis, quicquid culpastis in actis,
<tit_metr_saec_viii. 1.3.8>	"Parce, rogamus, deus", dicite cum lacrimis.
<tit_metr_saec_viii. 1.3.9>	Moxque vobis tribuet veniam pius ille remissor
<tit_metr_saec_viii. 1.3.10>	Plangentibus miserens, datque vobis veniam.
<tit_metr_saec_viii. 1.4.1>	Hac tumulatur humo claro de stemmate creta,
<tit_metr_saec_viii. 1.4.2>	Nomen avis tribuit cui de baptismate Christi
<tit_metr_saec_viii. 1.4.3>	Cuius haud, lector, vitam tibi prodere scalptor
<tit_metr_saec_viii. 1.4.4>	Quit calibis stilo, artatus marmore parvo.
<tit_metr_saec_viii. 1.4.5>	Sit tetigisse satis, fuerit quod mater egentum:
<tit_metr_saec_viii. 1.4.6>	Huius ope alacri pulsabant sidera voce
<tit_metr_saec_viii. 1.4.7>	Reddentes grates Anglus, Geta, Wasco, Suavus,
<tit_metr_saec_viii. 1.4.8>	Quique bibunt Renum, Burgundio, Graius, Hiberus,
<tit_metr_saec_viii. 1.4.9>	Sedavitque etiam Brittonum saepe susurros.
<tit_metr_saec_viii. 1.4.10>	Desiderata egris praebebat edulia sollers;
<tit_metr_saec_viii. 1.4.11>	Largifluo pastu refovebat carcere septos.
<tit_metr_saec_viii. 1.4.12>	Triste medelifero recreabat famine pectus
<tit_metr_saec_viii. 1.4.13>	Nectareo illius conditis melle loquelis.
<tit_metr_saec_viii. 1.4.14>	Indigene, adfines, proceres fruebantur et ipsi.
<tit_metr_saec_viii. 1.4.15>	Hanc flevit civis, luxit peregrinus et exter.
<tit_metr_saec_viii. 1.4.16>	Orbatus denuo est huius de morte pupillus,
<tit_metr_saec_viii. 1.4.17>	Bisque virum infelix vidua sibi sensit ademptum.
<tit_metr_saec_viii. 1.4.18>	Iuncta viro fuerat censuque animoque potenti,
<tit_metr_saec_viii. 1.4.19>	Servabat regi fido qui pectore gazas.
<tit_metr_saec_viii. 1.4.20>	Cum quo casta manens maturos adtigit annos.
<tit_metr_saec_viii. 1.4.21>	Columba, tuus ecce, ut quivi, domina, servus
<tit_metr_saec_viii. 1.4.22>	Cignea mauxillum Barionas marmore stravi.

<tit_metr_saec_viii. 1.5.1>	Nitar perspicui Christi celebranda ministri
<tit_metr_saec_viii. 1.5.2>	Barionae parvo depromere poemate facta,
<tit_metr_saec_viii. 1.5.3>	Lector, neu posco, dicentis rustica Musa
<tit_metr_saec_viii. 1.5.4>	Prohibeat meritae rimari insignia laudis.
<tit_metr_saec_viii. 1.5.5>	Stemmate quo cluerit generis, quid carmine pangam?
<tit_metr_saec_viii. 1.5.6>	Testis adest urbs, prosapia quae fascibus amplis
<tit_metr_saec_viii. 1.5.7>	Enituit renitentque eius tunc acta beata.
<tit_metr_saec_viii. 1.5.8>	Menti hoc potius altae defige fidele,
<tit_metr_saec_viii. 1.5.9>	Quo vitae meritum et Christi miseratio fulsit.
<tit_metr_saec_viii. 1.5.10>	Vivens optavit precibus crebrisque poposcit,
<tit_metr_saec_viii. 1.5.11>	Ut festa summi Michahelis in aedibus istis ...
<tit_metr_saec_viii. 1.5.12>	Praedixit caris nanctusque est morte solutus;
<tit_metr_saec_viii. 1.5.13>	Illa dies finem, illa dedit pia praemia regni.
<tit_metr_saec_viii. 1.5.14>	Verum retroactae vitae perfulgida gesta
<tit_metr_saec_viii. 1.5.15>	Ingenii captus non quit depromere nostri.
<tit_metr_saec_viii. 1.5.16>	Auxit quam nimium, custos quae repperit intrans,
<tit_metr_saec_viii. 1.5.17>	Cuncta laris huius, nova condens, prisca decorans:
<tit_metr_saec_viii. 1.5.18>	Inter quae clarum resplendet opus crucis auro
<tit_metr_saec_viii. 1.5.19>	Gemmis seu vibrans, quia non pretiosior ulla.
<tit_metr_saec_viii. 1.5.20>	Moribus extiterit, qualis quis dicere possit?
<tit_metr_saec_viii. 1.5.21>	Largus, magnanimis, mitis, moderatus, honestus,
<tit_metr_saec_viii. 1.5.22>	Alloquio clarus, vita sed clarior alma,
<tit_metr_saec_viii. 1.5.23>	Firmus amicitiae, cunctis caritate fidelis.
<tit_metr_saec_viii. 1.5.24>	Insidias regum sine causa pertulit atra,
<tit_metr_saec_viii. 1.5.25>	Devicit patiens Christi comitante favore.
<tit_metr_saec_viii. 1.5.26>	Iam quoniam digne non possumus omnia versu
<tit_metr_saec_viii. 1.5.27>	Promere, conticeat nostrae nunc fistula linguae.
<tit_metr_saec_viii. 1.5.28>	Funeris officium Thomas hoc solvit amanter
<tit_metr_saec_viii. 1.5.29>	Germanus dulcis meritis et munere conpar.
<tit_metr_saec_viii. 1.6.1>	Perdiderat proprium, sacrae quem preminet arae,
<tit_metr_saec_viii. 1.6.2>	Tecta vetustatis syrmate concha diem:
<tit_metr_saec_viii. 1.6.3>	Sed moderante pio cognato et coniuge celsis
<tit_metr_saec_viii. 1.6.4>	Cepta Desiderio omnecreantis ope,
<tit_metr_saec_viii. 1.6.5>	A modico dictus devoto corde minister
<tit_metr_saec_viii. 1.6.6>	Lapsa novans compsit, quae novitate placent.
<tit_metr_saec_viii. 1.7.1>	Scribere versiculos Iohannis conpulit istos
<tit_metr_saec_viii. 1.7.2>	Successor patrui, custos venerabilis aulae,
<tit_metr_saec_viii. 1.7.3>	Huius et expletor sancti pulchrique laboris,
<tit_metr_saec_viii. 1.7.4>	Quem coepit, Thomas domini devoto corde minister.
<tit_metr_saec_viii. 1.7.5>	Aut, si tota cupis, lector, cognoscere gesta,
<tit_metr_saec_viii. 1.7.6>	Egregium sancti librum scrutare Iohannis:
<tit_metr_saec_viii. 1.7.7>	Illic invenies vero revelante magistro
<tit_metr_saec_viii. 1.7.8>	Discipulum scripsisse, sacris quod fulget in atriis.
<tit_metr_saec_viii. 1.8.1>	En me purpureo decoravit sanguine Christus,
<tit_metr_saec_viii. 1.8.2>	Magna qui domuit mortis virtute gehennam.
<tit_metr_saec_viii. 1.8.3>	Morte sua dominus detraxit fauce draconis
<tit_metr_saec_viii. 1.8.4>	Praedam, quam dudum frangendo dente tenebat.
<tit_metr_saec_viii. 1.8.5>	Isto vos fidei signo munite, fideles,
<tit_metr_saec_viii. 1.8.6>	Quo Christus sancta dominus nos morte redemit.
<tit_metr_saec_viii. 1.8.7>	Sanguine me proprio roboravit mundi creator,
<tit_metr_saec_viii. 1.8.8>	Vincula qui mortis fregit tartarea potens.
<tit_metr_saec_viii. 1.9.1>	Filius ecce dei conculcat colla leonis,
<tit_metr_saec_viii. 1.9.2>	Quem metuunt regulus, aspis et ipse draco.
<tit_metr_saec_viii. 1.9.3>	Huic famuletur homo, famuletur et angelus omnis,
<tit_metr_saec_viii. 1.9.4>	Hic deus est verus: huic famuletur homo.
<tit_metr_saec_viii. 1.9.5>	Omnia quique regit solus, qui cuncta gubernat,
<tit_metr_saec_viii. 1.9.6>	Nostra salus hic est, omnia quique regit.
<tit_metr_saec_viii. 1.10.1>	Ecce domus domini perpulchro condita textu
<tit_metr_saec_viii. 1.10.2>	Emicat et vario fulget distincta metallo,
<tit_metr_saec_viii. 1.10.3>	Marmora cui pretiosa dedit museumque columnas
<tit_metr_saec_viii. 1.10.4>	Roma, caput fidei, illustrant quam lumina mundi.
<tit_metr_saec_viii. 1.10.5>	Euge auctor sacri, princeps Leutbrande, laboris!
<tit_metr_saec_viii. 1.10.6>	Te tua felicem clamabunt acta per aevum,
<tit_metr_saec_viii. 1.10.7>	Qui propriae gentis cupiens ornare triumphos,
<tit_metr_saec_viii. 1.10.8>	His titulis patriam signasti denique totam.
<tit_metr_saec_viii. 1.11.1>	Continet ista manus mundum, prosternit elatos,
<tit_metr_saec_viii. 1.11.2>	Et humiles erigit iuste miserata roganti.
<tit_metr_saec_viii. 1.12.1>	Quando Leo cecidit, misero doctore suasus,
<tit_metr_saec_viii. 1.12.2>	Scismatis in foveam recto de culmine Caesar,
<tit_metr_saec_viii. 1.12.3>	Tunc ego regales statui his mihi condere thermas
<tit_metr_saec_viii. 1.12.4>	Marmoribus pulchris Leutbrant rex atque columnis.
<tit_metr_saec_viii. 1.12.5>	Sed Romam properans postquam devotus ad ipsam
<tit_metr_saec_viii. 1.12.6>	Perveni atque sacro capiti mea basia fixi
<tit_metr_saec_viii. 1.12.7>	Sancti Anastasii, servus tuus, ecce repente
<tit_metr_saec_viii. 1.12.8>	Paterna de sede meo hanc in pectore, Christe,
<tit_metr_saec_viii. 1.12.9>	Praeclaram fundare domum sub culmine monstras.
<tit_metr_saec_viii. 1.12.10>	Talibus unde meas tendens ad sidera palmas
<tit_metr_saec_viii. 1.12.11>	Vocibus oro: "Dei fili, pro plebe fideli,
<tit_metr_saec_viii. 1.12.12>	Qui regis angelicos coetus, qui cuncta gubernas,
<tit_metr_saec_viii. 1.12.13>	Fac, precor, ut crescat mecum catholicus ordo,
<tit_metr_saec_viii. 1.12.14>	Et templo concede isti ut Salomoni locutus".
<tit_metr_saec_viii. 1.13.1>	Caelorum dominus, qui cum patre condidit orbem,
<tit_metr_saec_viii. 1.13.2>	Disponit terras virgine natus homo.
<tit_metr_saec_viii. 1.13.3>	Utque sacerdotum regumque est stirpe creatus,
<tit_metr_saec_viii. 1.13.4>	Providus huic mundo curat utrumque geri.
<tit_metr_saec_viii. 1.13.5>	Tradit oves fidei Petro pastore regendas,
<tit_metr_saec_viii. 1.13.6>	Quas vice Hadriano crederet ille sua.
<tit_metr_saec_viii. 1.13.7>	Quin et Romanum largitur in urbe fideli
<tit_metr_saec_viii. 1.13.8>	Imperium famuli qui placuere sibi.
<tit_metr_saec_viii. 1.13.9>	Quod Carolus mire praecellentissimus hic rex
<tit_metr_saec_viii. 1.13.10>	Suscipiet dextra glorificante Petri.
<tit_metr_saec_viii. 1.13.11>	Pro cuius vita triumphisque haec munera regno
<tit_metr_saec_viii. 1.13.12>	Obtulit antistes congrua rite sibi.
<tit_metr_saec_viii. 1.14.1>	Pastor ovile dei servans sine crimine Petre,
<tit_metr_saec_viii. 1.14.2>	Qui praebes Christi pabula sancta gregi:
<tit_metr_saec_viii. 1.14.3>	Tu Caroli clemens devoti munera regis
<tit_metr_saec_viii. 1.14.4>	Suscipe, quae cupiens obtulit ipse tibi.
<tit_metr_saec_viii. 1.14.5>	Hildegarda pio cum quo regina fidelis
<tit_metr_saec_viii. 1.14.6>	Actibus insignis mentis amore dedit.

<tit_metr_saec_viii. 2.1>	Hic sacra beati membra Cumiani solvuntur,
<tit_metr_saec_viii. 2.2>	Cuius caelum penetrans anima cum angelis gaudet.
<tit_metr_saec_viii. 2.3>	Iste fuit magnus dignitate, genere, forma.
<tit_metr_saec_viii. 2.4>	Hunc misit Scothia fines ad Italicos senem.
<tit_metr_saec_viii. 2.5>	Locatur Ebovio domini constrictus amore,
<tit_metr_saec_viii. 2.6>	Ubi venerandi dogma Columbani servando
<tit_metr_saec_viii. 2.7>	Vigilans, ieiunans, indefessus sidule orans,
<tit_metr_saec_viii. 2.8>	Olimpiadis quattuor uniusque circulo anni
<tit_metr_saec_viii. 2.9>	Sic vixit feliciter, ut felix modo credatur.
<tit_metr_saec_viii. 2.10>	Mitis, prudens, pius, fratribus pacificus cunctis.
<tit_metr_saec_viii. 2.11>	Huic aetatis anni fuerunt novies deni,
<tit_metr_saec_viii. 2.12>	Lustrumque quoque unum mensesque quattuor simul.
<tit_metr_saec_viii. 2.13>	At, pater egregie, potens intercessor existe
<tit_metr_saec_viii. 2.14>	Pro gloriosissimo Liutprando rege, qui tuum
<tit_metr_saec_viii. 2.15>	Praetioso lapide tumbam decoravit devotus,
<tit_metr_saec_viii. 2.16>	Sit ut manifestum almum ubi tegitur corpus.

<tit_metr_saec_viii. 3.1.1>	Marmore Natalis tegitur venerabile corpus,
<tit_metr_saec_viii. 3.1.2>	Praesule quo sacris est suus auctus honos,
<tit_metr_saec_viii. 3.1.3>	Grande decus, vatum spes et solamen egenis,
<tit_metr_saec_viii. 3.1.4>	Nobilium quoque dux et pater urbis erat.
<tit_metr_saec_viii. 3.1.5>	Condidit hanc superis populisque faventibus aulam
<tit_metr_saec_viii. 3.1.6>	Aedeque constructa plurima dona dedit,
<tit_metr_saec_viii. 3.1.7>	Unde queant vigiles domino servire per aevum,
<tit_metr_saec_viii. 3.1.8>	Proque suis culpis possit habere preces.
<tit_metr_saec_viii. 3.1.9>	Pontificum in solio bis septem mensibus egit,
<tit_metr_saec_viii. 3.1.10>	Lustra fere totidem vixit et hic situs est.
<tit_metr_saec_viii. 3.2.1>	Cuicunque aetheria qui regnet in arce sacerdos,
<tit_metr_saec_viii. 3.2.2>	Cum deceat homines reddere vota pios,
<tit_metr_saec_viii. 3.2.3>	Reddidit haec, venerande, tibi, Kalimere, Thaumas
<tit_metr_saec_viii. 3.2.4>	Et Pario fultum marmore struxit opus.
<tit_metr_saec_viii. 3.2.5>	Hic ubi mersus eras et corpore conditus olim,
<tit_metr_saec_viii. 3.2.6>	Te reserans caelum sustulit unde deus.
<tit_metr_saec_viii. 3.2.7>	Nunc locus hic vernat flavo radiante metallo
<tit_metr_saec_viii. 3.2.8>	Lychnuchique ardent lumine perpetuo.

<tit_metr_saec_viii. 4.1>	Quisquis ab occasu venis huc, vel quisquis ab ortu,
<tit_metr_saec_viii. 4.2>	Praesulis hic cineres scito iacere pii.
<tit_metr_saec_viii. 4.3>	Moribus ornatum, virtutum tramite rectum,
<tit_metr_saec_viii. 4.4>	Egregium meritis haec tenet urna virum.
<tit_metr_saec_viii. 4.5>	Cui sancti actus, lex meditatio, dogma fidele,
<tit_metr_saec_viii. 4.6>	Rotgangus nomen, gloria Christus erat.
<tit_metr_saec_viii. 4.7>	Romulida de sede sibi data pallia sancta
<tit_metr_saec_viii. 4.8>	Extulit, huncque patrum extulit ille pater.
<tit_metr_saec_viii. 4.9>	Instituit sanctae clerum hinc munia vitae,
<tit_metr_saec_viii. 4.10>	Ordine in ecclesia luxque decusque fuit.
<tit_metr_saec_viii. 4.11>	Exemplo et verbis animos ad caelica regna
<tit_metr_saec_viii. 4.12>	Misit, et in tanta floruit arte satis.
<tit_metr_saec_viii. 4.13>	Virtutes retinens, vitiorum monstraque vitans,
<tit_metr_saec_viii. 4.14>	Satque in eo viguit pontificalis apex.
<tit_metr_saec_viii. 4.15>	Solator viduis fuit et tutela misellis,
<tit_metr_saec_viii. 4.16>	Sensit et hunc sibimet orphana turba patrem.
<tit_metr_saec_viii. 4.17>	Regibus acceptus, populo venerabilis omni,
<tit_metr_saec_viii. 4.18>	Vita eius cunctis norma salutis erat.
<tit_metr_saec_viii. 4.19>	Post vitae cursum senio veniente peractum,
<tit_metr_saec_viii. 4.20>	Terram dat terrae, mittit ad astra animam.

<tit_metr_saec_viii. 5.1>	Hoc humata iacent Ioannis membra sepulchro,
<tit_metr_saec_viii. 5.2>	Qui Nepe fuerat praesul in urbe quidem.
<tit_metr_saec_viii. 5.3>	Ne nepa saeva sibi noceat, succurre, redemptor,
<tit_metr_saec_viii. 5.4>	Et quae contraxit crimina ......
<tit_metr_saec_viii. 5.5>	Nempe loco sancto voluit sepelirier isto,
<tit_metr_saec_viii. 5.6>	Quo per hos sanctos inveniat requiem.

<tit_metr_saec_viii. 6.1>	Pallida sub parvo clauduntur membra sepulcro,
<tit_metr_saec_viii. 6.2>	Ardua sed caeli spiritus astra petit.
<tit_metr_saec_viii. 6.3>	Inclita stirpe satus, Francorum sanguine cretus,
<tit_metr_saec_viii. 6.4>	Hic fuerat dudum mittis in omne decus.
<tit_metr_saec_viii. 6.5>	Roscida purporeas lente lanugo genellas
<tit_metr_saec_viii. 6.6>	Cingebat: heu me, pulcra iuventus obit.
<tit_metr_saec_viii. 6.7>	Aggiardus patrio nomen de nomine dictus
<tit_metr_saec_viii. 6.8>	Hic erat, et regi summus in aula fuit.
<tit_metr_saec_viii. 6.9>	Hunc rapuit ferro mors insatiabilis umbris,
<tit_metr_saec_viii. 6.10>	Sed lux perpetua vexit ad alta poli.
<tit_metr_saec_viii. 6.11>	Tempore quo Carolus Spanie calcavit arenas,
<tit_metr_saec_viii. 6.12>	Mortuus est mundo: vivit ubique deo.
<tit_metr_saec_viii. 6.13>	Hunc deflet Italus, contrito pectore Francus,
<tit_metr_saec_viii. 6.14>	Plorat Equitania, Germaniaque simul.
<tit_metr_saec_viii. 6.15>	Tu modo cocirca, Vincenti maxime martyr,
<tit_metr_saec_viii. 6.16>	Hunc propter summum posce, beate, deum.
<tit_metr_saec_viii. 6.17>	Hoc iacet in tumulo: tantum sed carne sepultus
<tit_metr_saec_viii. 6.18>	Carpsit iter rutilum, vivit in aula dei.
<tit_metr_saec_viii. 6.19>	At vos christicole, qui sacri limina templi
<tit_metr_saec_viii. 6.20>	Lustratis, genitum corde rogate patris:
<tit_metr_saec_viii. 6.21>	"Tu pietate deus probrosa", dicite cuncti,
<tit_metr_saec_viii. 6.22>	"Aggiardi famuli crimina tolle tui".

<tit_metr_saec_viii. 7.1>	Qui pastoralis fastus ambitis honores,
<tit_metr_saec_viii. 7.2>	Cernite quam cito gloria preterit huius honoris,
<tit_metr_saec_viii. 7.3>	Et quam districtum manet hunc examen honorem,
<tit_metr_saec_viii. 7.4>	Quod tamen evasi, domino michi subveniente.
<tit_metr_saec_viii. 7.5>	Me Gillebertum, quem pretulit Helnoniensis
<tit_metr_saec_viii. 7.6>	Grex sibi pastorem, post clerus Noviomensis,
<tit_metr_saec_viii. 7.7>	En vermes rodunt, nec virga, nec infula prodest.

<tit_metr_saec_viii. 8.1.1>	Alta ruit subito Beneventi gloria tristis,
<tit_metr_saec_viii. 8.1.2>	Quam tenet hic tumulus; vae tibi Barda cohors!
<tit_metr_saec_viii. 8.1.3>	Hic Arichis dormit magni pulcherrima proles,
<tit_metr_saec_viii. 8.1.4>	Unica spes patriae, murus et arma suis,
<tit_metr_saec_viii. 8.1.5>	Cuius fessa patris bene iam virtute senectus
<tit_metr_saec_viii. 8.1.6>	Tuta regebatur, tucio matris erat.
<tit_metr_saec_viii. 8.1.7>	Hic novus a multis Arichis vocabatur herilis,
<tit_metr_saec_viii. 8.1.8>	Moribus et forma consilioque vigens;
<tit_metr_saec_viii. 8.1.9>	Grammatica pollens, mundana lege togatus,
<tit_metr_saec_viii. 8.1.10>	Divina instructus nec minus ille fuit,
<tit_metr_saec_viii. 8.1.11>	Religione patrem equiperans matremque pudore,
<tit_metr_saec_viii. 8.1.12>	Illius, heu, tristes quos mala flamma cremat.
<tit_metr_saec_viii. 8.1.13>	Subditus ad mortem dulcisque parentibus usque,
<tit_metr_saec_viii. 8.1.14>	Nullus plus voluit, amplius aut potuit.
<tit_metr_saec_viii. 8.1.15>	Ceu Abraham genitor Ysaac, sic iste peregit,
<tit_metr_saec_viii. 8.1.16>	Oblatus tacuit, iussa parentis agens.
<tit_metr_saec_viii. 8.1.17>	Traditus ob patriae populi cunctique salutem,
<tit_metr_saec_viii. 8.1.18>	Se opponens voluit pro pietate mori.
<tit_metr_saec_viii. 8.1.19>	Obvius occurrit regi innumeraeque falangi,
<tit_metr_saec_viii. 8.1.20>	Munivit fines, o Benevente, tuos.
<tit_metr_saec_viii. 8.1.21>	Tu placida regis sedasti mente furorem,
<tit_metr_saec_viii. 8.1.22>	Obruta Gallorum te ira loquente fuit.
<tit_metr_saec_viii. 8.1.23>	O Romuald, mitis ductor, sine felle suavis,
<tit_metr_saec_viii. 8.1.24>	Terrea liquisti, regna superna tenes;
<tit_metr_saec_viii. 8.1.25>	Terreno verbis placuisti quam bene regi,
<tit_metr_saec_viii. 8.1.26>	Celesti melius huic sine fine places!
<tit_metr_saec_viii. 8.1.27>	Hoc lacrimans cecini David ego flebile carmen
<tit_metr_saec_viii. 8.1.28>	Praesul, cui semper te sine velle mori est!
<tit_metr_saec_viii. 8.2.1>	Caesarius consul, teneris sublatus in annis,
<tit_metr_saec_viii. 8.2.2>	Hic recubat moriens: vae tibi Parthenope!
<tit_metr_saec_viii. 8.2.3>	Aeternum medio gestas in pectore vulnus;
<tit_metr_saec_viii. 8.2.4>	Militibus periit murus et arma tuis.
<tit_metr_saec_viii. 8.2.5>	Et mea, qui hunc genui, vos vulnera flete, parentes,
<tit_metr_saec_viii. 8.2.6>	Qui sobolum cupitis tam bene sorte frui.
<tit_metr_saec_viii. 8.2.7>	Sors mea deterior dulcis in funere nati,
<tit_metr_saec_viii. 8.2.8>	Cuius flamma meum pectus ubique cremat.
<tit_metr_saec_viii. 8.2.9>	Aptus erat cunctis in verbo, probus in actu;
<tit_metr_saec_viii. 8.2.10>	Consilio solers, fortis ad arma simul.
<tit_metr_saec_viii. 8.2.11>	Rex Romae precelsa novae quo sceptra reguntur,
<tit_metr_saec_viii. 8.2.12>	Praetulit hunc nostra civibus urbe suis.
<tit_metr_saec_viii. 8.2.13>	Istius auxilio longeva paterna senectus
<tit_metr_saec_viii. 8.2.14>	Tuta regebatur, iamque quietus eram.
<tit_metr_saec_viii. 8.2.15>	Virtus, ingenium, pietas, patientia summa-
<tit_metr_saec_viii. 8.2.16>	Vae cui cum genito tot periere bona!
<tit_metr_saec_viii. 8.2.17>	Sic blandus Bardis eras, ut foedera Graiis
<tit_metr_saec_viii. 8.2.18>	Servares sapiens inviolata tamen.
<tit_metr_saec_viii. 8.2.19>	Consul, post praesul genitor monumenta parabi,
<tit_metr_saec_viii. 8.2.20>	Cui fuerat cure condere membra patris.
<tit_metr_saec_viii. 8.2.21>	O mihi non prolis tantum, set collega fidus,
<tit_metr_saec_viii. 8.2.22>	Cui tantos linquis quos tuus auxit amor!
<tit_metr_saec_viii. 8.2.23>	Nutritus obses Arichis moderamine sancti
<tit_metr_saec_viii. 8.2.24>	Salvasti patriam, permemorande, tuam.
<tit_metr_saec_viii. 8.2.25>	Sex quater et binos hic iam transcenderat annos,
<tit_metr_saec_viii. 8.2.26>	Cum flamen Christo reddidit aethre suum,
<tit_metr_saec_viii. 8.2.27>	Vita senis tenuis post nati funus acervum:
<tit_metr_saec_viii. 8.2.28>	Post illum paucis credo diebus eam.
<tit_metr_saec_viii. 8.2.29>	Lux te praecedat Christi, karissime fili!
<tit_metr_saec_viii. 8.2.30>	Sancte Ianuari, quod peto posce deum.

<tit_metr_saec_viii. 9.1>	Hic pater ecclesiae, Romae decus, inclytus auctor,
<tit_metr_saec_viii. 9.2>	Hadrianus requiem papa beatus habet;
<tit_metr_saec_viii. 9.3>	Vir cui vita deus, pietas lex, gloria Christus,
<tit_metr_saec_viii. 9.4>	Pastor apostolicus, promptus ad omne bonum.
<tit_metr_saec_viii. 9.5>	Nobilis ex magna genitus iam gente parentum,
<tit_metr_saec_viii. 9.6>	Sed sacris longe nobilior meritis.
<tit_metr_saec_viii. 9.7>	Exornare studens devoto pectore pastor
<tit_metr_saec_viii. 9.8>	Semper ubique suo templa sacrata deo,
<tit_metr_saec_viii. 9.9>	Ecclesias donis, populos et dogmate sancto
<tit_metr_saec_viii. 9.10>	Imbuit, et cunctis pandit ad astra viam.
<tit_metr_saec_viii. 9.11>	Pauperibus largus, nulli pietate secundus,
<tit_metr_saec_viii. 9.12>	Et pro plebe sacris pervigil in precibus.
<tit_metr_saec_viii. 9.13>	Doctrinis, opibus, muris erexerat arces,
<tit_metr_saec_viii. 9.14>	Urbis et orbis honor, inclyta Roma, tuas.
<tit_metr_saec_viii. 9.15>	Mors cui nil nocuit, Christi quae morte perempta est,
<tit_metr_saec_viii. 9.16>	Ianua sed vitae mors melioris erat.
<tit_metr_saec_viii. 9.17>	Post patrem lacrimans Carolus haec carmina scripsi,
<tit_metr_saec_viii. 9.18>	Tu mihi dulcis amor, te modo plango, pater.
<tit_metr_saec_viii. 9.19>	Tu memor esto mei, sequitur te mens mea semper,
<tit_metr_saec_viii. 9.20>	Cum Christo teneas regna beata poli.
<tit_metr_saec_viii. 9.21>	Te clerus, populus magno dilexit amore,
<tit_metr_saec_viii. 9.22>	Omnibus unus amor, optime praesul, eras.
<tit_metr_saec_viii. 9.23>	Nomina iungo simul titulis, clarissime, nostra:
<tit_metr_saec_viii. 9.24>	"Hadrianus Carolus", rex ego tuque pater.
<tit_metr_saec_viii. 9.25>	Quisquis legas versus, devoto pectore supplex:
<tit_metr_saec_viii. 9.26>	"Amborum mitis", dic, "miserere deus".
<tit_metr_saec_viii. 9.27>	Haec tua nunc teneat requies, carissime, membra,
<tit_metr_saec_viii. 9.28>	Cum sanctis anima gaudeat alma dei.
<tit_metr_saec_viii. 9.29>	Ultima quippe tuas donec tuba clamet in aures,
<tit_metr_saec_viii. 9.30>	Principe cum Petro surge videre deum.
<tit_metr_saec_viii. 9.31>	Auditurus eris vocem, scio, iudicis almam:
<tit_metr_saec_viii. 9.32>	"Intra nunc domini gaudia magna tui".
<tit_metr_saec_viii. 9.33>	Tum memor esto tui nati, pater optime, posco,
<tit_metr_saec_viii. 9.34>	"Cum patre", dic, "natus pergat et iste meus".
<tit_metr_saec_viii. 9.35>	O pete regna, pater felix, caelestia Christi:
<tit_metr_saec_viii. 9.36>	Inde tuum precibus auxiliare gregem.
<tit_metr_saec_viii. 9.37>	Dum sol ignicomo rutilus splendescit ab axe,
<tit_metr_saec_viii. 9.38>	Laus tua, sancte pater, semper in orbe manet.
<tit_metr_saec_viii. 9.39>	Quamvis digna tuis non sint, pater, ista sepulcris,
<tit_metr_saec_viii. 9.40>	Nec titulis egeat clarificata fides:
<tit_metr_saec_viii. 9.41>	Sume tamen laudes, quas Petri captus amore
<tit_metr_saec_viii. 9.42>	Extremo veniens hospes ab orbe legat.
<tit_metr_saec_viii. 9.43>	Sanasti patriae laceratum scismate corpus,
<tit_metr_saec_viii. 9.44>	Restituens propriis membra revulsa locis.
<tit_metr_saec_viii. 9.45>	Imperio devicta pio tibi Graecia cessit,
<tit_metr_saec_viii. 9.46>	Amissam gaudens se reparasse fidem.
<tit_metr_saec_viii. 9.47>	Africa laetatur, multos captiva per annos,
<tit_metr_saec_viii. 9.48>	Pontifices precibus promeruisse tuis.
<tit_metr_saec_viii. 9.49>	Haec ego Silverius, quamvis mihi dura, notavi,
<tit_metr_saec_viii. 9.50>	Ut possent tumulis fixa manere diu.

<tit_metr_saec_viii. 10.1>	Mole sub hac magni servantur membra Geroldi,
<tit_metr_saec_viii. 10.2>	Huius iura loci cunctis qui viribus auxit,
<tit_metr_saec_viii. 10.3>	Pannoniis vera ecclesiae pro pace peremptus,
<tit_metr_saec_viii. 10.4>	Oppetiit saevo Septembribus ense Kalendis,
<tit_metr_saec_viii. 10.5>	Sideribusque animam dedit, artus Saxo fidelis
<tit_metr_saec_viii. 10.6>	Abstulit, huc retulit, dignoque hic clausit honore.

<tit_metr_saec_viii. 11.1>	Auctorem tanti cupias si nosse decoris,
<tit_metr_saec_viii. 11.2>	Quo pulcre, lector, haec nitet aula dei:
<tit_metr_saec_viii. 11.3>	Abba pius Gauto insignis levitaque Christi
<tit_metr_saec_viii. 11.4>	Hoc opus omne sui gessit amore dei.
<tit_metr_saec_viii. 11.5>	Omnia quippe novans hanc partem struxit ab imo,
<tit_metr_saec_viii. 11.6>	Quae modo splendidius arte decente micat.
<tit_metr_saec_viii. 11.7>	Vertice siderio prefert pictura figuras,
<tit_metr_saec_viii. 11.8>	Et monstrat Christi effigiem domini.
<tit_metr_saec_viii. 11.9>	Historias medius sacras pulcrasque fenestras
<tit_metr_saec_viii. 11.10>	Ordo gerit patrum pontificumque decus.
<tit_metr_saec_viii. 11.11>	Infimus ast loculus, veluti de marmore comptus,
<tit_metr_saec_viii. 11.12>	Et decus et specimen contulit egregium.
<tit_metr_saec_viii. 11.13>	Teque per obtestor Christum mox supplice corde
<tit_metr_saec_viii. 11.14>	'Gautoni', lector, dic, 'miserere deus'.
<tit_metr_saec_viii. 11.15>	Tuque, verende, precor, Gautoni, Faro sacerdos,
<tit_metr_saec_viii. 11.16>	Templa parato polo, qui dedit ista solo.