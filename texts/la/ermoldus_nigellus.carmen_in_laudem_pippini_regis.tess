<ermold_nigel. pipp. 1.1>	Perge, Thalia, placet, nostro sociata labori,
<ermold_nigel. pipp. 1.2>	Magnifico regi fer mea dicta celer:
<ermold_nigel. pipp. 1.3>	Condere nube cavas, ventis da vela secundis,
<ermold_nigel. pipp. 1.4>	Donec ad egregii regna venire queas.
<ermold_nigel. pipp. 1.5>	Qua regione pius, quis nunc consistat in oris,
<ermold_nigel. pipp. 1.6>	Narratu nostro sat bene nosse vales.
<ermold_nigel. pipp. 1.7>	Est fluvius nostris fama modo notus in arvis,
<ermold_nigel. pipp. 1.8>	Cui Curantan inest nomen et amplus honor;
<ermold_nigel. pipp. 1.9>	Piscibus hunc habilem et pratorum germine laetum
<ermold_nigel. pipp. 1.10>	Sanctonus adfirmat, nec Egelisma minus;
<ermold_nigel. pipp. 1.11>	Aurea rura sibi flavescunt, rosea prata,
<ermold_nigel. pipp. 1.12>	Fertilis arboribus, vitibus atque satis;
<ermold_nigel. pipp. 1.13>	Haud procul hunc propter laqueata palatia cernes,
<ermold_nigel. pipp. 1.14>	Quod, Hluduwice, tuus sermo peregit opus.
<ermold_nigel. pipp. 1.15>	Illuc, crede mihi, nuper pascalia festa
<ermold_nigel. pipp. 1.16>	Coniuge cum digna rex peragenda fuit.
<ermold_nigel. pipp. 1.17>	Ventum erit ut tandem ad praefata palatia regis,
<ermold_nigel. pipp. 1.18>	Prospicies varium murmur inesse loco;
<ermold_nigel. pipp. 1.19>	Ordine quisque suo regalia iussa frequentat,
<ermold_nigel. pipp. 1.20>	Currit hic, ille manet, hic venit, ille redit;
<ermold_nigel. pipp. 1.21>	Prospectant proceres, se rex quo limine solus
<ermold_nigel. pipp. 1.22>	Officioque dei pergat inesse solers.
<ermold_nigel. pipp. 1.23>	Hac clerus graditur, patres hinc, inde iuvencli,
<ermold_nigel. pipp. 1.24>	Et puerile simul agmen abibit ovans.
<ermold_nigel. pipp. 1.25>	Praemissis senibus iuvenum stipante caterva,
<ermold_nigel. pipp. 1.26>	Consulibus mediis, rex venerande, venis.
<ermold_nigel. pipp. 1.27>	Forte, Thalia, cupis signis cognoscere regem;
<ermold_nigel. pipp. 1.28>	Noscere quo possis, rex tibi signa dabit.
<ermold_nigel. pipp. 1.29>	Ut Phoebus radiis totum dilucidat orbem,
<ermold_nigel. pipp. 1.30>	Utque calore suo nubila cuncta fugat,
<ermold_nigel. pipp. 1.31>	Arboribusque, satis, nautis, sua gaudia signans:
<ermold_nigel. pipp. 1.32>	Haud aliter populo rex veniendo placet.
<ermold_nigel. pipp. 1.33>	At regina quidem summis vestigia plantis
<ermold_nigel. pipp. 1.34>	Ordinat, et sequitur, ecclesiamque petit.
<ermold_nigel. pipp. 1.35>	Quam circum comitantur heri seu regia pubes,
<ermold_nigel. pipp. 1.36>	Virgineique chori pulcra corona comit;
<ermold_nigel. pipp. 1.37>	Ipsa puellari graditur comitante phalanga,
<ermold_nigel. pipp. 1.38>	Regifico renitens luxu onerosa nimis.
<ermold_nigel. pipp. 1.39>	His ita conspectis tu demum pelle timorem,
<ermold_nigel. pipp. 1.40>	Teque palam cunctis offer adesse, peto;
<ermold_nigel. pipp. 1.41>	Dic: "Valeant patres, fratres, valeantque sodales",
<ermold_nigel. pipp. 1.42>	Ordinibus variis solve salutis opus.
<ermold_nigel. pipp. 1.43>	Undique conveniunt socii fratresque patresque
<ermold_nigel. pipp. 1.44>	Singula quisque cupit orsa referre sibi;
<ermold_nigel. pipp. 1.45>	His tandem breviter verbis me vivere dices,
<ermold_nigel. pipp. 1.46>	Exiliumque pati culpa operante mea.
<ermold_nigel. pipp. 1.47>	Invenies quosdam nostrum flevisse laborem,
<ermold_nigel. pipp. 1.48>	Est cui corde pius noster et almus amor,
<ermold_nigel. pipp. 1.49>	"Vestra manent vobis, socii," dic, "gaudia regni,
<ermold_nigel. pipp. 1.50>	Gloria larga simul et pietatis honos;
<ermold_nigel. pipp. 1.51>	Nam sua quae fuerit tandem fortuna sequetur;
<ermold_nigel. pipp. 1.52>	Inveniet reditum fors operante deo."
<ermold_nigel. pipp. 1.53>	Coetibus in tantis haud usquam deerit amicus,
<ermold_nigel. pipp. 1.54>	Regis ad aspectum sistere te cupiens;
<ermold_nigel. pipp. 1.55>	Ut quoque sorte datum fuerit tibi cernere regem,
<ermold_nigel. pipp. 1.56>	Dic: "Ave, rex, salve, rex venerande, vale."
<ermold_nigel. pipp. 1.57>	Mox prostrata solo celsis da basia plantis,
<ermold_nigel. pipp. 1.58>	Celsa forte manu te relevabit humo;
<ermold_nigel. pipp. 1.59>	At gemitu vario lacrimis compunctus obortis,
<ermold_nigel. pipp. 1.60>	Si sibi cura mei, cuncta referre iubet:
<ermold_nigel. pipp. 1.61>	"Unde venis, te aut quis nostram huc misit ad aulam?"
<ermold_nigel. pipp. 1.62>	Dixerit, at tu mox exere iussa libens,
<ermold_nigel. pipp. 1.63>	Exere quicquid habes, testor, nec multa loquaris,
<ermold_nigel. pipp. 1.64>	Divitibus nimia displicuisse solent.
<ermold_nigel. pipp. 1.65>	"Exulis imperium me tanta per aequora vectam
<ermold_nigel. pipp. 1.66>	Conpulit ad vestra regna venire modo;
<ermold_nigel. pipp. 1.67>	Prosperitate volens de vestra certus haberi,
<ermold_nigel. pipp. 1.68>	Coniugis et prolis, seu procerum atque ducum.
<ermold_nigel. pipp. 1.69>	His sibi cura manet, horum me discere causas
<ermold_nigel. pipp. 1.70>	Iussit, et ad sese cuncta referre cito".
<ermold_nigel. pipp. 1.71>	"Verba, Thalia, placent ex ordine dictaque cuncta,
<ermold_nigel. pipp. 1.72>	Sed mihi de nostro exule certa refer.
<ermold_nigel. pipp. 1.73>	Est quibus in terris, urbs quae dic, quique coloni.
<ermold_nigel. pipp. 1.74>	Quis sacer aut populi aut pietatis opus,
<ermold_nigel. pipp. 1.75>	Ordine quo poteris nobis narrare memento,
<ermold_nigel. pipp. 1.76>	Quod valeam dictis noscere cuncta tuis."
<ermold_nigel. pipp. 1.77>	"Terra antiqua, potens, Franco possessa colono,
<ermold_nigel. pipp. 1.78>	Cui nomen Helisaz Francus habere dedit;
<ermold_nigel. pipp. 1.79>	Wasacus est istinc, Rhenus quoque perluit illinc,
<ermold_nigel. pipp. 1.80>	Inter utrumque sedet plebs animosa nimis.
<ermold_nigel. pipp. 1.81>	Bacchus habet colles, pubescunt montibus uvae,
<ermold_nigel. pipp. 1.82>	Vallibus in mediis pinguia culta satis;
<ermold_nigel. pipp. 1.83>	Pinguia culta nimis putrique simillima fimo,
<ermold_nigel. pipp. 1.84>	Qui solet agricolis horrea laeta dare.
<ermold_nigel. pipp. 1.85>	Arva ferunt Cererem, colles dant copia vini,
<ermold_nigel. pipp. 1.86>	Wasace, das silvas, Rhenus opimat humum.
<ermold_nigel. pipp. 1.87>	Experiere, libet, iam nunc quid possit uterque,
<ermold_nigel. pipp. 1.88>	Quis populo tribuat fertiliora suo.
<ermold_nigel. pipp. 1.89>	"Nota nimis Francis, Saxonibus atque Suebis,
<ermold_nigel. pipp. 1.90>	Munera larga quibus nostra carina vehit,
<ermold_nigel. pipp. 1.91>	Mercibus innumeris opifex nec pisce secundus
<ermold_nigel. pipp. 1.92>	Fluminibus magnis sum quia Rhenus ego.
<ermold_nigel. pipp. 1.93>	Wasacus infelix vento quassatus et imbri
<ermold_nigel. pipp. 1.94>	Munere pro vario ligna dat apta foco;
<ermold_nigel. pipp. 1.95>	Wasacus, ecce meum latum percurrit in orbem
<ermold_nigel. pipp. 1.96>	Nomen, et officio regibus apta veho."
<ermold_nigel. pipp. 1.97>	"Robore de nostro fabricata palatia constant,
<ermold_nigel. pipp. 1.98>	Ecclesiaeque domus, transtraque lecta fero;
<ermold_nigel. pipp. 1.99>	Saltibus in nostris soliti discurrere reges,
<ermold_nigel. pipp. 1.100>	Venatu varias exagitare feras.
<ermold_nigel. pipp. 1.101>	Hic fugit ad fontes coniecta cerva sagitta,
<ermold_nigel. pipp. 1.102>	Hac spumosus aper flumina nota petit.
<ermold_nigel. pipp. 1.103>	Quid de pisce loquar? Vario sum pisce repletus,
<ermold_nigel. pipp. 1.104>	Fluminibus parvis sum quia dives ego;
<ermold_nigel. pipp. 1.105>	Quod mercede putas proprioque adquirier usu,
<ermold_nigel. pipp. 1.106>	Crede mihi, nostro munere, Rhene, venit;
<ermold_nigel. pipp. 1.107>	Si non, Rhene, fores, mansissent denique nostra
<ermold_nigel. pipp. 1.108>	Horrea, quae nobis gignit amoenus ager,
<ermold_nigel. pipp. 1.109>	Per te vecta quidem pretioque redempta marino;
<ermold_nigel. pipp. 1.110>	Esurit hic noster, heu, gemebundus arans!
<ermold_nigel. pipp. 1.111>	Si non, Rhene, fores, mansissent laeta Falerna,
<ermold_nigel. pipp. 1.112>	Bacchus et exhilarans gaudia larga daret,
<ermold_nigel. pipp. 1.113>	Per te vecta quidem pretioque redempta marino;
<ermold_nigel. pipp. 1.114>	Vinetis recubans vinitor ipse sitit."
<ermold_nigel. pipp. 1.115>	"Omnia si populus proprios misisset in usus
<ermold_nigel. pipp. 1.116>	Quae, Helisace, tuus gignit amoenus ager,
<ermold_nigel. pipp. 1.117>	Gens animosa arvis vinoque sepulta iaceret,
<ermold_nigel. pipp. 1.118>	Vix in tam magna urbe maneret homo;
<ermold_nigel. pipp. 1.119>	Utile consilium Frisonibus atque marinis
<ermold_nigel. pipp. 1.120>	Vendere vina fuit, et meliora vehi.
<ermold_nigel. pipp. 1.121>	Hinc quoque plebis honor populos transcurrit, honestus
<ermold_nigel. pipp. 1.122>	Hinc repetit civis, hinc peregrinus, opes.
<ermold_nigel. pipp. 1.123>	Nam tego veste meos vario fucata colore,
<ermold_nigel. pipp. 1.124>	Quae tibimet nusquam, Wasace, nota foret.
<ermold_nigel. pipp. 1.125>	Lignea tecta tibi, nobis est aurea harena,
<ermold_nigel. pipp. 1.126>	Robore pro secto lucida gemma venit;
<ermold_nigel. pipp. 1.127>	Nilus ut Aegyptum rivis perfundit opacam,
<ermold_nigel. pipp. 1.128>	Utque humore suo fertilis exstat humus,
<ermold_nigel. pipp. 1.129>	Haud aliter populi precibus deposcor anhelis,
<ermold_nigel. pipp. 1.130>	Dum redeam relevans prataque seu Cererem."
<ermold_nigel. pipp. 1.131>	"Aufuge, Rhene, procul, latices prohibeto nocivos,
<ermold_nigel. pipp. 1.132>	Stulte, rigare cupis -heu sata laeta necas!
<ermold_nigel. pipp. 1.133>	Si non montanis misissem sedibus aulam,
<ermold_nigel. pipp. 1.134>	Iam me captivum duceret unda ferox."
<ermold_nigel. pipp. 1.135>	"Quae, tibi, Rhene, dedi, Ligeri fortasse dedissem,
<ermold_nigel. pipp. 1.136>	Si licitum patriam posse redire foret.
<ermold_nigel. pipp. 1.137>	Wasace, quicquid habes, totum tibi semper habeto;
<ermold_nigel. pipp. 1.138>	Tutum iter ad patriam per tua rura dato"!
<ermold_nigel. pipp. 1.139>	Parcite carminibus, sint vobis munera vestra,
<ermold_nigel. pipp. 1.140>	Me vocat urbanus ad sua tecta fragor.
<ermold_nigel. pipp. 1.141>	Urbs populosa nimis Romano nomine dicta est
<ermold_nigel. pipp. 1.142>	Argenterata, nomine digna suo;
<ermold_nigel. pipp. 1.143>	Prosperitate nova Strazburg vocitata manet nunc,
<ermold_nigel. pipp. 1.144>	Quod populis constet publica strata modo.
<ermold_nigel. pipp. 1.145>	Hac, Bernolde, manes devotus in urbe sacerdos,
<ermold_nigel. pipp. 1.146>	Commissae plebis fers pia vota deo,
<ermold_nigel. pipp. 1.147>	Quem Carolus sapiens, quondam regnator in orbe,
<ermold_nigel. pipp. 1.148>	Doctrinae studiis imbuit atque fide.
<ermold_nigel. pipp. 1.149>	Saxona hic equidem veniens de gente sagaci,
<ermold_nigel. pipp. 1.150>	Sensu atque ingenio nunc bene doctus homo,
<ermold_nigel. pipp. 1.151>	Vir humilis, bonitate micans, pietate coruscans,
<ermold_nigel. pipp. 1.152>	Artibus ingenuis insita corda gerens;
<ermold_nigel. pipp. 1.153>	Sed gens atra nimis, cui praeest modo praesul honore,
<ermold_nigel. pipp. 1.154>	Divitiis pollens, nescit amare deum;
<ermold_nigel. pipp. 1.155>	Barbara lingua sibi, scripturae nescia sacrae,
<ermold_nigel. pipp. 1.156>	Ni foret antestis ingeniosus ei:
<ermold_nigel. pipp. 1.157>	Hic populis noto scripturas frangere verbo
<ermold_nigel. pipp. 1.158>	Certat, et assiduo vomere corda terit,
<ermold_nigel. pipp. 1.159>	Interpres quoniam simul atque antestis habetur:
<ermold_nigel. pipp. 1.160>	Sic monitando gregem ducit ad astra suum.
<ermold_nigel. pipp. 1.161>	Adiuvat et praebet Christi suffragia mater,
<ermold_nigel. pipp. 1.162>	Sunt quia cura sibi templa dicata loco;
<ermold_nigel. pipp. 1.163>	Caesaris imperium nos hanc perduxit ad urbem
<ermold_nigel. pipp. 1.164>	Cumque sacerdote iussit adesse pio.
<ermold_nigel. pipp. 1.165>	Nec, rex, cuncta tibi possum sermone referre,
<ermold_nigel. pipp. 1.166>	Contulit inmerito quam pia dona sacer,
<ermold_nigel. pipp. 1.167>	Humanitate volens nostrum relevare dolorem,
<ermold_nigel. pipp. 1.168>	Sollicitus verbo hinc monet, inde fovet.
<ermold_nigel. pipp. 1.169>	Plura quid hinc referam? solo se nomine profert,
<ermold_nigel. pipp. 1.170>	Cetera namque simul praesul et exul habent.
<ermold_nigel. pipp. 1.171>	Inde tibi potius debentur, rex pie, grates,
<ermold_nigel. pipp. 1.172>	Haec quia cuncta facit certe in amore tuo.
<ermold_nigel. pipp. 1.173>	His pro peccatis vester manet exul in arvis,
<ermold_nigel. pipp. 1.174>	Haec urbs, hic populus, hic sacer, haec pietas.
<ermold_nigel. pipp. 1.175>	Exilium levius quamquam sit munere nostrum,
<ermold_nigel. pipp. 1.176>	Edocet exilium res ratione duplex:
<ermold_nigel. pipp. 1.177>	Una est quod solus patriis deiectus ab arvis,
<ermold_nigel. pipp. 1.178>	Altera quod te, rex, cernere, celse, nequit.
<ermold_nigel. pipp. 1.179>	Si sibi rura, domus, seu praedia multa darentur,
<ermold_nigel. pipp. 1.180>	Te sine nulla putat, quicquid habere valet."
<ermold_nigel. pipp. 1.181>	"Parce, Thalia, precor, sunt nobis digna relatu
<ermold_nigel. pipp. 1.182>	Carmina, quae noster exul habere velit;
<ermold_nigel. pipp. 1.183>	Novimus exilio multos tolerasse laborem
<ermold_nigel. pipp. 1.184>	Gentiles, fateor, ecclesiaeque viros,
<ermold_nigel. pipp. 1.185>	E quibus ut valeas paucis cognoscere multa,
<ermold_nigel. pipp. 1.186>	Mente teneto, precor, quae tibi dicta dabo.
<ermold_nigel. pipp. 1.187>	Exul ob invidiam quam multos Naso labores
<ermold_nigel. pipp. 1.188>	Pertulit, haec tibimet nota, Thalia, manent.
<ermold_nigel. pipp. 1.189>	Ipse poeta Maro patrio spoliatus honore,
<ermold_nigel. pipp. 1.190>	Versibus en reditum, arte redemit agros.
<ermold_nigel. pipp. 1.191>	Qui potius colitur Christi dilectus amore,
<ermold_nigel. pipp. 1.192>	Phatmos Iohannes truditur exilio.
<ermold_nigel. pipp. 1.193>	Claviger ipse Petrus, nec non fortissimus heros
<ermold_nigel. pipp. 1.194>	Paulus, clau[sus erat carceris in gremio].
<ermold_nigel. pipp. 1.195>	Hilarius, radians Pictavis in urbe sacerdos,
<ermold_nigel. pipp. 1.196>	Extera pro Christo sustulit exilia;
<ermold_nigel. pipp. 1.197>	Ergo, Thalia, decet pacienter ferre laborem,
<ermold_nigel. pipp. 1.198>	Cum constet magnos haec subiisse viros:
<ermold_nigel. pipp. 1.199>	Dic sibi multiplices nostra de parte salutes,
<ermold_nigel. pipp. 1.200>	Prospera cuncta vides, perge, Thalia, vale!"

<ermold_nigel. pipp. 2.1>	Sunt mihi praeterea -nam, rex venerande, fatebor-
<ermold_nigel. pipp. 2.2>	Carmina parva, paro quae recinenda tibi.
<ermold_nigel. pipp. 2.3>	Carminibus prisci quondam placuere poetae,
<ermold_nigel. pipp. 2.4>	Carmine Naso placet atque poeta Maro;
<ermold_nigel. pipp. 2.5>	Rustica nostra tamen nuper Musella placebat,
<ermold_nigel. pipp. 2.6>	Es solitus nostris ludere versiculis;
<ermold_nigel. pipp. 2.7>	Nam tibi magna satis possent cum scribere magni,
<ermold_nigel. pipp. 2.8>	Et facerent, nostrum saepe placebat opus:
<ermold_nigel. pipp. 2.9>	Saepe potens catulum, gremio quem nutrit, alacrem
<ermold_nigel. pipp. 2.10>	Cum canibus doctis saltus adire facit;
<ermold_nigel. pipp. 2.11>	Magnis cum redeat praeda exagitata molosis,
<ermold_nigel. pipp. 2.12>	Quod catulus tribuit, hoc quoque pluris amat.
<ermold_nigel. pipp. 2.13>	Pruna nigella placent, spernuntur lilia postquam,
<ermold_nigel. pipp. 2.14>	Rustica cum magnis merula saepe canit:
<ermold_nigel. pipp. 2.15>	Saepe placent regi de luto vascula ficta,
<ermold_nigel. pipp. 2.16>	Aurificis superant pocula sculpta manu.
<ermold_nigel. pipp. 2.17>	Sic leo terribilis, homini formido ferisque,
<ermold_nigel. pipp. 2.18>	Vilis blanditur obsequio catuli;
<ermold_nigel. pipp. 2.19>	Sic auro ferrum, sic ulmus grata Lieo,
<ermold_nigel. pipp. 2.20>	Inter doctilocos scurra placere solet;
<ermold_nigel. pipp. 2.21>	Sic arbusta iuvant proprio plantata labore,
<ermold_nigel. pipp. 2.22>	Ingenii nostri sic tibi Musa placet.
<ermold_nigel. pipp. 2.23>	Quaeso, benigne satis gratanter dicta capessas,
<ermold_nigel. pipp. 2.24>	Quae modo nostra libens Musa iocosa canit!
<ermold_nigel. pipp. 2.25>	Caesareo veniens pulcro de germine Pippin,
<ermold_nigel. pipp. 2.26>	Rex generate piis et geniture pios,
<ermold_nigel. pipp. 2.27>	Pulcher es aspectu, vultu pulcherrimus extas,
<ermold_nigel. pipp. 2.28>	Atque oculis paribus lumina digna geris.
<ermold_nigel. pipp. 2.29>	Vertice de summo plantam ut veniatur ad imam,
<ermold_nigel. pipp. 2.30>	In toto macula corpore nulla manet;
<ermold_nigel. pipp. 2.31>	Et tibi lingua sagax, prudens verbum, inclita vox est.
<ermold_nigel. pipp. 2.32>	Sensus adest facilis, mensque benigna satis -
<ermold_nigel. pipp. 2.33>	Si Veneris soboles, Priami si filius adsit,
<ermold_nigel. pipp. 2.34>	Hector et Aeneas cedet uterque tibi.
<ermold_nigel. pipp. 2.35>	Regibus antiquis quicquid cecinere poetae,
<ermold_nigel. pipp. 2.36>	Tu, Pippine meus, omnia solus habes.
<ermold_nigel. pipp. 2.37>	Omnia conveniunt regali in corpore membra;
<ermold_nigel. pipp. 2.38>	Conveniat casto Christum in amore coli,
<ermold_nigel. pipp. 2.39>	Muneris est cuius, regni quod sceptra gubernas,
<ermold_nigel. pipp. 2.40>	Qui tibi plura valet, si placet, alme, dare.
<ermold_nigel. pipp. 2.41>	Caelica regna monet primum tibi quaerere Christus:
<ermold_nigel. pipp. 2.42>	"Subicientur," ait, "cetera sponte sua."
<ermold_nigel. pipp. 2.43>	Utere concessis, flagito, inconcessa caveto,
<ermold_nigel. pipp. 2.44>	Sic bona cuncta bonis adsociata manent;
<ermold_nigel. pipp. 2.45>	Utere nempe iocis silvestribus, utere campo,
<ermold_nigel. pipp. 2.46>	Cum cane cumque capo ista vel illa cape;
<ermold_nigel. pipp. 2.47>	Sitque statuta dies venalibus utier armis,
<ermold_nigel. pipp. 2.48>	Sitque statuta dies utiliora sequi.
<ermold_nigel. pipp. 2.49>	Nec puer esse velis iam nunc aetate nec actu,
<ermold_nigel. pipp. 2.50>	Esto vir; hoc quoque, rex, nomen habere vales.
<ermold_nigel. pipp. 2.51>	Omnia consilio facito, ecclesiaste monente,
<ermold_nigel. pipp. 2.52>	Actaque consilio post placitura manent.
<ermold_nigel. pipp. 2.53>	Consiliis quondam Romana potentia crevit,
<ermold_nigel. pipp. 2.54>	Subdidit imperio cetera regna suo.
<ermold_nigel. pipp. 2.55>	Dilige subiectos, dilectio maxima res est.
<ermold_nigel. pipp. 2.56>	Qua sine nemo deum cernere namque valet.
<ermold_nigel. pipp. 2.57>	Dilige iustitiam, iustus quo possis haberi;
<ermold_nigel. pipp. 2.58>	Rex sapiens debet iustus et esse pius,
<ermold_nigel. pipp. 2.59>	Pauperis auditor promtissimus, altor egentum;
<ermold_nigel. pipp. 2.60>	Ecclesiae iuris nec tibi cura minor.
<ermold_nigel. pipp. 2.61>	Colla superba teres, humiles relevabis ab imis,
<ermold_nigel. pipp. 2.62>	Esto bonis placidus, fervidus esto malis.
<ermold_nigel. pipp. 2.63>	Sic tua progenies, regni moderando decorem,
<ermold_nigel. pipp. 2.64>	Latius extendit nomen in orbe suum.
<ermold_nigel. pipp. 2.65>	Sit tua cura deus, regum qui iura ministrat,
<ermold_nigel. pipp. 2.66>	Cuius ad imperium sidera, terra, tremunt.
<ermold_nigel. pipp. 2.67>	Nullus amor domini debet postponere amorem,
<ermold_nigel. pipp. 2.68>	Adsimilata deo est quod creatura nihil.
<ermold_nigel. pipp. 2.69>	Vita refert patrum, ut talia iussa sequentem
<ermold_nigel. pipp. 2.70>	Quemdam heremi lustris vitam habuisse virum,
<ermold_nigel. pipp. 2.71>	Qui strenuam toto transegit pectore vitam,
<ermold_nigel. pipp. 2.72>	Cui soli domino vivere cura fuit;
<ermold_nigel. pipp. 2.73>	Solus erat semper, solum se laetus agebat,
<ermold_nigel. pipp. 2.74>	Nec sibi cura magis praeter amare deum,
<ermold_nigel. pipp. 2.75>	Oratu et fletu caelestia mente tuendo
<ermold_nigel. pipp. 2.76>	Promeruit tandem cernere namque deum;
<ermold_nigel. pipp. 2.77>	Nam scriptura docet, quotiens sibi adire placebat,
<ermold_nigel. pipp. 2.78>	Apparere deum conloquiumque dare.
<ermold_nigel. pipp. 2.79>	Digna sed infelix post tanta praemia vitae
<ermold_nigel. pipp. 2.80>	Musio nutritur usibus aptus ei,
<ermold_nigel. pipp. 2.81>	Qui solamen erat monacho convivaque soli,
<ermold_nigel. pipp. 2.82>	Palpabatque feri terga pater manibus.
<ermold_nigel. pipp. 2.83>	Namque die quadam Christum cum cernere vellet,
<ermold_nigel. pipp. 2.84>	Et precibus solitis posceret: "Alme veni,
<ermold_nigel. pipp. 2.85>	Da famulo indigno placidum, da, cernere vultum,
<ermold_nigel. pipp. 2.86>	Christe, tuum, supplex cernuus ecce peto!"
<ermold_nigel. pipp. 2.87>	Sensit enim, nec nota sibi responsa dabantur,
<ermold_nigel. pipp. 2.88>	Se peccasse deo fassus ait nimium.
<ermold_nigel. pipp. 2.89>	Quid faceret? ... Lacrimarum flumina fudit,
<ermold_nigel. pipp. 2.90>	Pectora nam pugnis, unguibus ora quatit;
<ermold_nigel. pipp. 2.91>	Omnia conqueritans, gemitu pulsabat Olimphum,
<ermold_nigel. pipp. 2.92>	Ut sibi, Christe, tuus sermo veniret ovans.
<ermold_nigel. pipp. 2.93>	Contriti miserans precibus veniamque precanti
<ermold_nigel. pipp. 2.94>	Christus ait: "Tanti est musio causa mali!
<ermold_nigel. pipp. 2.95>	Dummodo nostra tibi placuit plus visio cunctis,
<ermold_nigel. pipp. 2.96>	At tibi nostra placens visio saepe fuit.
<ermold_nigel. pipp. 2.97>	Quantum in amore tuo huius dilectio crevit,
<ermold_nigel. pipp. 2.98>	Tantum, crede mihi, visio nostra fugit."
<ermold_nigel. pipp. 2.99>	Ad sese rediens, verbis flagrisque fugacem
<ermold_nigel. pipp. 2.100>	Insequitur, celsa denique voce tonat:
<ermold_nigel. pipp. 2.101>	"Musio, perge foras mures agitare fugaces,
<ermold_nigel. pipp. 2.102>	Carnibus et quorum sume libenter opes!"
<ermold_nigel. pipp. 2.103>	Bestia caesa fugit, dominique revertitur almus
<ermold_nigel. pipp. 2.104>	Fulgor, et abiectum restituit famulum.
<ermold_nigel. pipp. 2.105>	Liminibus nostris liceat succedere nusquam
<ermold_nigel. pipp. 2.106>	Bestiolam, pro qua tot mala proveniunt!
<ermold_nigel. pipp. 2.107>	Nec ideo haec tibi, rex, scripsi, quod cura sit huius
<ermold_nigel. pipp. 2.108>	Bestiolae, canum sit pia cura minor;
<ermold_nigel. pipp. 2.109>	Non est parva quidem vestro sed publica res, rex,
<ermold_nigel. pipp. 2.110>	Cessa ministerio, propitiante deo.
<ermold_nigel. pipp. 2.111>	Officii nomen vestri tenet alma potestas,
<ermold_nigel. pipp. 2.112>	Rex regat ut populum; hinc quoque nomen habet.
<ermold_nigel. pipp. 2.113>	Haec trepidans refero famulus, sed fida manebit
<ermold_nigel. pipp. 2.114>	In domino pietas, cuius amore cano.
<ermold_nigel. pipp. 2.115>	Acta legens regum poteris cognoscere, princeps,
<ermold_nigel. pipp. 2.116>	Quisque deo placuit quae sibi promeruit.
<ermold_nigel. pipp. 2.117>	Primus in Ebrea Saul rex unctus habetur,
<ermold_nigel. pipp. 2.118>	Quem gens dura sibi praefore namque petit;
<ermold_nigel. pipp. 2.119>	Hic tenus usque dei servavit iussa iubentis,
<ermold_nigel. pipp. 2.120>	Et regnum obtinuit, et decus omne simul;
<ermold_nigel. pipp. 2.121>	Denique, crede mihi, a domino ut mox corde recessit,
<ermold_nigel. pipp. 2.122>	Retro abiit, regnum perdidit, ipse obiit;
<ermold_nigel. pipp. 2.123>	David psalmographus, rex atque propheta tonantis,
<ermold_nigel. pipp. 2.124>	Successit regno mox meliore fide,
<ermold_nigel. pipp. 2.125>	Semper amore dei iussis parere paratus,
<ermold_nigel. pipp. 2.126>	Confisus numquam viribus in propriis;
<ermold_nigel. pipp. 2.127>	Peccavit siquidem, correctus voce prophetae
<ermold_nigel. pipp. 2.128>	Mox veniam lacrimis seu prece promeruit.
<ermold_nigel. pipp. 2.129>	Prospera cuncta sibi domino tribuente fuere,
<ermold_nigel. pipp. 2.130>	Et Salomone sua sede locato obiit.
<ermold_nigel. pipp. 2.131>	Hic etiam sapiens regni suscepit honorem,
<ermold_nigel. pipp. 2.132>	Atque fide patris regna diu obtinuit;
<ermold_nigel. pipp. 2.133>	Nam quicumque dei regum praecepta peregit,
<ermold_nigel. pipp. 2.134>	Et regnum obtinuit, huic bona cuncta manent;
<ermold_nigel. pipp. 2.135>	Qui secus atque suos pravos sectavit amores,
<ermold_nigel. pipp. 2.136>	Posthabito domino, qui sibi regna dedit,
<ermold_nigel. pipp. 2.137>	Hunc quoque praesentis dimisit gloria saecli,
<ermold_nigel. pipp. 2.138>	Pro dolor! aeterni compos is esse nequit.
<ermold_nigel. pipp. 2.139>	Nulla valent melius proprii quam gesta parentis
<ermold_nigel. pipp. 2.140>	Reddere te certum, si recitata placent;
<ermold_nigel. pipp. 2.141>	Unde reor vobis nuper scripsisse parumper,
<ermold_nigel. pipp. 2.142>	Nescio si vestris auribus apta forent.
<ermold_nigel. pipp. 2.143>	Nam genus, alme, tuum ut regni suscepit honorem,
<ermold_nigel. pipp. 2.144>	Ecclesiae satagens crescere fecit opus;
<ermold_nigel. pipp. 2.145>	Quanto in amore dei ecclesiarum iura levavit,
<ermold_nigel. pipp. 2.146>	Tanto prostravit arma nociva sibi.
<ermold_nigel. pipp. 2.147>	Primus adest Pippin, Caroli pater ecce potentis,
<ermold_nigel. pipp. 2.148>	Rex bonus et sapiens ecclesiamque colens,
<ermold_nigel. pipp. 2.149>	Francia gens nimium cuius virtute secunda
<ermold_nigel. pipp. 2.150>	Crevit, et ecce suum claret in orbe decus!
<ermold_nigel. pipp. 2.151>	Hinc Carolus magnus, variis virtutibus auctus,
<ermold_nigel. pipp. 2.152>	Qui propriis manibus amplificavit avos;
<ermold_nigel. pipp. 2.153>	Qualis in arma ruit, quantus surrexit in ensem,
<ermold_nigel. pipp. 2.154>	Interrogatus Friso referre valet.
<ermold_nigel. pipp. 2.155>	Tertius, ecce, venit Caroli lectissima proles,
<ermold_nigel. pipp. 2.156>	Pippinus, cuius nomine nomen habes;
<ermold_nigel. pipp. 2.157>	Hic virtute dei subiecit maxima regna,
<ermold_nigel. pipp. 2.158>	De quorum numero gens Aquitana manet.
<ermold_nigel. pipp. 2.159>	Iam venit armipotens Carolus Pippinea proles,
<ermold_nigel. pipp. 2.160>	Romuleum Francis praestitit imperium,
<ermold_nigel. pipp. 2.161>	Rex bonus et sapiens, mitis, praeclarus, honestus,
<ermold_nigel. pipp. 2.162>	Augustus, placidus, bellipotensque, pius,
<ermold_nigel. pipp. 2.163>	Ecclesiae custos, sapientia munere cuius
<ermold_nigel. pipp. 2.164>	Surrexit, longo tempore posthabita.
<ermold_nigel. pipp. 2.165>	Nostra nequit, fateor, gracilis nunc Musa referre
<ermold_nigel. pipp. 2.166>	Inclita gesta viri; rus, polus, aequor, habent.
<ermold_nigel. pipp. 2.167>	Tres quoque cunctipotens Carolo de coniuge natos
<ermold_nigel. pipp. 2.168>	Contulit; hos reges plebs vocitabat ovans:
<ermold_nigel. pipp. 2.169>	Aequivocus patri primus nomenque parentis
<ermold_nigel. pipp. 2.170>	Gestabat Carolus, inclitus atque potens,
<ermold_nigel. pipp. 2.171>	Qui populo placitus regno succedere gaudens,
<ermold_nigel. pipp. 2.172>	Iam procerum votis induperator erat;
<ermold_nigel. pipp. 2.173>	Alter avi gestans nomen de nomine Pippin,
<ermold_nigel. pipp. 2.174>	Italici regni dignus honore fuit,
<ermold_nigel. pipp. 2.175>	Quem Carolus sapiens nimio dilexit amore,
<ermold_nigel. pipp. 2.176>	Regem constituit, inclita dona dedit.
<ermold_nigel. pipp. 2.177>	His ita sepositis, cursum transegit uterque,
<ermold_nigel. pipp. 2.178>	Digna suis meritis Christus habere dedit.
<ermold_nigel. pipp. 2.179>	Quid tibi, rex, referam regnorum iura? tributor
<ermold_nigel. pipp. 2.180>	Perspexit famulum, cui sua sceptra daret.
<ermold_nigel. pipp. 2.181>	Tertius, ecce, manet Hluduwicus Caesar in orbe,
<ermold_nigel. pipp. 2.182>	Quem merito Christus vexit ad imperium.
<ermold_nigel. pipp. 2.183>	Dum puer, acta tamen puerilia nulla patravit,
<ermold_nigel. pipp. 2.184>	Semper amor domini pectore regis erat;
<ermold_nigel. pipp. 2.185>	A puero semper Christi succensus amore,
<ermold_nigel. pipp. 2.186>	Cuius tutus ope cetera perdomuit.
<ermold_nigel. pipp. 2.187>	Hic virtute sua nescivit quaerere regna,
<ermold_nigel. pipp. 2.188>	Imperiumque modo, dante tonante, tenet.
<ermold_nigel. pipp. 2.189>	Cuius celsa fides, probitas, sapientia, laus, pax,
<ermold_nigel. pipp. 2.190>	Nota sat Europae finibus atque Asiae;
<ermold_nigel. pipp. 2.191>	Pacificus, prudens, doctus, moderatus, amatus,
<ermold_nigel. pipp. 2.192>	Augusti nomen induperator habet;
<ermold_nigel. pipp. 2.193>	Ecclesiae tutor, monachorum regula, concors
<ermold_nigel. pipp. 2.194>	De cuius meritis omnia mundus habet;
<ermold_nigel. pipp. 2.195>	Cuius in aspectu Phoebi radiatur imago,
<ermold_nigel. pipp. 2.196>	Cuius ab ore fluunt dulcia mella satis.
<ermold_nigel. pipp. 2.197>	Nam terrena regens, meritis transcendit Olimphum,
<ermold_nigel. pipp. 2.198>	Vivus in aetherea iam modo sede micat.
<ermold_nigel. pipp. 2.199>	Non aliunde, peto, in genitore exempla require.
<ermold_nigel. pipp. 2.200>	Quae gessit facito, quae facit ipse gere!
<ermold_nigel. pipp. 2.201>	Haec tibi, rex, quondam verbis scriptisque solebam
<ermold_nigel. pipp. 2.202>	Dicere, non ea quae conposuere quidam.
<ermold_nigel. pipp. 2.203>	Testis adest Christus, tu, rex mitissime, nosti,
<ermold_nigel. pipp. 2.204>	Invidiae haec stimulis improperata mihi!
<ermold_nigel. pipp. 2.205>	Sed pater omnipotens Susannam crimine solvens,
<ermold_nigel. pipp. 2.206>	Me vestris meritis solvere nempe valet!
<ermold_nigel. pipp. 2.207>	Sit tua vita diu pulchra cum coniuge Irmgart,
<ermold_nigel. pipp. 2.208>	Pippin amate deo, rex venerande satis!
<ermold_nigel. pipp. 2.209>	Sic, rogo, praesentis delectet gloria mundi,
<ermold_nigel. pipp. 2.210>	Ut vobis pateat ianua celsa poli;
<ermold_nigel. pipp. 2.211>	Vivite felices per tempora longa, iugales,
<ermold_nigel. pipp. 2.212>	Iura pudicitiae servet uterque sibi:
<ermold_nigel. pipp. 2.213>	Coniugii casti soboles procedat amata,
<ermold_nigel. pipp. 2.214>	Quae patrum referat nomen ad aethra poli!
<ermold_nigel. pipp. 2.215>	Carmina nostra tuo, princeps, tutamine, posco,
<ermold_nigel. pipp. 2.216>	Ante tuos vultus sint recitata pie;
<ermold_nigel. pipp. 2.217>	Quisque cupit nostros molimine rodere versus,
<ermold_nigel. pipp. 2.218>	Audiat a vobis: "Parce! Nigellus abest."
<ermold_nigel. pipp. 2.219>	Rex bone, te propter famulum consiste Nigellum;
<ermold_nigel. pipp. 2.220>	Quisque cupit, Martem inferat, arma gero!
<ermold_nigel. pipp. 2.221>	ER- modolata tibi conscripsit carmina -MOLDUS,
<ermold_nigel. pipp. 2.222>	Nominis ut famuli sis memor, alme, tui.