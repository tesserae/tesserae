<pseudo_vergil. app_ver. 1.1> Aetna mihi ruptique cavis fornacibus ignes	
<pseudo_vergil. app_ver. 1.2> et quae tam fortes volvant incendia causae,	
<pseudo_vergil. app_ver. 1.3> quid fremat imperium, quid raucos torqueat aestus,	
<pseudo_vergil. app_ver. 1.4> carmen erit. Dexter venias mihi carminis auctor	
<pseudo_vergil. app_ver. 1.5> seu te Cynthos habet seu Delo est gratior Hyla	
<pseudo_vergil. app_ver. 1.6> seu tibi Dodone potior, tecumque faventes	
<pseudo_vergil. app_ver. 1.7> in nova Pierio properent a fonte sorores	
<pseudo_vergil. app_ver. 1.8> vota: per insolitum Phoebo duce tutius itur.	
<pseudo_vergil. app_ver. 1.9> Aurea securi quis nescit saecula regis?	
<pseudo_vergil. app_ver. 1.10> Cum domitis nemo Cererem iactaret in arvis	
<pseudo_vergil. app_ver. 1.11> venturisque malas prohiberet fructibus herbas,	
<pseudo_vergil. app_ver. 1.12> annua sed saturae complerent horrea messes,	
<pseudo_vergil. app_ver. 1.13> ipse suo flueret Bacchus pede mellaque lentis	
<pseudo_vergil. app_ver. 1.14> penderent foliis et pinguis Pallas olivae,	
<pseudo_vergil. app_ver. 1.15> secretos amnis ageret cum gratia ruris?	
<pseudo_vergil. app_ver. 1.16> Non cessit cuiquam melius sua tempora nosse.	
<pseudo_vergil. app_ver. 1.17> Ultima quis tacuit iuvenum certamina Colchos?	
<pseudo_vergil. app_ver. 1.18> Quis non Argolico deflevit Pergamon igni	
<pseudo_vergil. app_ver. 1.19> impositam et tristi natorum funere matrem	
<pseudo_vergil. app_ver. 1.20> aversumque diem sparsumve in semina dentem?	
<pseudo_vergil. app_ver. 1.21> Quis non periurae doluit mendacia puppis	
<pseudo_vergil. app_ver. 1.22> desertam vacuo Minoida litore questus?	
<pseudo_vergil. app_ver. 1.23> Quidquid et antiquom iactata est fabula carmen.	
<pseudo_vergil. app_ver. 1.24> Fortius ignotas molimur pectore curas:	
<pseudo_vergil. app_ver. 1.25> qui tanto motus operi quae causa perenni	
<pseudo_vergil. app_ver. 1.26> explicet in densum flammas et trudat ab imo	
<pseudo_vergil. app_ver. 1.27> ingenti sonitu moles et proxima quaeque	
<pseudo_vergil. app_ver. 1.28> ignibus irriguis urat mens carminis haec est.	
<pseudo_vergil. app_ver. 1.29> Principio ne quem capiat fallacia vatum	
<pseudo_vergil. app_ver. 1.30> sedes esse dei tumidisque e faucibus ignem	
<pseudo_vergil. app_ver. 1.31> Volcani ruere et clausis resonare cavernis	
<pseudo_vergil. app_ver. 1.32> festinantis opus: non est tam sordida divis	
<pseudo_vergil. app_ver. 1.33> cura neque extremas ius est dimittere in artes	
<pseudo_vergil. app_ver. 1.34> sidera; subducto regnant sublimia caelo	
<pseudo_vergil. app_ver. 1.35> illa neque artificum curant tractare laborem.	
<pseudo_vergil. app_ver. 1.36> Discrepat a prima facies haec altera vatum:	
<pseudo_vergil. app_ver. 1.37> illis Cyclopas memorant fornacibus usos,	
<pseudo_vergil. app_ver. 1.38> cum super incudem numerosa in verbera fortes	
<pseudo_vergil. app_ver. 1.39> horrendum magno quaterent sub pondere fulmen	
<pseudo_vergil. app_ver. 1.40> armarentque Iovem: turpe et sine pignore carmen.	
<pseudo_vergil. app_ver. 1.41> Proxima vivaces Aetnaei verticis ignes	
<pseudo_vergil. app_ver. 1.42> impia sollicitat Phlegraeis fabula castris.	
<pseudo_vergil. app_ver. 1.43> Temptavere (nefas) olim detrudere mundo	
<pseudo_vergil. app_ver. 1.44> sidera captivique Iovis transferre gigantes	
<pseudo_vergil. app_ver. 1.45> imperium et victo leges imponere caelo.	
<pseudo_vergil. app_ver. 1.46> (Hos natura sua est alvo tenus, ima per orbes	
<pseudo_vergil. app_ver. 1.47> squameus intortos sinuat vestigia serpens).	
<pseudo_vergil. app_ver. 1.48> Construitur magnis ad proelia montibus agger:	
<pseudo_vergil. app_ver. 1.49> Pelion Ossa creat, summus premit Ossan Olympus.	
<pseudo_vergil. app_ver. 1.50> Iam coacervatas nituntur scandere moles,	
<pseudo_vergil. app_ver. 1.51> impius et miles metuentia comminus astra	
<pseudo_vergil. app_ver. 1.52> provocat, infestus cunctos ad proelia divos	
<pseudo_vergil. app_ver. 1.53> provocat admotisque <ad> tertia sidera signis	
<pseudo_vergil. app_ver. 1.54> Iuppiter e caelo metuit dextramque corusca	
<pseudo_vergil. app_ver. 1.55> armatus flamma removet caligine mundum.	
<pseudo_vergil. app_ver. 1.56> Incursant vasto primum clamore gigantes:	
<pseudo_vergil. app_ver. 1.57> hic magno tonat ore pater geminantque faventes	
<pseudo_vergil. app_ver. 1.58> undique discordes comitum simul agmine venti.	
<pseudo_vergil. app_ver. 1.59> Densa per attonitas rumpuntur flumina nubes	
<pseudo_vergil. app_ver. 1.60> atque in bellandum quae cuique potentia divom	
<pseudo_vergil. app_ver. 1.61> in commune venit. Iam patri dextera Pallas	
<pseudo_vergil. app_ver. 1.62> et Mars laevos erat, iam cetera turba deorum,	
<pseudo_vergil. app_ver. 1.63> stant utrimque deus: validos tum Iuppiter ignis	
<pseudo_vergil. app_ver. 1.64> increpat et iacto proturbat fulmine montes.	
<pseudo_vergil. app_ver. 1.65> Illinc devictae verterunt terga ruinae	
<pseudo_vergil. app_ver. 1.66> infertae divis acies atque impius hostis	
<pseudo_vergil. app_ver. 1.67> praeceps cum castris agitur materque iacentes	
<pseudo_vergil. app_ver. 1.68> impellens victos. Tum pax est reddita mundo,	
<pseudo_vergil. app_ver. 1.69> tum liber cessata venit per sidera, caelum	
<pseudo_vergil. app_ver. 1.70> defensique decus mundi nunc redditur astris.	
<pseudo_vergil. app_ver. 1.71> Gurgite Trinacrio morientem iuppiter Aetna	
<pseudo_vergil. app_ver. 1.72> obruit Enceladon, vasto qui pondere montis	
<pseudo_vergil. app_ver. 1.73> aestuat et petulans exspirat faucibus ignem.	
<pseudo_vergil. app_ver. 1.74> Haec est mendosae volgata licentia famae.	
<pseudo_vergil. app_ver. 1.75> Vatibus ingenium est: hinc audit nobile carmen.	
<pseudo_vergil. app_ver. 1.76> Plurima pars scaenae rerum est fallacia: vates	
<pseudo_vergil. app_ver. 1.77> sub terris nigros viderunt carmine manes	
<pseudo_vergil. app_ver. 1.78> atque inter cineres Ditis pallentia regna,	
<pseudo_vergil. app_ver. 1.79> mentiti vates Stygias undasque canesque.	
<pseudo_vergil. app_ver. 1.80> Hi Tityon poena stravere in iugera foedum;	
<pseudo_vergil. app_ver. 1.81> sollicitant illi te circum, Tantale, poena	
<pseudo_vergil. app_ver. 1.82> sollicitanque siti; Minos, tuaque, Aeace, in umbris	
<pseudo_vergil. app_ver. 1.83> iura canunt idemque rotant Ixionis orbem,	
<pseudo_vergil. app_ver. 1.84> quicquid et interius, falsi sibi conscia terra est.	
<pseudo_vergil. app_ver. 1.85> Nec tu, terra, satis: speculantur numina divom	
<pseudo_vergil. app_ver. 1.86> nec metuont oculos alieno admittere caelo.	
<pseudo_vergil. app_ver. 1.87> Norunt bella deum, norunt abscondita nobis	
<pseudo_vergil. app_ver. 1.88> coniugia et falsa quotiens sub imagine peccent,	
<pseudo_vergil. app_ver. 1.89> taurus in Europen, in Ledam candidus ales	
<pseudo_vergil. app_ver. 1.90> Iuppiter, ut Danaae pretiosus fluxerit imber.	
<pseudo_vergil. app_ver. 1.91> Debita carminibus libertas ista, sed omnis	
<pseudo_vergil. app_ver. 1.92> in vero mihi cura: canam, quo fervida motu	
<pseudo_vergil. app_ver. 1.93> aestuet Aetna novosque rapax sibi congerat ignis.	
<pseudo_vergil. app_ver. 1.94> Quacumque immensus se terrae porrigit orbis	
<pseudo_vergil. app_ver. 1.95> extremique maris curvis incingitur undis,	
<pseudo_vergil. app_ver. 1.96> non totum e solido densum; namque omnis hiatu	
<pseudo_vergil. app_ver. 1.97> secta est intus humus penitusque cavata latebris	
<pseudo_vergil. app_ver. 1.98> exiles suspensa vias agit; utque animanti	
<pseudo_vergil. app_ver. 1.99> per tota errantes percurrunt corpora venae,	
<pseudo_vergil. app_ver. 1.100> ad vitam sanguis omnis qua commeat, isdem	
<pseudo_vergil. app_ver. 1.101> terra voraginibus conceptas derigit auras.	
<pseudo_vergil. app_ver. 1.102> Scilicet aut olim diviso corpore mundi	
<pseudo_vergil. app_ver. 1.103> in maria ac terras et sidera, sors data caelo	
<pseudo_vergil. app_ver. 1.104> prima, secuta maris deseditque infima tellus,	
<pseudo_vergil. app_ver. 1.105> sed tortis rimosa cavis et, qualis acervos	
<pseudo_vergil. app_ver. 1.106> exsilit imparibus iactis ex tempore saxis,	
<pseudo_vergil. app_ver. 1.107> ut crebro introrsus spatio vacefacta charybdis	
<pseudo_vergil. app_ver. 1.108> pendeat in sese, simili quoque terra figura	
<pseudo_vergil. app_ver. 1.109> in tenuis laxata vias non omnis in artum	
<pseudo_vergil. app_ver. 1.110> nec stipata coit - sive illi causa vetusta est	
<pseudo_vergil. app_ver. 1.111> nec nata est facies, sed liber spiritus intrat	
<pseudo_vergil. app_ver. 1.112> et fugiens molitur iter, seu nympha perenni	
<pseudo_vergil. app_ver. 1.113> edit humum limo furtimque obstantia mollit	
<pseudo_vergil. app_ver. 1.114> aut etiam inclusi solidum vicere vapores	
<pseudo_vergil. app_ver. 1.115> atque igni quaesita via est sive omnia certis	
<pseudo_vergil. app_ver. 1.116> pugnavere locis non est hic causa docenda,	
<pseudo_vergil. app_ver. 1.117> dum stet opus causae. Quis enim non credit inanis	
<pseudo_vergil. app_ver. 1.118> esse sinus penitus, tantos emergere fontes	
<pseudo_vergil. app_ver. 1.119> cum videt ac totiens uno se mergere hiatu?	
<pseudo_vergil. app_ver. 1.120> Non ille ex tenui quocumque agat, apta necesse est	
<pseudo_vergil. app_ver. 1.121> confluvia errantes arcessant undique venas	
<pseudo_vergil. app_ver. 1.122> et trahat ex pleno quo fortem contrahat amnem.	
<pseudo_vergil. app_ver. 1.123> Flumina quin etiam latis currentia rivis	
<pseudo_vergil. app_ver. 1.124> occasus habuere suos: aut illa vorago	
<pseudo_vergil. app_ver. 1.125> derepta in praeceps fatali condidit ore,	
<pseudo_vergil. app_ver. 1.126> aut occulta fluont tectis adoperta cavernis	
<pseudo_vergil. app_ver. 1.127> atque inopinatos referunt procul edita cursus.	
<pseudo_vergil. app_ver. 1.128> Quod nisi diversos emittat terra canales	
<pseudo_vergil. app_ver. 1.129> hospitium fluviis, haut semita, nulla profecto	
<pseudo_vergil. app_ver. 1.130> fontibus et rivis constet via pigraque tellus	
<pseudo_vergil. app_ver. 1.131> conferta in solidum segni sub pondere cesset.	
<pseudo_vergil. app_ver. 1.132> Quod si praecipiti conduntur flumina terra,	
<pseudo_vergil. app_ver. 1.133> condita si redeunt, si qua et iam incondita surgunt,	
<pseudo_vergil. app_ver. 1.134> haud mirum, clausis etiam si libera ventis	
<pseudo_vergil. app_ver. 1.135> spiramenta latent. Certis tibi pignera rebus	
<pseudo_vergil. app_ver. 1.136> atque oculis haesura tuis dabit ordine tellus.	
<pseudo_vergil. app_ver. 1.137> Immensos plerumque sinus et iugera pessum	
<pseudo_vergil. app_ver. 1.138> intercepta licet densaque abscondita nocte	
<pseudo_vergil. app_ver. 1.139> prospectare procul, chaos ac sine fine ruinas.	
<pseudo_vergil. app_ver. 1.140> Cernis et in silvis spatiosa cubilia retro	
<pseudo_vergil. app_ver. 1.141> antraque demersas penitus fodisse latebras:	
<pseudo_vergil. app_ver. 1.142> incomperta via est, aer tantum effugit ultra.	
<pseudo_vergil. app_ver. 1.143> Argumenta dabunt ignoti vera profundi,	
<pseudo_vergil. app_ver. 1.144> tu modo subtiles animo duce percipe curas	
<pseudo_vergil. app_ver. 1.145> occultamque fidem manifestis abstrahe rebus.	
<pseudo_vergil. app_ver. 1.146> Nam quo liberior quoque est animosior ignis	
<pseudo_vergil. app_ver. 1.147> semper in inclusis, nec ventis segnior ira est	
<pseudo_vergil. app_ver. 1.148> sub terra penitusque movent hoc plura: necesse est	
<pseudo_vergil. app_ver. 1.149> vincla magis solvant, magis hoc obstantia pellant.	
<pseudo_vergil. app_ver. 1.150> Nec tamen in rigidos exit contenta canales	
<pseudo_vergil. app_ver. 1.151> vis animae flammaeve: ruit qua proxima cedunt	
<pseudo_vergil. app_ver. 1.152> obliquomque secat qua visa tenerrima causa est.	
<pseudo_vergil. app_ver. 1.153> Hin terrae tremor, hinc motus, ubi densus hiantes	
<pseudo_vergil. app_ver. 1.154> spiritus exagitat venas cessantiaque urget.	
<pseudo_vergil. app_ver. 1.155> Quod si spissa foret, solido si staret in omni,	
<pseudo_vergil. app_ver. 1.156> nulla daret miranda sui spectacula tellus	
<pseudo_vergil. app_ver. 1.157> pigraque et in pondus conferta immobilis esset.	
<pseudo_vergil. app_ver. 1.158> Sed summis si forte putas concrescere causis	
<pseudo_vergil. app_ver. 1.159> tantum opus et subitis alimentum viribus ora,	
<pseudo_vergil. app_ver. 1.160> quae patula in promptu cernis, vastosque recessus,	
<pseudo_vergil. app_ver. 1.161> falleris et nondum certo tibi lumine res est.	
<pseudo_vergil. app_ver. 1.162> Namque illis quaecumque vagantur hiatibus, omnes	
<pseudo_vergil. app_ver. 1.163> et sese introitu solvont adituque patenti	
<pseudo_vergil. app_ver. 1.164> conceptae languent vires animosque remittunt.	
<pseudo_vergil. app_ver. 1.165> Quippe ubi quod teneat ventos acuatque morantis	
<pseudo_vergil. app_ver. 1.166> in vacuo defit, cessant tantumque profundi	
<pseudo_vergil. app_ver. 1.167> explicat errantis et in ipso limine tardant:	
<pseudo_vergil. app_ver. 1.168> angustis opus est turbanti faucibus, illic	
<pseudo_vergil. app_ver. 1.169> fervet opus densaque premit premiturque ruina	
<pseudo_vergil. app_ver. 1.170> nunc Euri Boreaeque Notus, nunc huius uterque.	
<pseudo_vergil. app_ver. 1.171> Hinc venti rabies, hinc saevo quassat hiatu	
<pseudo_vergil. app_ver. 1.172> fundamenta soli, trepidant urbesque caducae	
<pseudo_vergil. app_ver. 1.173> inde, neque est aliud, si fas est credere mundo	
<pseudo_vergil. app_ver. 1.174> venturam antiqui faciem, veracius omen.	
<pseudo_vergil. app_ver. 1.175> Haec imo cum sit species naturaque terrae,	
<pseudo_vergil. app_ver. 1.176> introrsus cessante solo trahit undique venas	
<pseudo_vergil. app_ver. 1.177> Aetna sui: manifesta fides et proxima vero est.	
<pseudo_vergil. app_ver. 1.178> Non illi duce me occultas scrutabere causas,	
<pseudo_vergil. app_ver. 1.179> occurrent oculis ipsae cogentque fateri.	
<pseudo_vergil. app_ver. 1.180> Plurima namque patent illi miracula monti.	
<pseudo_vergil. app_ver. 1.181> Hinc vasti terrent aditus merguntque profundo,	
<pseudo_vergil. app_ver. 1.182> porrigit hinc artos penitusque exaestuat ultra.	
<pseudo_vergil. app_ver. 1.183> Hinc scissae rupes obstant discordiaque ingens	
<pseudo_vergil. app_ver. 1.184> inter opus, nectunt aliae mediumque coercent,	
<pseudo_vergil. app_ver. 1.185> pars igni domitae, pars ignes ferre coactae,	
<pseudo_vergil. app_ver. 1.186> ut maior species Aetnae succurrat inanis.	
<pseudo_vergil. app_ver. 1.187> Haec illi sedes tantarumque area rerum est,	
<pseudo_vergil. app_ver. 1.188> haec operis visenda sacri faciesque domusque.	
<pseudo_vergil. app_ver. 1.189> Nunc opus artificem incendi causamque reposcit.	
<pseudo_vergil. app_ver. 1.190> Non illam parvo aut tenui discrimine signes,	
<pseudo_vergil. app_ver. 1.191> mille sub exiguom venient tibi pignora tempus:	
<pseudo_vergil. app_ver. 1.192> res oculos ducent, res ipsae credere cogent.	
<pseudo_vergil. app_ver. 1.193> ... 	
<pseudo_vergil. app_ver. 1.194> Quin etiam: prohibent flammae custodiaque ignis	
<pseudo_vergil. app_ver. 1.195> illi operi est arcens aditus divinaque rerum	
<pseudo_vergil. app_ver. 1.196> cura sine arbitrio est: eadem procul omnia cernes.	
<pseudo_vergil. app_ver. 1.197> Nec tamen est dubium, penitus quis torreat Aetnam	
<pseudo_vergil. app_ver. 1.198> aut quis mirandus tantae faber imperet arti.	
<pseudo_vergil. app_ver. 1.199> Pellitur exustae glomeratim nimbus harenae,	
<pseudo_vergil. app_ver. 1.200> flagrantes properant moles, volvontur ab imo	
<pseudo_vergil. app_ver. 1.201> fundamenta fragor tota nunc rumpitur Aetna,	
<pseudo_vergil. app_ver. 1.202> nunc fusca pallent incendia mixta ruina.	
<pseudo_vergil. app_ver. 1.203> Ipse procul tantos miratur Iuppiter ignes,	
<pseudo_vergil. app_ver. 1.204> neve sepulta novi surgant in bella Gigantes	
<pseudo_vergil. app_ver. 1.205> neu Ditem regni pudeat neu Tartara caelo	
<pseudo_vergil. app_ver. 1.206> vertat: in occulto tantum premit omniaque extra	
<pseudo_vergil. app_ver. 1.207> congeries operit saxorum et putris harenae.	
<pseudo_vergil. app_ver. 1.208> Quae nec sponte sua veniunt nec corporis ulli	
<pseudo_vergil. app_ver. 1.209> sustentata cadunt robustis viribus: omnes	
<pseudo_vergil. app_ver. 1.210> exagitant venti turbas ac vertice saevo	
<pseudo_vergil. app_ver. 1.211> in densum collecta rotant volvontque profundo.	
<pseudo_vergil. app_ver. 1.212> Haec causae spectanda ferunt incendia montis;	
<pseudo_vergil. app_ver. 1.213> spiritus inflatis nomen, languentibus aer.	
<pseudo_vergil. app_ver. 1.214> Nam prope, nequaquam par est violentia flammae;	
<pseudo_vergil. app_ver. 1.215> ingenium velox illi motusque perennis,	
<pseudo_vergil. app_ver. 1.216> verum opus auxilium est ut pellat corpora: nullus	
<pseudo_vergil. app_ver. 1.217> impetus est ipsi: qua spiritus imperat, audet:	
<pseudo_vergil. app_ver. 1.218> hic princeps magnoque sub hoc duce militata ignis.	
<pseudo_vergil. app_ver. 1.219> Nunc quoniam in promptu est operis natura solique,	
<pseudo_vergil. app_ver. 1.220> unde ipsi venti, quae res incendia pascit,	
<pseudo_vergil. app_ver. 1.221> cur subito cohibent vires, quae causa silenti,	
<pseudo_vergil. app_ver. 1.222> subsequar: immensus labor est, sed fertilis idem:	
<pseudo_vergil. app_ver. 1.223> digna laboratis respondent praemia curis.	
<pseudo_vergil. app_ver. 1.224> Non oculis solum pecudum miranda tueri	
<pseudo_vergil. app_ver. 1.225> more nec effusos in humum grave pascere corpus,	
<pseudo_vergil. app_ver. 1.226> nosse fidem rerum dubiasque exquirere causas,	
<pseudo_vergil. app_ver. 1.227> ingenium sacrare caputque attollere caelo,	
<pseudo_vergil. app_ver. 1.228> scire quot et quae sint magno fatalia mundo	
<pseudo_vergil. app_ver. 1.229> principia (occasus metuont, ad saecula pergunt,	
<pseudo_vergil. app_ver. 1.230> et firma aeterno religata est machina vinclo),	
<pseudo_vergil. app_ver. 1.231> solis scire modum et quanto minor orbita lunae est	
<pseudo_vergil. app_ver. 1.232> (haec brevior cursu bis senos pervolat orbes,	
<pseudo_vergil. app_ver. 1.233> annuos ille movet), quae certo sidera currant	
<pseudo_vergil. app_ver. 1.234> ordine quaeve suos servent incondita motus,	
<pseudo_vergil. app_ver. 1.235> scire vices etiam signorum tradita iura	
<pseudo_vergil. app_ver. 1.236> (sex cum nocte rapi, totidem cum luce referri),	
<pseudo_vergil. app_ver. 1.237> nubila cur Panope caelo denuntiet imbres,	
<pseudo_vergil. app_ver. 1.238> quo rubeat Phoebe, quo frater palleat igni,	
<pseudo_vergil. app_ver. 1.239> tempora cur varient anni (ver, prima iuventa	
<pseudo_vergil. app_ver. 1.240> cur aestate perit, cur aestas ipsa senescit	
<pseudo_vergil. app_ver. 1.241> autumnoque obrepit hiemps et in orbe recurrit?);	
<pseudo_vergil. app_ver. 1.242> axem scire Helices et tristem nosse cometem,	
<pseudo_vergil. app_ver. 1.243> Lucifer unde micet quave Hesperus, unde Bootes,	
<pseudo_vergil. app_ver. 1.244> Saturni quae stella tenax, quae Martia pugnax,	
<pseudo_vergil. app_ver. 1.245> quo rapiant nautae, quo sidere lintea pandant;	
<pseudo_vergil. app_ver. 1.246> scire vias maris et caeli praediscere cursus,	
<pseudo_vergil. app_ver. 1.247> quo vocet Orion, quo Sirius excubet index,	
<pseudo_vergil. app_ver. 1.248> et quaecumque iacent tanto miracula mundo	
<pseudo_vergil. app_ver. 1.249> non congesta pati nec acervo condita rerum,	
<pseudo_vergil. app_ver. 1.250> sed manifesta notis certa disponere sede	
<pseudo_vergil. app_ver. 1.251> singula divina est animi ac iucunda voluptas.	
<pseudo_vergil. app_ver. 1.252> Sed prior haec homini cura est, cognoscere terram	
<pseudo_vergil. app_ver. 1.253> quaeque in ea miranda tulit natura notare:	
<pseudo_vergil. app_ver. 1.254> haec nobis magis affinis caelestibus astris.	
<pseudo_vergil. app_ver. 1.255> Nam quae mortali cuiquam est amentia maior,	
<pseudo_vergil. app_ver. 1.256> in Iovis errantem regno perquirere divos,	
<pseudo_vergil. app_ver. 1.257> tantum opus ante pedes transire ac perdere segnem?	
<pseudo_vergil. app_ver. 1.258> Torquemur miseri in parvis terimurque labore.	
<pseudo_vergil. app_ver. 1.259> Scrutamur rimas et vertimus omne profundum,	
<pseudo_vergil. app_ver. 1.260> quaeritur argenti semen, nunc aurea vena,	
<pseudo_vergil. app_ver. 1.261> torquentur flamma terrae ferroque domantur,	
<pseudo_vergil. app_ver. 1.262> dum sese pretio redimant, verumque professae	
<pseudo_vergil. app_ver. 1.263> tum demum vilesque iacent inopesque relictae.	
<pseudo_vergil. app_ver. 1.264> Noctes atque dies festinant arva coloni,	
<pseudo_vergil. app_ver. 1.265> callent rure manus, glebarum expandimus usum:	
<pseudo_vergil. app_ver. 1.266> fertilis haec segetique feracior, altera viti,	
<pseudo_vergil. app_ver. 1.267> haec plantis humus, haec herbis dignissima tellus,	
<pseudo_vergil. app_ver. 1.268> haec duro melior pecori silvisque fidelis,	
<pseudo_vergil. app_ver. 1.269> aridiora tenent oleae, sucosior ulmis	
<pseudo_vergil. app_ver. 1.270> grata leves cruciant animos et corpora curae,	
<pseudo_vergil. app_ver. 1.271> horreaque ut saturent tumeant et dolia musto	
<pseudo_vergil. app_ver. 1.272> plenaque desecto surgant faenilia campo:	
<pseudo_vergil. app_ver. 1.273> sic avidis semper quaevis est carior ipsis.	
<pseudo_vergil. app_ver. 1.274> Implendus sibi quisque bonis est artibus: illae	
<pseudo_vergil. app_ver. 1.275> sunt animi fruges, haec rerum est optima merces:	
<pseudo_vergil. app_ver. 1.276> scire quid occulto terrae natura coercet,	
<pseudo_vergil. app_ver. 1.277> nullum fallere opus, non mutum cernere sacros	
<pseudo_vergil. app_ver. 1.278> Aetnaei montis fremitus animosque furentis,	
<pseudo_vergil. app_ver. 1.279> non subito pallere sono, non credere subter	
<pseudo_vergil. app_ver. 1.280> caelestis migrasse minas aut Tartara rumpi,	
<pseudo_vergil. app_ver. 1.281> nosse quid intendat ventos, quid nutriat ignes,	
<pseudo_vergil. app_ver. 1.282> unde repente quies et iuncto foedere pax sit.	
<pseudo_vergil. app_ver. 1.283> Concrescant animae penitus, seu forte cavernae	
<pseudo_vergil. app_ver. 1.284> introitusque ipsi sorbent, seu terra minutis	
<pseudo_vergil. app_ver. 1.285> rara foraminibus tenuis in se abstrahit auras	
<pseudo_vergil. app_ver. 1.286> (plenius hoc etiam, rigido quia vertice surgens	
<pseudo_vergil. app_ver. 1.287> illinc infestis atque hinc obnoxia ventis	
<pseudo_vergil. app_ver. 1.288> undique diversas admittere cogitur auras,	
<pseudo_vergil. app_ver. 1.289> et coniuratis addit concordia vires),	
<pseudo_vergil. app_ver. 1.290> sive introrsus agunt nubes et nubilus Auster	
<pseudo_vergil. app_ver. 1.291> si forte inflexere caput tergoque feruntur,	
<pseudo_vergil. app_ver. 1.292> praecipiti deiecta sono premit una fugatque	
<pseudo_vergil. app_ver. 1.293> torrentis auras pulsataque corpora denset.	
<pseudo_vergil. app_ver. 1.294> Nam veluti sonat ora diu Tritone canoro	
<pseudo_vergil. app_ver. 1.295> (pellit opus collectus aquae vinctusque movere	
<pseudo_vergil. app_ver. 1.296> spiritus et longas emugit bucina voces)	
<pseudo_vergil. app_ver. 1.297> carmineque irriguo magnis cortina theatris	
<pseudo_vergil. app_ver. 1.298> imparibus numerosa modis canit arte regentis,	
<pseudo_vergil. app_ver. 1.299> quae tenuem impellens animam subremigat unda:	
<pseudo_vergil. app_ver. 1.300> haud aliter summota furens torrentibus aura	
<pseudo_vergil. app_ver. 1.301> pugnat in angusto et magnum commurmurat Aetna.	
<pseudo_vergil. app_ver. 1.302> Credendum est etiam ventorum exsistere causas	
<pseudo_vergil. app_ver. 1.303> sub terra similis harum quas cernimus extra,	
<pseudo_vergil. app_ver. 1.304> ut, cum densa premunt inter se corpora, turba	
<pseudo_vergil. app_ver. 1.305> elisa in vacuom fugiant et proxima secum	
<pseudo_vergil. app_ver. 1.306> nomina tota trahant tutaque in sede resistant.	
<pseudo_vergil. app_ver. 1.307> Quod si forte mihi quaedam discordia tecum est,	
<pseudo_vergil. app_ver. 1.308> principiis aliis credas consurgere ventos:	
<pseudo_vergil. app_ver. 1.309> non dubium rupis aliquas penitusque cavernas	
<pseudo_vergil. app_ver. 1.310> provehere ingenti sonitu casuque propinquas	
<pseudo_vergil. app_ver. 1.311> diffugere impellique animas, hinc crescere ventos;	
<pseudo_vergil. app_ver. 1.312> aut umore etiam nebulas effundere largo,	
<pseudo_vergil. app_ver. 1.313> ut campis agrisque solent, quos alluit amnis:	
<pseudo_vergil. app_ver. 1.314> vallibus exoriens caligat nubilus aer,	
<pseudo_vergil. app_ver. 1.315> flumina parva ferunt auras, vis proxima vento est,	
<pseudo_vergil. app_ver. 1.316> eminus adspirat fortis et verberat umor.	
<pseudo_vergil. app_ver. 1.317> Atque haec in vacuo si tanta potentia rerum est,	
<pseudo_vergil. app_ver. 1.318> hoc plura efficiant infra clusaeque necesse est.	
<pseudo_vergil. app_ver. 1.319> His agitur causis extra penitusque: coactus	
<pseudo_vergil. app_ver. 1.320> exagitant ventos, pugnant in faucibus, arte	
<pseudo_vergil. app_ver. 1.321> pugnantis suffocat iter. Velut unda profundo	
<pseudo_vergil. app_ver. 1.322> terque quaterque exhausta gravis ubi perbibit Euros,	
<pseudo_vergil. app_ver. 1.323> ingeminant fluctus et primos ultimus urget:	
<pseudo_vergil. app_ver. 1.324> haud secus adstrictus certamine tangitur ictu	
<pseudo_vergil. app_ver. 1.325> spiritus involvensque suo sibi pondera vires	
<pseudo_vergil. app_ver. 1.326> densa per ardentes exercet corpora vires	
<pseudo_vergil. app_ver. 1.327> et quacumque iter est, properat transitque morantem,	
<pseudo_vergil. app_ver. 1.328> donec confluvio veluti siphonibus actus	
<pseudo_vergil. app_ver. 1.329> exilit atque furens tota vomit igneus Aetna.	
<pseudo_vergil. app_ver. 1.330> Quod si forte putas isdem decurrere ventos	
<pseudo_vergil. app_ver. 1.331> faucibus atque isdem pulsos remeare, notandas	
<pseudo_vergil. app_ver. 1.332> res oculis locus ipse dabit cogetque negare.	
<pseudo_vergil. app_ver. 1.333> Quamvis caeruleo siccus Iove fulgeat aether	
<pseudo_vergil. app_ver. 1.334> purpureoque rubens surgat iubar aureus ostro,	
<pseudo_vergil. app_ver. 1.335> illinc obscura semper caligine nubes	
<pseudo_vergil. app_ver. 1.336> pigraque defuso circumstupet umida voltu	
<pseudo_vergil. app_ver. 1.337> prospectans sublimis opus vastosque receptus.	
<pseudo_vergil. app_ver. 1.338> Non illam videt Aetna nec ullo intercipit aestu:	
<pseudo_vergil. app_ver. 1.339> obsequitur quacumque iubet levis aura, reditque.	
<pseudo_vergil. app_ver. 1.340> Placantis etiam caelestia numina ture	
<pseudo_vergil. app_ver. 1.341> summo cerne iugo vel qua liberrimus Aetnae	
<pseudo_vergil. app_ver. 1.342> introspectus hiat, tantarum semina rerum,	
<pseudo_vergil. app_ver. 1.343> si nihil irritet flammas stupeatque profundum.	
<pseudo_vergil. app_ver. 1.344> Huic igitur credis, torrens ut spiritus ille,	
<pseudo_vergil. app_ver. 1.345> qui rupis terramque notat, qui fulminant ignis,	
<pseudo_vergil. app_ver. 1.346> cum rexit vires et praeceps flexit habenas,	
<pseudo_vergil. app_ver. 1.347> praesertim ipsa suo declinia pondere numquam	
<pseudo_vergil. app_ver. 1.348> corpora deripiat validoque absorbeat aestu?	
<pseudo_vergil. app_ver. 1.349> Quod si fallor, adest species tantusque ruentis	
<pseudo_vergil. app_ver. 1.350> impetus attentos oculorum transfugit ictus.	
<pseudo_vergil. app_ver. 1.351> Nec levitas tantos igitur ferit aura movetque.	
<pseudo_vergil. app_ver. 1.352> Sparsa liquore manus sacros ubi ventilat ignis,	
<pseudo_vergil. app_ver. 1.353> verberat ora tamen, pulsatque corpora nostris	
<pseudo_vergil. app_ver. 1.354> incursant: adeo in tenui vim causa repellit.	
<pseudo_vergil. app_ver. 1.355> Non cinerem stipulamve levem, non arida sorbet	
<pseudo_vergil. app_ver. 1.356> gramina, non tenuis plantis humus excita praeda est,	
<pseudo_vergil. app_ver. 1.357> surgit odoratis sublimis fumus ab aris:	
<pseudo_vergil. app_ver. 1.358> tanta quies illi est et pax innoxia rapti.	
<pseudo_vergil. app_ver. 1.359> Sive peregrinis igitur propriisve potentes	
<pseudo_vergil. app_ver. 1.360> coniurant animae causis, ille impetus ignes	
<pseudo_vergil. app_ver. 1.361> et montis partes atra subvectat harena	
<pseudo_vergil. app_ver. 1.362> vastaque concursu trepidantia saxa fragoris	
<pseudo_vergil. app_ver. 1.363> ardentisque simul flammas ac fulmina rumpunt:	
<pseudo_vergil. app_ver. 1.364> haud aliter quam, cum prono iacuere sub Austro	
<pseudo_vergil. app_ver. 1.365> aut Aquilone fremunt silvae, dant bracchia nodo	
<pseudo_vergil. app_ver. 1.366> implicitae et serpunt iunctis incendia ramis.	
<pseudo_vergil. app_ver. 1.367> Nec te decipiant stolidi mendacia volgi,	
<pseudo_vergil. app_ver. 1.368> exhaustos cessare sinus, dare tempora, rursus	
<pseudo_vergil. app_ver. 1.369> ut rapiant vires repetantque in proelia victi.	
<pseudo_vergil. app_ver. 1.370> Pelle nefas animo mendacemque exue famam:	
<pseudo_vergil. app_ver. 1.371> non est divinis tam sordida rebus egestas	
<pseudo_vergil. app_ver. 1.372> nec parvas mendicat opes nec corrogat auras.	
<pseudo_vergil. app_ver. 1.373> Praesto sunt operae ventorum examina semper:	
<pseudo_vergil. app_ver. 1.374> causa latet, quae rumpat iter cogatque morari.	
<pseudo_vergil. app_ver. 1.375> Saepe premit fauces magnis exstructa ruinis	
<pseudo_vergil. app_ver. 1.376> congeries clauditque vias luctamine ab imo	
<pseudo_vergil. app_ver. 1.377> et, spisso veluti tecto, sub pondere pressat	
<pseudo_vergil. app_ver. 1.378> haud similis teneros cursu: tum frigida monti	
<pseudo_vergil. app_ver. 1.379> desidia est tutoque licet discedere montes.	
<pseudo_vergil. app_ver. 1.380> Post, ubi concrevere mora, velocius urgent,	
<pseudo_vergil. app_ver. 1.381> pellunt oppositi moles ac vincula rumpunt;	
<pseudo_vergil. app_ver. 1.382> quicquid in obliquom est, frangunt iter, acrior ictu	
<pseudo_vergil. app_ver. 1.383> impetus exoritur; magnis operata rapinis	
<pseudo_vergil. app_ver. 1.384> flamma micat latosque ruens exundat in agros:	
<pseudo_vergil. app_ver. 1.385> sic cessata diu referunt spectacula venti.	
<pseudo_vergil. app_ver. 1.386> Nunc superant quaecumque regant incendia silvae,	
<pseudo_vergil. app_ver. 1.387> quae flammas alimenta vocent, quid nutriat Aetnam.	
<pseudo_vergil. app_ver. 1.388> Incendi poterunt illis vernacula causis	
<pseudo_vergil. app_ver. 1.389> materia appositumque igni genus utile terrae.	
<pseudo_vergil. app_ver. 1.390> Uritur assidue calidus nunc sulpuris umor,	
<pseudo_vergil. app_ver. 1.391> nunc spissus crebro praebetur alumine sucus;	
<pseudo_vergil. app_ver. 1.392> pingue bitumen adest et quicquid comminus acris	
<pseudo_vergil. app_ver. 1.393> irritat flammas, illius corporis Aetna est.	
<pseudo_vergil. app_ver. 1.394> Atque hanc materiem penitus discurrere, fontes	
<pseudo_vergil. app_ver. 1.395> infectae eripiantur aquae radice sub ipsa;	
<pseudo_vergil. app_ver. 1.396> pars oculis manifesta iacet, quae robore dura est	
<pseudo_vergil. app_ver. 1.397> ac lapis: in pingui fervent incendia suco.	
<pseudo_vergil. app_ver. 1.398> Quin etiam varie quaedam sine nomine saxa	
<pseudo_vergil. app_ver. 1.399> toto monte liquent: illis custodia flammae	
<pseudo_vergil. app_ver. 1.400> vera tenaxque data est, sed maxima causa molaris	
<pseudo_vergil. app_ver. 1.401> illius incendi lapis est, sibi vindicat Aetnam.	
<pseudo_vergil. app_ver. 1.402> Quem si forte manu teneas ac robore cernas,	
<pseudo_vergil. app_ver. 1.403> nec fervere putes ignem nec spargere posse;	
<pseudo_vergil. app_ver. 1.404> sed simul ac ferro quaeras, respondet et ictu	
<pseudo_vergil. app_ver. 1.405> scintillat dolor. Hunc multis circum inice flammis	
<pseudo_vergil. app_ver. 1.406> et patere extorquere animos atque exue robur:	
<pseudo_vergil. app_ver. 1.407> fundetur ferro citius, nam mobilis illi	
<pseudo_vergil. app_ver. 1.408> et metuens natura mali est, ubi coritur ignis.	
<pseudo_vergil. app_ver. 1.409> Sed simul atque hausit flammas, non tutior haustis	
<pseudo_vergil. app_ver. 1.410> ulla domus servans aciem duransque tenaci	
<pseudo_vergil. app_ver. 1.411> saepta fide: tanta est illi patientia victo;	
<pseudo_vergil. app_ver. 1.412> vix umquam redit in vires atque evomit ignem.	
<pseudo_vergil. app_ver. 1.413> Totus enim denso stipatur robore, tarde	
<pseudo_vergil. app_ver. 1.414> per tenuis admissa vias incendia nutrit	
<pseudo_vergil. app_ver. 1.415> cunctanterque eadem et pigre concepta remittit.	
<pseudo_vergil. app_ver. 1.416> Nec tandem hoc uno, quod montis plurima pars est,	
<pseudo_vergil. app_ver. 1.417> vincit et incendi causam tenet ille (profecto	
<pseudo_vergil. app_ver. 1.418> miranda est lapidum vivax animosaque virtus):	
<pseudo_vergil. app_ver. 1.419> cetera materies, quaecumque est fertilis igni,	
<pseudo_vergil. app_ver. 1.420> ut semel accensa est, moritur nec restat in illa	
<pseudo_vergil. app_ver. 1.421> quod repetas, tantum cinis et sine semine terra est:	
<pseudo_vergil. app_ver. 1.422> hic semel atque iterum patiens ac mille perhaustis	
<pseudo_vergil. app_ver. 1.423> ignibus instaurat vires nec desinit ante	
<pseudo_vergil. app_ver. 1.424> quam levis excocto defectus robore pumex	
<pseudo_vergil. app_ver. 1.425> in cinerem putrisque iacet dilapsus harenas.	
<pseudo_vergil. app_ver. 1.426> Cerne locis etiam, similis assiste cavernas:	
<pseudo_vergil. app_ver. 1.427> illic materiae pascentis copia maior,	
<pseudo_vergil. app_ver. 1.428> sed genus hoc lapidis (certissima signa coloris)	
<pseudo_vergil. app_ver. 1.429> quod nullas adiunxit opes, et languit ignis.	
<pseudo_vergil. app_ver. 1.430> Dicitur insidiis flagrasse Aenaria quondam	
<pseudo_vergil. app_ver. 1.431> nunc exstincta super, testisque Neapolin inter	
<pseudo_vergil. app_ver. 1.432> et Cumas locus est, multis iam frigidus annis	
<pseudo_vergil. app_ver. 1.433> quamvis aeterno pingue scatet ubere sulpur:	
<pseudo_vergil. app_ver. 1.434> in mercem legitur, tanto est fecundius Aetna	
<pseudo_vergil. app_ver. 1.435> insula, cui nomen facies dedit ipsa rotunda,	
<pseudo_vergil. app_ver. 1.436> sulpure non solum nec obesa bitumine terra est,	
<pseudo_vergil. app_ver. 1.437> et lapis adiutat generandis ignibus aptus,	
<pseudo_vergil. app_ver. 1.438> sed raro fumat, quin vix si accenditur ardet,	
<pseudo_vergil. app_ver. 1.439> in breve mortalis flammas quod copia nutrit.	
<pseudo_vergil. app_ver. 1.440> Insula durat <et> a Volcani nomine sacra,	
<pseudo_vergil. app_ver. 1.441> pars tamen incendi maior refrixit et alto	
<pseudo_vergil. app_ver. 1.442> iactatas recipit classes portuque tuetur;	
<pseudo_vergil. app_ver. 1.443> quae restat minor, et dives satis ubere terra est,	
<pseudo_vergil. app_ver. 1.444> sed non Aetnaei vires quae conferat igni.	
<pseudo_vergil. app_ver. 1.445> Atque haec ipsa tamen iam quondam exstincta fuisset,	
<pseudo_vergil. app_ver. 1.446> ni furtim adgereret Siculi vicinia montis	
<pseudo_vergil. app_ver. 1.447> materiem silvamque suam pressove canali	
<pseudo_vergil. app_ver. 1.448> huc illuc ageret ventos et pasceret ignes.	
<pseudo_vergil. app_ver. 1.449> Sed melius res ipsa notis spectataque veris	
<pseudo_vergil. app_ver. 1.450> occurrit signis nec temptat fallere testem.	
<pseudo_vergil. app_ver. 1.451> Nam circa latera atque imis radicibus Aetnae	
<pseudo_vergil. app_ver. 1.452> candentes efflant lapides disiectaque saxa	
<pseudo_vergil. app_ver. 1.453> intereunt venis, manifesto ut credere possis,	
<pseudo_vergil. app_ver. 1.454> pabula et ardendi causam lapidem esse molarem,	
<pseudo_vergil. app_ver. 1.455> cuius defectus ieiunos colligit ignes.	
<pseudo_vergil. app_ver. 1.456> Ille ubi collegit flammas iacit et simul ictu	
<pseudo_vergil. app_ver. 1.457> materiam accendit cogitque liquescere secum.	
<pseudo_vergil. app_ver. 1.458> Haud equidem mirum, <in> facie quae cernimus extra,	
<pseudo_vergil. app_ver. 1.459> si lenitur opus, restat: magis uritur illic	
<pseudo_vergil. app_ver. 1.460> sollicitatque magis vicina incendia saxum	
<pseudo_vergil. app_ver. 1.461> certaque venturae praemittit pignora flammae.	
<pseudo_vergil. app_ver. 1.462> Nam simul atque movet viris turbamque minatur,	
<pseudo_vergil. app_ver. 1.463> diffugit extemploque solum trahit: ictaque ramis	
<pseudo_vergil. app_ver. 1.464> et grave sub terra murmur demonstrat et ignis.	
<pseudo_vergil. app_ver. 1.465> Tum pavidum fugere et sacris concedere rebus	
<pseudo_vergil. app_ver. 1.466> par rere: e tuto speculaberis omnia collis.	
<pseudo_vergil. app_ver. 1.467> Nam subito effervent onerosa incendia raptis,	
<pseudo_vergil. app_ver. 1.468> accensae subeunt moles truncaeque ruinae	
<pseudo_vergil. app_ver. 1.469> provolvont atque atra sonant examina harenae.	
<pseudo_vergil. app_ver. 1.470> Illinc incertae facies hominumque figurae:	
<pseudo_vergil. app_ver. 1.471> pars lapidum domita, stanti pars robora pugnae	
<pseudo_vergil. app_ver. 1.472> nec recipit flammas; hinc defessus anhelat	
<pseudo_vergil. app_ver. 1.473> atque aperit se hosti, decrescit spiritus illic -	
<pseudo_vergil. app_ver. 1.474> haud aliter quam cum leto devicta tropaeo	
<pseudo_vergil. app_ver. 1.475> prona iacet campis acies et castra sub ipsa.	
<pseudo_vergil. app_ver. 1.476> Tum si quis lapidum summo pertabuit igni,	
<pseudo_vergil. app_ver. 1.477> asperior sopito et quaedam sordida faex est,	
<pseudo_vergil. app_ver. 1.478> qualem purgato cernes desidere ferro.	
<pseudo_vergil. app_ver. 1.479> Verum ubi paulatim exsiluit sublata caducis	
<pseudo_vergil. app_ver. 1.480> congeries saxis, angusto vertice surgens,	
<pseudo_vergil. app_ver. 1.481> sic veluti in fornace lapis torretur et omnis	
<pseudo_vergil. app_ver. 1.482> exustus penitus venis subit altius umor,	
<pseudo_vergil. app_ver. 1.483> amissis opibus levis et sine pondere pumex	
<pseudo_vergil. app_ver. 1.484> excutitur, liquor ille magis fervere magisque	
<pseudo_vergil. app_ver. 1.485> fluminis in speciem mitis procedere tandem	
<pseudo_vergil. app_ver. 1.486> incipit ac primis demittit collibus undas.	
<pseudo_vergil. app_ver. 1.487> Illae paulatim bis sena in milia pergunt,	
<pseudo_vergil. app_ver. 1.488> quippe nihil revocat, curvis nihil ignibus obstat,	
<pseudo_vergil. app_ver. 1.489> nulla tenet (frustra) moles, simul omnia pugnant:	
<pseudo_vergil. app_ver. 1.490> nunc silvas rupesque notant haec tela, solumque	
<pseudo_vergil. app_ver. 1.491> ipsum adiutat opus facilesque sibi induit amnis.	
<pseudo_vergil. app_ver. 1.492> Quod si forte cavis cunctatus vallibus haesit	
<pseudo_vergil. app_ver. 1.493> (utpote inaequalis volvens perpascitur agros),	
<pseudo_vergil. app_ver. 1.494> ingeminant fluctus et stantibus increpat undis;	
<pseudo_vergil. app_ver. 1.495> sicut cum rapidum turbo mare cernulus aestu	
<pseudo_vergil. app_ver. 1.496> ac primum tenuis imas agit, ulteriores	
<pseudo_vergil. app_ver. 1.497> progrediens late diffunditur et succernens.	
<pseudo_vergil. app_ver. 1.498> Flumina consistunt ripis ac frigore durant	
<pseudo_vergil. app_ver. 1.499> paulatimque ignes coeunt ac flammea massis	
<pseudo_vergil. app_ver. 1.500> exuitur facies: tum prima ut quaeque rigescit	
<pseudo_vergil. app_ver. 1.501> effumat moles atque ipso pondere tracta	
<pseudo_vergil. app_ver. 1.502> volvitur ingenti strepitu praecepsque sonanti	
<pseudo_vergil. app_ver. 1.503> cum solido inflicta est, pulsatos dissipat ignes	
<pseudo_vergil. app_ver. 1.504> et qua disclusa est, candenti robore fulget.	
<pseudo_vergil. app_ver. 1.505> Emicat examen plagis, ardentia saxa	
<pseudo_vergil. app_ver. 1.506> (scintillas procul ecce vides, procul esse ruentis)	
<pseudo_vergil. app_ver. 1.507> incolumi fervore cadunt, fert impetus ignes,	
<pseudo_vergil. app_ver. 1.508> Symaethi quondam ut ripas traiecerit amnis;	
<pseudo_vergil. app_ver. 1.509> vix iunctis quisquam fixo dimoverit illas,	
<pseudo_vergil. app_ver. 1.510> vicenos persaepe dies iacet obruta moles.	
<pseudo_vergil. app_ver. 1.511> Sed frustra certis disponere singula causis	
<pseudo_vergil. app_ver. 1.512> temptamus, si firma manet tibi fabula mendax,	
<pseudo_vergil. app_ver. 1.513> materiam ut credas aliam fluere igne, favillae	
<pseudo_vergil. app_ver. 1.514> flumina proprietate simul concrescere, sive	
<pseudo_vergil. app_ver. 1.515> commixtum lento flagrare bitumine sulpur:	
<pseudo_vergil. app_ver. 1.516> nam posse exusto cretam quoque robore fundi	
<pseudo_vergil. app_ver. 1.517> et figulos huic esse fidem, dein frigoris usu	
<pseudo_vergil. app_ver. 1.518> duritiem revocare suam et constringere venas.	
<pseudo_vergil. app_ver. 1.519> Sed signum commune leve est atque irrita causa	
<pseudo_vergil. app_ver. 1.520> quae trepidat: certo verum tibi pignore constat.	
<pseudo_vergil. app_ver. 1.521> Nam velut arguti natura est aeris et igni	
<pseudo_vergil. app_ver. 1.522> cum domitum est, constans eademque et robore salvo	
<pseudo_vergil. app_ver. 1.523> ultraque ut possis aeris cognoscere portam.	
<pseudo_vergil. app_ver. 1.524> haud aliter lapis ille tenet, seu forte madentes	
<pseudo_vergil. app_ver. 1.525> effluit in flammas sive est securus ab illis,	
<pseudo_vergil. app_ver. 1.526> conservatque notas nec voltum perdidit ignis.	
<pseudo_vergil. app_ver. 1.527> Quin etiam alternans multis color ipse fefellit	
<pseudo_vergil. app_ver. 1.528> aut odor aut levitas: putris magis ille magisque,	
<pseudo_vergil. app_ver. 1.529> una operis facies eadem perque omnia terra est.	
<pseudo_vergil. app_ver. 1.530> Nec tamen infitior lapides ardescere certos,	
<pseudo_vergil. app_ver. 1.531> interius furere accensos: haec propria virtus.	
<pseudo_vergil. app_ver. 1.532> Quin ipsis quaedam Siculi cognomina saxis	
<pseudo_vergil. app_ver. 1.533> imposuere firdicas et iam ipso nomine signant	
<pseudo_vergil. app_ver. 1.534> fusilis esse notae: numquam tamen illa liquescunt,	
<pseudo_vergil. app_ver. 1.535> quamvis materies foveat sucosior intus,	
<pseudo_vergil. app_ver. 1.536> ni penitus venae fuerint commissa molari.	
<pseudo_vergil. app_ver. 1.537> Quod si quis lapidis miratur fusile robur,	
<pseudo_vergil. app_ver. 1.538> cogitet obscuri verissima dicta libelli,	
<pseudo_vergil. app_ver. 1.539> Heraclite tui: nihil insuperabile gigni	
<pseudo_vergil. app_ver. 1.540> omnia quae rerum natura semina iacta.	
<pseudo_vergil. app_ver. 1.541> Sed nimium hoc mirum. Densissima corpora saepe	
<pseudo_vergil. app_ver. 1.542> et solido vicina tamen compescimus igni.	
<pseudo_vergil. app_ver. 1.543> Non animos aeris flammis succumbere cernis?	
<pseudo_vergil. app_ver. 1.544> Lentitiem plumbi non exuit ipsaque ferri	
<pseudo_vergil. app_ver. 1.545> materies praedura tamen subvertitur igni	
<pseudo_vergil. app_ver. 1.546> spissaque suspensis fornacibus aurea saxa	
<pseudo_vergil. app_ver. 1.547> exsudant pretium? Et quaedam fortasse profundo	
<pseudo_vergil. app_ver. 1.548> incomperta iacent similique obnoxia sorti.	
<pseudo_vergil. app_ver. 1.549> Nec locus ingenio est, oculi te iudice vincent.	
<pseudo_vergil. app_ver. 1.550> Nam lapis ille riget praeclususque ignibus obstat,	
<pseudo_vergil. app_ver. 1.551> si parvis torrere velis caeloque patenti;	
<pseudo_vergil. app_ver. 1.552> candenti pressoque agedum fornace coerce:	
<pseudo_vergil. app_ver. 1.553> nec sufferre potest nec saevom durat in hostem,	
<pseudo_vergil. app_ver. 1.554> vincitur et solvit vires captusque liquescit.	
<pseudo_vergil. app_ver. 1.555> Quae maiora putas autem tormenta movere	
<pseudo_vergil. app_ver. 1.556> posse manu? Quae tanta putas incendia nostris	
<pseudo_vergil. app_ver. 1.557> sustentare opibus, quantis fornacibus Aetna	
<pseudo_vergil. app_ver. 1.558> uritur? A, sacro numquam non fertilis igni <est>,	
<pseudo_vergil. app_ver. 1.559> sed non qui nostro fervet moderatior usu,	
<pseudo_vergil. app_ver. 1.560> sed caelo propiore et quali Iuppiter ipse	
<pseudo_vergil. app_ver. 1.561> armatus flamma est: his viribus additur ingens	
<pseudo_vergil. app_ver. 1.562> spiritus adstrictis elisus faucibus, ut cum	
<pseudo_vergil. app_ver. 1.563> fabriles operae rudibus contendere massis	
<pseudo_vergil. app_ver. 1.564> festinant, ignes quatiunt follesque trementes	
<pseudo_vergil. app_ver. 1.565> exanimant pressoque instigant agmine ventum.	
<pseudo_vergil. app_ver. 1.566> Haec operis forma est, sic nobilis uritur Aetna:	
<pseudo_vergil. app_ver. 1.567> terra foraminibus vires trahit, urget in artum	
<pseudo_vergil. app_ver. 1.568> spiritus incendi, vivit per maxima saxa.	
<pseudo_vergil. app_ver. 1.569> Magnificas laudes operosaque visere templa,	
<pseudo_vergil. app_ver. 1.570> divitiis hominum aut sacras memorare vetustas	
<pseudo_vergil. app_ver. 1.571> traducti maria et terras per proxima fatis	
<pseudo_vergil. app_ver. 1.572> currimus atque avidi veteris mendacia famae	
<pseudo_vergil. app_ver. 1.573> eruimus cunctasque libet percurrere gentes.	
<pseudo_vergil. app_ver. 1.574> Nunc iuvat Ogygiis circumdata moenia Thebis	
<pseudo_vergil. app_ver. 1.575> cernere, quae fratres (ille impiger, ille canorus),	
<pseudo_vergil. app_ver. 1.576> codere, felicesque alieno intersumus aevo -	
<pseudo_vergil. app_ver. 1.577> invitata piis nunc carmine saxa lyraque,	
<pseudo_vergil. app_ver. 1.578> nunc gemina ex uno fumantia saxa vapore	
<pseudo_vergil. app_ver. 1.579> miramur septemque duces raptumque profundo.	
<pseudo_vergil. app_ver. 1.580> Detinet Eurotas illic et Sparta Lycurgi	
<pseudo_vergil. app_ver. 1.581> et sacer in bellum numerus, sua turba, trecenti;	
<pseudo_vergil. app_ver. 1.582> nunc hic Cecropiae variis spectantur Athenae	
<pseudo_vergil. app_ver. 1.583> carminibus gaudentque soli victrice Minerva:	
<pseudo_vergil. app_ver. 1.584> excidit hic reduci quondam tibi, perfide Theseu,	
<pseudo_vergil. app_ver. 1.585> candida sollicito praemittere vela parenti;	
<pseudo_vergil. app_ver. 1.586> tu quoque Athenarum carmen, iam nobile sidus,	
<pseudo_vergil. app_ver. 1.587> Erigone; sedes vestra est: Philomela canoris	
<pseudo_vergil. app_ver. 1.588> evocat in silvis et tu, soror, hospita tectis	
<pseudo_vergil. app_ver. 1.589> acciperis, solis Tereus ferus exsulat agris.	
<pseudo_vergil. app_ver. 1.590> Miramur Troiae cineres et flebile victis	
<pseudo_vergil. app_ver. 1.591> Pergamon exstinctosque suo Phrygas Hectore; parvom	
<pseudo_vergil. app_ver. 1.592> conspicimus magni tumulum ducis: hic et Achilles	
<pseudo_vergil. app_ver. 1.593> impiger et victus magni iacet Hectoris ultor.	
<pseudo_vergil. app_ver. 1.594> Quin etiam Graiae fixos tenuere tabellae	
<pseudo_vergil. app_ver. 1.595> signave: nunc Paphiae rorantes arte capilli	
<pseudo_vergil. app_ver. 1.596> sub truce nunc parvi ludentes Colchide nati,	
<pseudo_vergil. app_ver. 1.597> nunc tristes circa subiecta altaria cervae	
<pseudo_vergil. app_ver. 1.598> velatusque pater, nunc gloria viva Myronis	
<pseudo_vergil. app_ver. 1.599> et iam mille manus operum turbaeque morantur.	
<pseudo_vergil. app_ver. 1.600> Haec visenda putas terrae dubiusque marisque:	
<pseudo_vergil. app_ver. 1.601> artificis naturae ingens opus aspice, nulla	
<pseudo_vergil. app_ver. 1.602> cum tanta humanis rebus spectacula cernes,	
<pseudo_vergil. app_ver. 1.603> praecipueque vigil, fervens ubi Sirius ardet.	
<pseudo_vergil. app_ver. 1.604> Insequitur miranda tamen sua fabula montem,	
<pseudo_vergil. app_ver. 1.605> nec minus ille pio quamquam sors nobilis ignis.	
<pseudo_vergil. app_ver. 1.606> Nam quondam ruptis excanduit Aetna cavernis	
<pseudo_vergil. app_ver. 1.607> et velut eversis penitus fornacibus ignes	
<pseudo_vergil. app_ver. 1.608> evecta in longum lapidis fervoribus unda,	
<pseudo_vergil. app_ver. 1.609> haud aliter quam cum saevo Iove fulgurat aether	
<pseudo_vergil. app_ver. 1.610> et nitidum obscura caelum caligine torquet.	
<pseudo_vergil. app_ver. 1.611> Ardebant agris segetes et mitia cultu	
<pseudo_vergil. app_ver. 1.612> iugera, cum dominis silvae collesque ruebant.	
<pseudo_vergil. app_ver. 1.613> Vix, dum castra putant hostem movisse, tremebant,	
<pseudo_vergil. app_ver. 1.614> et iam finitimae portas evaserat urbis.	
<pseudo_vergil. app_ver. 1.615> Tum vero ut cuique est animus viresque rapinae,	
<pseudo_vergil. app_ver. 1.616> tutari conantur opes: gemit ille sub auro,	
<pseudo_vergil. app_ver. 1.617> colligit ille arma et stulta cervice reponit,	
<pseudo_vergil. app_ver. 1.618> defectum raptis illum sua carmina tardant,	
<pseudo_vergil. app_ver. 1.619> hic velox nimio properat sub pondere pauper,	
<pseudo_vergil. app_ver. 1.620> et quod cuique fuit cari, fugit ipse sub illo.	
<pseudo_vergil. app_ver. 1.621> Sed non incolumis dominum sua praeda secuta est:	
<pseudo_vergil. app_ver. 1.622> cunctantis vorat ignis et undique torret avaros,	
<pseudo_vergil. app_ver. 1.623> consequitur fugisse ratis et praemia captis	
<pseudo_vergil. app_ver. 1.624> concrepat ac nullis parsura incendia pascunt	
<pseudo_vergil. app_ver. 1.625> vel solis parsura piis. Namque optima proles	
<pseudo_vergil. app_ver. 1.626> Amphion fraterque pari sub munere sortis,	
<pseudo_vergil. app_ver. 1.627> cum iam vicinis streperent incendia tectis,	
<pseudo_vergil. app_ver. 1.628> aspiciunt pigrumque patrem matremque senemque	
<pseudo_vergil. app_ver. 1.629> eheu defessos posuisse in limine membra.	
<pseudo_vergil. app_ver. 1.630> Parcite, avara manus, dicens attollere praedas,	
<pseudo_vergil. app_ver. 1.631> illis divitiae solae materque paterque:	
<pseudo_vergil. app_ver. 1.632> hanc rapies praedam mediumque exire per ignem	
<pseudo_vergil. app_ver. 1.633> ipso dante fidem properant. O maxima rerum	
<pseudo_vergil. app_ver. 1.634> et merito pietas homini tutissima virtus.	
<pseudo_vergil. app_ver. 1.635> Erubuere pios iuvenes attingere flammae	
<pseudo_vergil. app_ver. 1.636> et quacumque ferunt illi vestigia, cedunt.	
<pseudo_vergil. app_ver. 1.637> Felix illa dies, illa est innoxia terra.	
<pseudo_vergil. app_ver. 1.638> Dextra saeva tenet laevaque incendia: fertur	
<pseudo_vergil. app_ver. 1.639> ille per obliquos ignis fraterque triumphans,	
<pseudo_vergil. app_ver. 1.640> tutus uterque pio sub pondere: suspicit illa	
<pseudo_vergil. app_ver. 1.641> et circa geminos avidus sibi temperat ignis.	
<pseudo_vergil. app_ver. 1.642> Incolumes abeunt tandem et sua numina secum	
<pseudo_vergil. app_ver. 1.643> salva ferunt. Illos mirantur carmina vatum,	
<pseudo_vergil. app_ver. 1.644> illos seposuit claro sub nomine Ditis	
<pseudo_vergil. app_ver. 1.645> nec sanctos iuvenes attingunt sordida fata,	
<pseudo_vergil. app_ver. 1.646> sed curae cessere domus et iura Piorum.	
<pseudo_vergil. app_ver. 2.1.1> De qua saepe tibi, venit, sed, Tucca, videre	
<pseudo_vergil. app_ver. 2.1.2> non licet: occulitur limine clausa viri.	
<pseudo_vergil. app_ver. 2.1.3> De qua saepe tibi, non venit adhuc mihi; namque	
<pseudo_vergil. app_ver. 2.1.4> si occulitur, longe est, tangere quod nequeas.	
<pseudo_vergil. app_ver. 2.1.5> Venerit, audivi. Sed iam mihi nuntius iste	
<pseudo_vergil. app_ver. 2.1.6> quid prodest? Illi dicite cui rediit.	
<pseudo_vergil. app_ver. 2.2.1> Corinthiorum amator iste verborum,	
<pseudo_vergil. app_ver. 2.2.2> iste iste rhetor, namque quatenus totus	
<pseudo_vergil. app_ver. 2.2.3> Thucydides, tyrannus Atticae febris:	
<pseudo_vergil. app_ver. 2.2.4> tau Gallicum, min et sphin et - male illi sit,	
<pseudo_vergil. app_ver. 2.2.5> ita omnia ista verba miscuit fratri.	
<pseudo_vergil. app_ver. 2.3.1> Aspice quem valido subnixum Gloria regno	
<pseudo_vergil. app_ver. 2.3.2> altius et caeli sedibus extulerat.	
<pseudo_vergil. app_ver. 2.3.3> Terrarum hic bello magnum concusserat orbem,	
<pseudo_vergil. app_ver. 2.3.4> hic reges Asiae fregerat, hic populos,	
<pseudo_vergil. app_ver. 2.3.5> hic grave servitium tibi iam, tibi, Roma, ferebat	
<pseudo_vergil. app_ver. 2.3.6> (cetera namque viri cuspide conciderant),	
<pseudo_vergil. app_ver. 2.3.7> cum subito in medio rerum certamine praeceps	
<pseudo_vergil. app_ver. 2.3.8> corruit, e patria pulsus in exilium.	
<pseudo_vergil. app_ver. 2.3.9> Tale deae numen, tali mortalia nutu	
<pseudo_vergil. app_ver. 2.3.10> fallax momento temporis hora dedit.	
<pseudo_vergil. app_ver. 2.4.1> Quocumque ire ferunt variae nos tempora vitae,	
<pseudo_vergil. app_ver. 2.4.2> tangere quas terras quosque videre homines,	
<pseudo_vergil. app_ver. 2.4.3> dispeream si te fuerit mihi carior alter:	
<pseudo_vergil. app_ver. 2.4.4> alter enim qui te dulcior esse potest?	
<pseudo_vergil. app_ver. 2.4.5> Cui iuveni ante alios divi divomque sorores	
<pseudo_vergil. app_ver. 2.4.6> cuncta neque indigno, Musa, dedere bona,	
<pseudo_vergil. app_ver. 2.4.7> cuncta, quibus gaudet Phoebi chorus ipseque Phoebus, -	
<pseudo_vergil. app_ver. 2.4.8> doctior quis te, Musa, fuisse potest?	
<pseudo_vergil. app_ver. 2.4.9> O quis te in terris loquitur iucundior uno?	
<pseudo_vergil. app_ver. 2.4.10> Clio nam certe candida non loquitur.	
<pseudo_vergil. app_ver. 2.4.12> Quare illud satis est, si te permittis amari;	
<pseudo_vergil. app_ver. 2.4.12> nam contra ut sit amor mutuos, unde mihi?	
<pseudo_vergil. app_ver. 2.5.1> Ite hinc inanes, ite, rhetorum ampullae,	
<pseudo_vergil. app_ver. 2.5.2> inflata rhoso non Achaico verba,	
<pseudo_vergil. app_ver. 2.5.3> et vos, Selique Tarquitique Varroque,	
<pseudo_vergil. app_ver. 2.5.4> scholasticorum natio madens pingui	
<pseudo_vergil. app_ver. 2.5.5> ite hinc inani, cymbalon iuventutis.	
<pseudo_vergil. app_ver. 2.5.6> Tuque, o mearum cura, Sexte, curarum,	
<pseudo_vergil. app_ver. 2.5.7> vale, Sabine; iam valete formosi.	
<pseudo_vergil. app_ver. 2.5.8> Nos ad beatos vela mittimus portus	
<pseudo_vergil. app_ver. 2.5.9> magni petentes docta dicta Sironis	
<pseudo_vergil. app_ver. 2.5.10> vitamque ab omni vindicabimus cura.	
<pseudo_vergil. app_ver. 2.5.11> Ite hinc, camenae; vos quoque ite iam sane,	
<pseudo_vergil. app_ver. 2.5.12> dulces camenae (nam fatebimur verum,	
<pseudo_vergil. app_ver. 2.5.13> dulces fuistis): et tamen meas chartas	
<pseudo_vergil. app_ver. 2.5.14> revisitote, sed pudenter et raro.	
<pseudo_vergil. app_ver. 2.6.1> Socer, beate nec tibi neque alteri,	
<pseudo_vergil. app_ver. 2.6.2> generque Noctuine, putidum caput,	
<pseudo_vergil. app_ver. 2.6.3> tuoque nunc puella talis et tuo	
<pseudo_vergil. app_ver. 2.6.4> stupore pressa rus abibit et mihi	
<pseudo_vergil. app_ver. 2.6.5> (ut ille versus usquequaque pertinet)	
<pseudo_vergil. app_ver. 2.6.6> Gener socerque, perdidistis omnia.	
<pseudo_vergil. app_ver. 2.7.1> Scilicet hoc sine fraude, Vari dulcissime, dicam:	
<pseudo_vergil. app_ver. 2.7.2> Dispeream, nisi me perdidit iste putus.	
<pseudo_vergil. app_ver. 2.7.3> Sin autem praecepta vetant me dicere, sane	
<pseudo_vergil. app_ver. 2.7.4> non dicam, sed: Me perdidit iste puer.	
<pseudo_vergil. app_ver. 2.8.1> Villula, quae Sironis eras, et pauper agelle,	
<pseudo_vergil. app_ver. 2.8.2> verum illi domino tu quoque divitiae,	
<pseudo_vergil. app_ver. 2.8.3> me tibi et hos una mecum, quos semper amavi,	
<pseudo_vergil. app_ver. 2.8.4> siquid de patria tristius audiero,	
<pseudo_vergil. app_ver. 2.8.5> commendo <im>primisque patrem: tu nunc eris illi,	
<pseudo_vergil. app_ver. 2.8.6> Mantua quod fuerat quodque Cremona prius.	
<pseudo_vergil. app_ver. 2.9.1> Pauca mihi, niveo sed non incognita Phoebo,	
<pseudo_vergil. app_ver. 2.9.2> pauca mihi doctae dicite Pegasides.	
<pseudo_vergil. app_ver. 2.9.3> Victor adest, magni magnum decus ecce triumphi,	
<pseudo_vergil. app_ver. 2.9.4> victor, qua terrae quaque patent maria,	
<pseudo_vergil. app_ver. 2.9.5> horrida barbaricae portans insignia pugnae,	
<pseudo_vergil. app_ver. 2.9.6> magnus ut Oenides utque superbus Eryx,	
<pseudo_vergil. app_ver. 2.9.7> nec minus idcirco vestros expromere cantus	
<pseudo_vergil. app_ver. 2.9.8> maximus et sanctos dignus inire choros.	
<pseudo_vergil. app_ver. 2.9.9> Hoc itaque insuetis iactor magis, optime, curis,	
<pseudo_vergil. app_ver. 2.9.10> quid de te possim scribere quidve tibi.	
<pseudo_vergil. app_ver. 2.9.11> Namque (fatebor enim) quae maxima deterrendi	
<pseudo_vergil. app_ver. 2.9.12> debuit, hortandi maxima causa fuit.	
<pseudo_vergil. app_ver. 2.9.13> Pauca tua in nostras venerunt carmina chartas,	
<pseudo_vergil. app_ver. 2.9.14> carmina cum lingua, tum sale Cecropio,	
<pseudo_vergil. app_ver. 2.9.15> carmina quae Phrygium, saeclis accepta futuris,	
<pseudo_vergil. app_ver. 2.9.16> carmina, quae Pylium vincere digna senem.	
<pseudo_vergil. app_ver. 2.9.17> Molliter hic viridi patulae sub tegmine quercus	
<pseudo_vergil. app_ver. 2.9.18> Moeris pastores et Meliboeus erant	
<pseudo_vergil. app_ver. 2.9.19> dulcia iactantes alterno carmina versu,	
<pseudo_vergil. app_ver. 2.9.20> qualia Trinacriae doctus amat iuvenis.	
<pseudo_vergil. app_ver. 2.9.21> Certatim ornabant omnes heroida divi,	
<pseudo_vergil. app_ver. 2.9.22> certatim divae munere quoque suo.	
<pseudo_vergil. app_ver. 2.9.23> Felicem ante alias o te scriptore puellam:	
<pseudo_vergil. app_ver. 2.9.24> altera non fama dixerit esse prior:	
<pseudo_vergil. app_ver. 2.9.25> non illa, Hesperidum ni munere capta fuisset,	
<pseudo_vergil. app_ver. 2.9.26> quae volucrem cursu vicerat Hippomenen;	
<pseudo_vergil. app_ver. 2.9.27> candida cycneo non edita Tyndaris ovo;	
<pseudo_vergil. app_ver. 2.9.28> non supero fulgens Cassiopea polo;	
<pseudo_vergil. app_ver. 2.9.29> non defensa diu multum certamine equorum,	
<pseudo_vergil. app_ver. 2.9.30> obstabant gravidae quod sibi quaeque manus	
<pseudo_vergil. app_ver. 2.9.31> saepe animam generi pro qua pater impius hausit,	
<pseudo_vergil. app_ver. 2.9.32> saepe rubro similis sanguine fluxit humus;	
<pseudo_vergil. app_ver. 2.9.33> regia non Semele, non Inachis Acrisione,	
<pseudo_vergil. app_ver. 2.9.34> immitti expertae fulmine et imbre Iovem;	
<pseudo_vergil. app_ver. 2.9.35> non cuius ob raptum pulsi liquere penates	
<pseudo_vergil. app_ver. 2.9.36> Tarquinii patrios, filius atque pater,	
<pseudo_vergil. app_ver. 2.9.37> illo quo primum dominatus Roma superbos	
<pseudo_vergil. app_ver. 2.9.38> mutavit placidis tempore consulibus,	
<pseudo_vergil. app_ver. 2.9.39> multa neque immeritis donavit praemia alumnis,	
<pseudo_vergil. app_ver. 2.9.40> praemia Messalis maxima Poplicolis. -	
<pseudo_vergil. app_ver. 2.9.41> Nam quid ego immensi memorem studia ista laboris,	
<pseudo_vergil. app_ver. 2.9.42> horrida quid durae tempora militiae?	
<pseudo_vergil. app_ver. 2.9.43> Castra foro, <te> castra Urbi praeponere, castra	
<pseudo_vergil. app_ver. 2.9.44> tam procul hoc gnato, tam procul hac patria;	
<pseudo_vergil. app_ver. 2.9.45> immoderata pati iam frigora iamque calores,	
<pseudo_vergil. app_ver. 2.9.46> sternere vel dura posse super silice;	
<pseudo_vergil. app_ver. 2.9.47> saepe trucem adverso perlabi sidere pontum,	
<pseudo_vergil. app_ver. 2.9.48> saepe mare audendo vincere, saepe hiemem,	
<pseudo_vergil. app_ver. 2.9.49> saepe etiam densos immittere corpus in hostes,	
<pseudo_vergil. app_ver. 2.9.50> communem belli non meminisse deum;	
<pseudo_vergil. app_ver. 2.9.51> nunc celeres Afros, periurae milia gentis,	
<pseudo_vergil. app_ver. 2.9.52> aurea nunc rapidi flumina adire Tagi,	
<pseudo_vergil. app_ver. 2.9.53> nunc aliam ex alia bellando quaerere gentem,	
<pseudo_vergil. app_ver. 2.9.54> vincere et Oceani finibus ulterius -	
<pseudo_vergil. app_ver. 2.9.55> non nostrum est tantas, non, inquam, attingere laudes,	
<pseudo_vergil. app_ver. 2.9.56> quin ausim hoc etiam dicere, vix hominum est:	
<pseudo_vergil. app_ver. 2.9.57> ipsa haec, ipsa ferent rerum monumenta per orbem,	
<pseudo_vergil. app_ver. 2.9.58> ipsa sibi egregium facta decus parient.	
<pseudo_vergil. app_ver. 2.9.59> Nos ea quae tecum finxerunt carmina divi,	
<pseudo_vergil. app_ver. 2.9.61> Cynthius et Musae, Bacchus et Aglaie,	
<pseudo_vergil. app_ver. 2.9.61> si laudem aspirare humilis, si adire Cyrenas,	
<pseudo_vergil. app_ver. 2.9.62> si patrio Graios carmine adire sales	
<pseudo_vergil. app_ver. 2.9.63> possumus, optatis plus iam procedimus ipsis.	
<pseudo_vergil. app_ver. 2.9.64> Hoc satis est: pingui nil mihi cum populo.	
<pseudo_vergil. app_ver. 2.10.1> Sabinus ille, quem videtis, hospites,	
<pseudo_vergil. app_ver. 2.10.2> ait fuisse mulio celerrimus,	
<pseudo_vergil. app_ver. 2.10.3> neque ullius volantis impetum cisi	
<pseudo_vergil. app_ver. 2.10.4> nequisse praeterire, sive Mantuam	
<pseudo_vergil. app_ver. 2.10.5> opus foret volare sive Brixiam.	
<pseudo_vergil. app_ver. 2.10.6> Et hoc negat Triphonis aemuli domum	
<pseudo_vergil. app_ver. 2.10.7> negare nobilem insulamve Caeruli,	
<pseudo_vergil. app_ver. 2.10.8> ubi iste post Sabinus, ante Quinctio	
<pseudo_vergil. app_ver. 2.10.9> bidente dicit attodisse forcipe	
<pseudo_vergil. app_ver. 2.10.10> comata colla, ne Cytorio iugo	
<pseudo_vergil. app_ver. 2.10.11> premente dura volnus ederet iuba.	
<pseudo_vergil. app_ver. 2.10.12> Cremona frigida et lutosa Gallia,	
<pseudo_vergil. app_ver. 2.10.13> tibi haec fuisse et esse cognitissima	
<pseudo_vergil. app_ver. 2.10.14> ait Sabinus. ultima ex origine	
<pseudo_vergil. app_ver. 2.10.15> tua stetisse <dicit> in voragine,	
<pseudo_vergil. app_ver. 2.10.16> tua in palude deposisse sarcinas	
<pseudo_vergil. app_ver. 2.10.17> et inde tot per orbitosa milia	
<pseudo_vergil. app_ver. 2.10.18> iugum tulisse, laeva sive dextera	
<pseudo_vergil. app_ver. 2.10.19> strigare mula sive utrumque coeperat	
<pseudo_vergil. app_ver. 2.10.20> . . . . .( unus versus deest) . . . . .	
<pseudo_vergil. app_ver. 2.10.21> neque ulla vota semitalibus deis	
<pseudo_vergil. app_ver. 2.10.22> sibi esse facta praeter hoc novissimum,	
<pseudo_vergil. app_ver. 2.10.23> paterna lora proximumque pectinem.	
<pseudo_vergil. app_ver. 2.10.24> Sed haec prius fuere: nunc eburnea	
<pseudo_vergil. app_ver. 2.10.25> sedetque sede seque dedicat tibi,	
<pseudo_vergil. app_ver. 2.10.26> gemelle Castor et gemelle Castoris.	
<pseudo_vergil. app_ver. 2.11.1> Quis deus, Octavi, te nobis abstulit? An quae	
<pseudo_vergil. app_ver. 2.11.2> dicunt, a, nimio pocula dura mero?	
<pseudo_vergil. app_ver. 2.11.3> Vobiscum, si est culpa, bibi; sua quemque sequontur	
<pseudo_vergil. app_ver. 2.11.4> fata: quid immeriti crimen habent cyathi?	
<pseudo_vergil. app_ver. 2.11.5> Scripta quidem tua nos multum mirabimur et te	
<pseudo_vergil. app_ver. 2.11.6> raptum et Romanam flebinus historiam,	
<pseudo_vergil. app_ver. 2.11.7> sed tu nullus eris. Perversi dicite Manes,	
<pseudo_vergil. app_ver. 2.11.8> hunc superesse patri quae fuit invidia?	
<pseudo_vergil. app_ver. 2.12.1> Superbe Noctuine, putidum caput,	
<pseudo_vergil. app_ver. 2.12.2> datur tibi puella quam petis, datur;	
<pseudo_vergil. app_ver. 2.12.3> datur, superbe Noctuine, quam petis.	
<pseudo_vergil. app_ver. 2.12.4> Sed, o superbe Noctuine, non vides	
<pseudo_vergil. app_ver. 2.12.5> duas habere filias Atilium,	
<pseudo_vergil. app_ver. 2.12.6> duas, et hanc et alteram, tibi dari?	
<pseudo_vergil. app_ver. 2.12.7> Adeste, nunc adeste: ducit, ut decet,	
<pseudo_vergil. app_ver. 2.12.8> superbus ecce Noctuinus - hirneam.	
<pseudo_vergil. app_ver. 2.12.9> Thalassio, thalassio, thalassio.	
<pseudo_vergil. app_ver. 2.13.1> Iacere me, quod alta non possim, putas,	
<pseudo_vergil. app_ver. 2.13.2> ut ante vectari freta	
<pseudo_vergil. app_ver. 2.13.3> nec ferre durum frigus aut aestum pati	
<pseudo_vergil. app_ver. 2.13.4> neque arma victoris sequi?	
<pseudo_vergil. app_ver. 2.13.5> Valent, valent mihi ira et antiquos furor	
<pseudo_vergil. app_ver. 2.13.6> et lingua qua assim tibi	
<pseudo_vergil. app_ver. 2.13.7> et prostitutae turpe contubernium	
<pseudo_vergil. app_ver. 2.13.8> sororis (o quid me incitas,	
<pseudo_vergil. app_ver. 2.13.9> quid impudice et improbande Caesari?).	
<pseudo_vergil. app_ver. 2.13.0> Seu furta dicantur tua	
<pseudo_vergil. app_ver. 2.13.11> et heluato sera patrimonio	
<pseudo_vergil. app_ver. 2.13.12> in fratre parsimonia	
<pseudo_vergil. app_ver. 2.13.13> vel acta puero cum viris convivia	
<pseudo_vergil. app_ver. 2.13.14> udaeque per somnum nates	
<pseudo_vergil. app_ver. 2.13.15> et inscio repente clamatum insuper	
<pseudo_vergil. app_ver. 2.13.16> Thalassio, thalassio -	
<pseudo_vergil. app_ver. 2.13.17> quid palluisti, femina? An ioci dolent?	
<pseudo_vergil. app_ver. 2.13.18> An facta cognoscis tua?	
<pseudo_vergil. app_ver. 2.13.19> Non me vocabis pulcra per Cotytia	
<pseudo_vergil. app_ver. 2.13.20> ad feriatos fascinos	
<pseudo_vergil. app_ver. 2.13.21> nec deinde te movere lumbos in ratulam	
<pseudo_vergil. app_ver. 2.13.22> prensis videbo altaribus	
<pseudo_vergil. app_ver. 2.13.23> flavomque propter Thybrim olentis nauticum	
<pseudo_vergil. app_ver. 2.13.24> vocare, ubi adpulsae rates	
<pseudo_vergil. app_ver. 2.13.25> caeno retentae sordido stant in vadis	
<pseudo_vergil. app_ver. 2.13.26> macraque luctantes aqua,	
<pseudo_vergil. app_ver. 2.13.27> neque in culinam et uncta compitalia	
<pseudo_vergil. app_ver. 2.13.28> dapesque duces sordidas,	
<pseudo_vergil. app_ver. 2.13.29> quibus repletus ut salivosis aquis,	
<pseudo_vergil. app_ver. 2.13.30> obesam ad uxorem redis	
<pseudo_vergil. app_ver. 2.13.31> et aestuantes dote solvis pantices	
<pseudo_vergil. app_ver. 2.13.32> osusque lambis saviis.	
<pseudo_vergil. app_ver. 2.13.33> Nunc laede, nunc lacesse, si quidquam vales.	
<pseudo_vergil. app_ver. 2.13.34> Et nomen adscribo tuom:	
<pseudo_vergil. app_ver. 2.13.35> cinaede Liciene, liquerunt opes	
<pseudo_vergil. app_ver. 2.13.36> fameque genuini crepant;	
<pseudo_vergil. app_ver. 2.13.37> videbo habentem praeter ignavos nihil	
<pseudo_vergil. app_ver. 2.13.38> fratres et iratum Iovem	
<pseudo_vergil. app_ver. 2.13.39> scissumque ventrem et hirniosi patrui	
<pseudo_vergil. app_ver. 2.13.40> pedes inedia turgidos.	
<pseudo_vergil. app_ver. 2.14.1> Si mihi susceptum fuerit decurrere munus,	
<pseudo_vergil. app_ver. 2.14.2> o Paphon, o sedes quae colis Idalias,	
<pseudo_vergil. app_ver. 2.14.3> Troius Aeneas Romana per oppida digno	
<pseudo_vergil. app_ver. 2.14.4> iam tandem ut tecum carmine victus eat:	
<pseudo_vergil. app_ver. 2.14.5> non ego ture modo aut picta tua templa tabella	
<pseudo_vergil. app_ver. 2.14.6> ornabo et puris serta feram manibus -	
<pseudo_vergil. app_ver. 2.14.7> corniger hos aries humilis et maxima taurus	
<pseudo_vergil. app_ver. 2.14.8> victima sacrato sparget honore focos	
<pseudo_vergil. app_ver. 2.14.9> marmoreusque tibi aut mille coloribus ales	
<pseudo_vergil. app_ver. 2.14.10> in morem picta stabit Amor pharetra.	
<pseudo_vergil. app_ver. 2.14.11> Adsis o Cytherea: tuos te Caesar Olympo	
<pseudo_vergil. app_ver. 2.14.12> et Surrentini litoris ara vocat.	
<pseudo.vergil. app_ver. 3.1> Etsi me vario iactatum laudis amore	
<pseudo.vergil. app_ver. 3.2> irritaque expertum fallacis praemia volgi	
<pseudo.vergil. app_ver. 3.3> Cecropius suavis exspirans hortulus auras	
<pseudo.vergil. app_ver. 3.4> florentis viridi sophiae complectitur umbra,	
<pseudo.vergil. app_ver. 3.5> +tum ea quaeret eo+ dignum sibi quaerere carmen	   
<pseudo.vergil. app_ver. 3.6> longe aliud studium atque alios accincta labores	
<pseudo.vergil. app_ver. 3.7> altius ad magni +suspendit sidera mundi	
<pseudo.vergil. app_ver. 3.8> et placitum paucis ausa est ascendere collem;	
<pseudo.vergil. app_ver. 3.9> non tamen absistam coeptum detexere munus,	
<pseudo.vergil. app_ver. 3.10> in quo iure meas utinam requiescere musas	   
<pseudo.vergil. app_ver. 3.11> et leviter blandum liceat deponere morem.	
<pseudo.vergil. app_ver. 3.12> Quod si mirificum sophiae genus omne secutum	
<pseudo.vergil. app_ver. 3.13> mirificum sedi modo sit tibi velle libido,	
<pseudo.vergil. app_ver. 3.14> si me iam summa Sapientia pangeret arce	
<pseudo.vergil. app_ver. 3.15> quattuor antiquis heredibus edita consors,	   
<pseudo.vergil. app_ver. 3.16> unde hominum errores longe lateque per orbem	
<pseudo.vergil. app_ver. 3.17> despicere atque humilis possem contemnere curas,	
<pseudo.vergil. app_ver. 3.18> non ego te talem venerarer munere tali,	
<pseudo.vergil. app_ver. 3.19> non equidem (quamvis interdum ludere nobis	
<pseudo.vergil. app_ver. 3.20> et gracilem molli liceat pede claudere versum),	   
<pseudo.vergil. app_ver. 3.21> sed magno intexens (si fas est dicere) peplo,	
<pseudo.vergil. app_ver. 3.22> qualis Erechtheis olim portatur Athenis,	
<pseudo.vergil. app_ver. 3.23> debita cum castae solvuntur vota Minervae	
<pseudo.vergil. app_ver. 3.24> tardaque confecto redeunt quinquennia lustro,	
<pseudo.vergil. app_ver. 3.25> cum levis alterno Zephyrus concrebruit Euro	   
<pseudo.vergil. app_ver. 3.26> et prono gravidum provexit pondere currum	
<pseudo.vergil. app_ver. 3.27> felix ille dies, felix et dicitur annus,	
<pseudo.vergil. app_ver. 3.28> felices qui talem annum videre diemque	
<pseudo.vergil. app_ver. 3.29> ergo Palladiae texuntur in ordine pugnae,	
<pseudo.vergil. app_ver. 3.30> magna Giganteis ornantur pepla tropaeis,	   
<pseudo.vergil. app_ver. 3.31> horrida sanguinea pinguntur proelia Gorgo,	
<pseudo.vergil. app_ver. 3.32> additur aurata deiectus cuspide Typhon,	
<pseudo.vergil. app_ver. 3.33> qui prius Ossaeis consternens aethera saxis	
<pseudo.vergil. app_ver. 3.34> Emathio celsum duplicabat vertice Olympum	
<pseudo.vergil. app_ver. 3.35> tale deae velum sollemni tempore portant:	   
<pseudo.vergil. app_ver. 3.36> tale te vellem, iuvenum doctissime, ritu	
<pseudo.vergil. app_ver. 3.37> purpureos inter soles et candida lunae	
<pseudo.vergil. app_ver. 3.38> sidera, caeruleis orbem pulsantia bigis,	
<pseudo.vergil. app_ver. 3.39> naturae rerum magnis intexere chartis,	
<pseudo.vergil. app_ver. 3.40> aeterno <ut> sophiae coniunctum carmine nomen	   
<pseudo.vergil. app_ver. 3.41> nostra tuom senibus loqueretur pagina saeclis.	
<pseudo.vergil. app_ver. 3.42> Sed quoniam ad tantas nunc primum nascimur artes	
<pseudo.vergil. app_ver. 3.43> nunc primum teneros firmamus robore nervos,	
<pseudo.vergil. app_ver. 3.44> haec tamen interea quae possumus, in quibus aevi	
<pseudo.vergil. app_ver. 3.45> prima rudimenta et iuvenes exegimus annos,	   
<pseudo.vergil. app_ver. 3.46> accipe dona meo multum vigilata labore	
<pseudo.vergil. app_ver. 3.47> promissa atque diu iam tandem <reddita vota>,	
<pseudo.vergil. app_ver. 3.48> impia prodigiis ut quondam exterrita proles	
<pseudo.vergil. app_ver. 3.49> Scylla novos avium sublimis in aere coetus	
<pseudo.vergil. app_ver. 3.50> viderit et tenui conscendens aethera penna	   
<pseudo.vergil. app_ver. 3.51> caeruleis sua tecta super volitaverit alis,	
<pseudo.vergil. app_ver. 3.52> hanc pro purpureo poenam scelerata capillo,	
<pseudo.vergil. app_ver. 3.53> pro patria solvens excisa et funditus urbe.	
<pseudo.vergil. app_ver. 3.54> Complures illam magni, Messalla, poetae	
<pseudo.vergil. app_ver. 3.55> (nam verum fateamur: amat Polyhymnia verum)	   
<pseudo.vergil. app_ver. 3.56> longe aliam perhibent mutatam in membra figuram	
<pseudo.vergil. app_ver. 3.57> Scyllaeum monstra saxum infecta vocari;	
<pseudo.vergil. app_ver. 3.58> illam esse aerumnis quam saepe legamus Ulixi	
<pseudo.vergil. app_ver. 3.59> candida succinctam latrantibus inguina monstris	
<pseudo.vergil. app_ver. 3.60> Dulichias vexasse rates et gurgite in alto	   
<pseudo.vergil. app_ver. 3.61> deprensos nautas canibus lacerasse marinis.	
<pseudo.vergil. app_ver. 3.62> Sed neque Maeoniae patiuntur credere chartae	
<pseudo.vergil. app_ver. 3.63> nec malus istorum dubiis erroribus auctor.	
<pseudo.vergil. app_ver. 3.64> Namque alias alii volgo finxere puellas,	
<pseudo.vergil. app_ver. 3.65> quae Colophoniaco Scyllae dicantur Homero,	   
<pseudo.vergil. app_ver. 3.66> ipse Crataein ei matrem; sed sive Crataeis	
<pseudo.vergil. app_ver. 3.67> sive illam monstro generavit Scylla biformi	
<pseudo.vergil. app_ver. 3.68> sive necutra parens atque hoc in carmine toto	
<pseudo.vergil. app_ver. 3.69> inguinis est vitium et veneris descripta libido;	
<pseudo.vergil. app_ver. 3.70> sive etiam iactis speciem mutata venenis	   
<pseudo.vergil. app_ver. 3.71> infelix virgo (quid enim commiserat illa?	
<pseudo.vergil. app_ver. 3.72> ipse pater timidam saeva complexus harena	
<pseudo.vergil. app_ver. 3.73> coniugium castae violaverat Amphitritae,	
<pseudo.vergil. app_ver. 3.74> at tamen exegit longo post tempore poenas,	
<pseudo.vergil. app_ver. 3.75> ut cum cura tuae veheretur coniugis alto	   
<pseudo.vergil. app_ver. 3.76> ipsa trucem multo misceret sanguine pontum);	
<pseudo.vergil. app_ver. 3.77> seu vero, ut perhibent, forma cum vinceret omnis	
<pseudo.vergil. app_ver. 3.78> et cupidos quaestu passi, popularet amantes,	
<pseudo.vergil. app_ver. 3.79> piscibus heu canibusque malis vallata repente est	
<pseudo.vergil. app_ver. 3.80> (horribilis circum vidit se sistere formas:	   
<pseudo.vergil. app_ver. 3.81> heu quotiens mirata novos expalluit artus,	
<pseudo.vergil. app_ver. 3.82> ipsa suos quotiens heu pertimuit latratus),	
<pseudo.vergil. app_ver. 3.83> ausa quod est mulier numen fraudare deorum	
<pseudo.vergil. app_ver. 3.84> et dictam Veneri votorum <a> vertere poenam,	
<pseudo.vergil. app_ver. 3.85> quam mala multiplici iuvenum consaepta caterva	   
<pseudo.vergil. app_ver. 3.86> dixerat atque animo meretrix iactata ferarum	
<pseudo.vergil. app_ver. 3.87> (infamen tali merito rumore fuisse	
<pseudo.vergil. app_ver. 3.88> docta Palaepaphiae testatur voce Pachynus):	
<pseudo.vergil. app_ver. 3.89> quidquid et ut quisque est tali de clade locutus,	
<pseudo.vergil. app_ver. 3.90> omnia sim: potius liceat notescere cirin	   
<pseudo.vergil. app_ver. 3.91> atque unam ex multis Scyllam non esse puellis.	
<pseudo.vergil. app_ver. 3.92> Quare quae cantus meditanti mittere caecos	
<pseudo.vergil. app_ver. 3.93> magna mihi cupido tribuistis praemia, divae	
<pseudo.vergil. app_ver. 3.94> Pierides, quarum castos altaria postis	
<pseudo.vergil. app_ver. 3.95> munere saepe meo inficiunt foribusque hyacinthi	   
<pseudo.vergil. app_ver. 3.96> deponunt flores aut suave rubens narcissus	
<pseudo.vergil. app_ver. 3.97> aut crocus alterna coniungens lilia caltha	
<pseudo.vergil. app_ver. 3.98> sparsaque liminibus floret rosa - nunc age, divae,	
<pseudo.vergil. app_ver. 3.99> praecipue nostro nunc aspirate labori	
<pseudo.vergil. app_ver. 3.100> atque novom aeterno praetexite honore volumen.	   
<pseudo.vergil. app_ver. 3.101> Sunt Pandioniis vicinae sedibus urbes	
<pseudo.vergil. app_ver. 3.102> Actaeos inter colles et candida Thesei	
<pseudo.vergil. app_ver. 3.103> purpureis late ridentia litora conchis,	
<pseudo.vergil. app_ver. 3.104> quarum non ulli fama concedere digna	
<pseudo.vergil. app_ver. 3.105> stat Megara, Alcathoi quondam munita labore,	   
<pseudo.vergil. app_ver. 3.106> Alcathoi Phoebique: deus namque affuit illi,	
<pseudo.vergil. app_ver. 3.107> unde etiam citharae voces imitatus acutas	
<pseudo.vergil. app_ver. 3.108> sape lapis recrepat, Cyllenia munera, pulsus	
<pseudo.vergil. app_ver. 3.109> et veterem sonitu Phoebi testatur honorem.	
<pseudo.vergil. app_ver. 3.110> Hanc urbem alios qui tunc fervebat in armis	   
<pseudo.vergil. app_ver. 3.111> fecerat infestam populator remige Minos,	
<pseudo.vergil. app_ver. 3.112> hospitio quod se Nisi Polyidos avito	
<pseudo.vergil. app_ver. 3.113> Carpathium fugiens et flumina Caeratea	
<pseudo.vergil. app_ver. 3.114> texerat. Hunc bello repetens Gortynius heros	
<pseudo.vergil. app_ver. 3.115> Attica Cretaea sternebat rura sagitta.	   
<pseudo.vergil. app_ver. 3.116> Sed neque tunc cives neque tunc rex ipse veretur	
<pseudo.vergil. app_ver. 3.117> infesto ad muros volitantis agmine turmas	
<pseudo.vergil. app_ver. 3.118> deicere et indomitas virtute retundere mentes,	
<pseudo.vergil. app_ver. 3.119> responsum quoniam satis est meminisse deorum.	
<pseudo.vergil. app_ver. 3.120> Nam capite a summo regis (mirabile dictu)	   
<pseudo.vergil. app_ver. 3.121> candida caesaries (florebant tempora lauro)	
<pseudo.vergil. app_ver. 3.122> et roseus medio surgebat vertice crinis,	
<pseudo.vergil. app_ver. 3.123> cuius quam servata diu natura fuisset	
<pseudo.vergil. app_ver. 3.124> tam patriam incolumem Nisi regnumque futurum	
<pseudo.vergil. app_ver. 3.125> concordes stabili firmarant numine Parcae.	   
<pseudo.vergil. app_ver. 3.126> Ergo omnis cano residebat cura capillo,	
<pseudo.vergil. app_ver. 3.127> aurea sollemni comptum quem fibula ritu	
<pseudo.vergil. app_ver. 3.128> crobylus et tereti nectebant dente cicadae.	
<pseudo.vergil. app_ver. 3.129> Nec vero haec urbis custodia vana fuisset	
<pseudo.vergil. app_ver. 3.130> (nec fuerat), ni Scylla novo correpta furore,	   
<pseudo.vergil. app_ver. 3.131> Scylla, patris miseri patriaeque inventa sepulcrum,	
<pseudo.vergil. app_ver. 3.132> o nimium cupidis Minon inhiasset ocellis.	
<pseudo.vergil. app_ver. 3.133> Sed malus ille puer, quem nec sua flectere mater	
<pseudo.vergil. app_ver. 3.134> iratum potuit, quem nec pater atque avos idem	
<pseudo.vergil. app_ver. 3.135> Iuppiter (ille etiam Poenos domitare leone	   
<pseudo.vergil. app_ver. 3.136> et validas docuit vires mansuescere tigris,	
<pseudo.vergil. app_ver. 3.137> ille etiam divos homines sed dicere magnum est)	
<pseudo.vergil. app_ver. 3.138> idem tum tristis acuebat parvolus iras.	
<pseudo.vergil. app_ver. 3.139> Iunonis magnae (cuius periuria divae	
<pseudo.vergil. app_ver. 3.140> olim se meminere diu) periura puella	   
<pseudo.vergil. app_ver. 3.141> (non ulli liceat) violaverat inscia sedem,	
<pseudo.vergil. app_ver. 3.142> dum sacris operata deae lascivit et extra	
<pseudo.vergil. app_ver. 3.143> procedit longe matrum comitumque catervam	
<pseudo.vergil. app_ver. 3.144> suspensam gaudens in corpore ludere vestem	
<pseudo.vergil. app_ver. 3.145> et tumidos agitante sinus aquilone relaxans.	   
<pseudo.vergil. app_ver. 3.146> Necdum etiam castos gustaverat ignis honores	
<pseudo.vergil. app_ver. 3.147> necdum sollemni lympha perfusa sacerdos	
<pseudo.vergil. app_ver. 3.148> pallentis foliis caput exornarat olivae,	
<pseudo.vergil. app_ver. 3.149> cum lapsa e manibus fugit pila cumque relapsa	
<pseudo.vergil. app_ver. 3.150> procurrit virgo. Quod uti ne prodita ludo	   
<pseudo.vergil. app_ver. 3.151> aurea iam gracili solvisset corpore pallam.	
<pseudo.vergil. app_ver. 3.152> Omnia quae retinere gradum cursusque morari	
<pseudo.vergil. app_ver. 3.153> possent, o tecum vellem tua semper haberes:	
<pseudo.vergil. app_ver. 3.154> non umquam violata manu sacraria divae	
<pseudo.vergil. app_ver. 3.155> iurando, infelix, nequiquam iure piasses.	   
<pseudo.vergil. app_ver. 3.156> Etsi quis nocuisse tibi periuria credat?	
<pseudo.vergil. app_ver. 3.157> Causa pia est: timuit fratri te ostendere Iuno.	
<pseudo.vergil. app_ver. 3.158> At levis ille deus, cui semper ad ulciscendum	
<pseudo.vergil. app_ver. 3.159> quaeritur ex omni verborum iniuria dictu,	
<pseudo.vergil. app_ver. 3.160> aurea fulgenti depromens tela pharetra	   
<pseudo.vergil. app_ver. 3.161> (heu nimium terret, nimium Tirynthia visu)	
<pseudo.vergil. app_ver. 3.162> virginis in tenera defixerat omnia mente.	
<pseudo.vergil. app_ver. 3.163> Quae simul ac venis hausit sitientibus ignem	
<pseudo.vergil. app_ver. 3.164> et validum penitus concepit in ossa furorem,	
<pseudo.vergil. app_ver. 3.165> saeva velut gelidis Edonum Bistonis oris	   
<pseudo.vergil. app_ver. 3.166> ictave barbarico Cybeles antistita buxo	
<pseudo.vergil. app_ver. 3.167> infelix virgo tota bacchatur in urbe	
<pseudo.vergil. app_ver. 3.168> non styrace Idaeo fragrantis picta capillos,	
<pseudo.vergil. app_ver. 3.169> coccina non teneris pedibus Sicyonia servans,	
<pseudo.vergil. app_ver. 3.170> non niveo retinens bacata monilia collo.	   
<pseudo.vergil. app_ver. 3.171> Multum illi incerto trepido vestigia cursu:	
<pseudo.vergil. app_ver. 3.172> saepe redit patrios ascendere perdita muros	
<pseudo.vergil. app_ver. 3.173> ariasque facit causam se visere turris,	
<pseudo.vergil. app_ver. 3.174> saepe etiam tristis volvens in nocte querelas	
<pseudo.vergil. app_ver. 3.175> sedibus ex altis caeli speculatur amorem	   
<pseudo.vergil. app_ver. 3.176> castraque prospectat crebris lucentia flammis.	
<pseudo.vergil. app_ver. 3.177> Nulla colum novit, carum non respicit aurum,	
<pseudo.vergil. app_ver. 3.178> non arguta sonant tenui psalteria chorda,	
<pseudo.vergil. app_ver. 3.179> non Libyco molles plauduntur pectine telae;	
<pseudo.vergil. app_ver. 3.180> nullus in ore rubor (ubi enim rubor, obstat amori).	   
<pseudo.vergil. app_ver. 3.181> Atque ubi nulla malis reperit solacia tantis	
<pseudo.vergil. app_ver. 3.182> tabidulamque videt labi per viscera mortem,	
<pseudo.vergil. app_ver. 3.183> quo vocat ire dolor, subigunt quo tendere fata,	
<pseudo.vergil. app_ver. 3.184> fertur et horribili praeceps impellitur oestro,	
<pseudo.vergil. app_ver. 3.185> ut patris, a demens, crinem de vertice serum	   
<pseudo.vergil. app_ver. 3.186> furtim atque argute detonsum mitteret hosti.	
<pseudo.vergil. app_ver. 3.187> Namque haec condicio miserae proponitur una	
<pseudo.vergil. app_ver. 3.188> sive illa ignorans (quis non bonus omnia malit	
<pseudo.vergil. app_ver. 3.189> credere quam tanti sceleris damnare puellam?),	
<pseudo.vergil. app_ver. 3.190> heu tamen infelix: quid enim imprudentia prodest?	   
<pseudo.vergil. app_ver. 3.191> Nise pater, cui direpta crudeliter urbe	
<pseudo.vergil. app_ver. 3.192> vix erit una super sedes in turribus altis,	
<pseudo.vergil. app_ver. 3.193> fessus ubi exstructo possis considere nido	
<pseudo.vergil. app_ver. 3.194> (tu quoque avis moriere): dabit tibi filia poenas.	
<pseudo.vergil. app_ver. 3.195> Gaudete, o celeres, subnixae nubibus altis,	   
<pseudo.vergil. app_ver. 3.196> quae mare, quae viridis silvas lucosque sonantis	
<pseudo.vergil. app_ver. 3.197> incolitis, gaudete, vagae, gaudete, volucres.	
<pseudo.vergil. app_ver. 3.198> Vosque adeo, humanos mutatae corporis artus,	
<pseudo.vergil. app_ver. 3.199> vos, o crudeli fatorum lege, puellae	
<pseudo.vergil. app_ver. 3.200> Dauliades, gaudete: venit carissima vobis	   
<pseudo.vergil. app_ver. 3.201> cognatos augens reges numerumque suorum	
<pseudo.vergil. app_ver. 3.202> ciris et ipse pater. Vos, o pulcherrima quondam	
<pseudo.vergil. app_ver. 3.203> corpora, caeruleas praevertite in aethera nubes,	
<pseudo.vergil. app_ver. 3.204> qua novos ad superum sedes haliaeetos et qua	
<pseudo.vergil. app_ver. 3.205> candida concessos ascendat ciris honores.	   
<pseudo.vergil. app_ver. 3.206> Iamque adeo dulci devinctus lumina somno	
<pseudo.vergil. app_ver. 3.207> Nisus erat vigilumque procul custodia primis	
<pseudo.vergil. app_ver. 3.208> excubias foribus studio iactabat inani:	
<pseudo.vergil. app_ver. 3.209> cum furtim tacito descendens Scylla cubili	
<pseudo.vergil. app_ver. 3.210> auribus erectis nocturna silentia temptat	   
<pseudo.vergil. app_ver. 3.211> et pressis tenuem singultibus ara captat.	
<pseudo.vergil. app_ver. 3.212> Tum suspensa levans digitis vestigia primis	
<pseudo.vergil. app_ver. 3.213> egreditur ferroque manus armata bidenti	
<pseudo.vergil. app_ver. 3.214> evolat: at demptae subita in formidine vires	
<pseudo.vergil. app_ver. 3.215> caeruleas sua furta prius testantur ad umbras.	   
<pseudo.vergil. app_ver. 3.216> Nam qua se ad patrium tendebat semita limen,	
<pseudo.vergil. app_ver. 3.217> vestibulo in thalami paulum remoratur et alti	
<pseudo.vergil. app_ver. 3.218> suspicit ad caeli nictantia sidera mundi	
<pseudo.vergil. app_ver. 3.219> non accepta piis promittens munera divis.	
<pseudo.vergil. app_ver. 3.220> Quam simul Ogygii Phoenicis filia Carme	   
<pseudo.vergil. app_ver. 3.221> surgere sensit anus (sonitum nam fecerat illi	
<pseudo.vergil. app_ver. 3.222> marmoreo aeratus stridens in limine cardo),	
<pseudo.vergil. app_ver. 3.223> corripit extemplo fessam languore puellam	
<pseudo.vergil. app_ver. 3.224> et simul O nobis sacrum caput inquit alumna,	
<pseudo.vergil. app_ver. 3.225> non tibi nequiquam viridis per viscera pallor	   
<pseudo.vergil. app_ver. 3.226> aegroto tenuis suffundit sanguine venas	
<pseudo.vergil. app_ver. 3.227> nec levis hoc faceret (neque enim pote) cura: subegit	
<pseudo.vergil. app_ver. 3.228> aut fallor, quod ut a potius, Rhamnusia, fallar.	
<pseudo.vergil. app_ver. 3.229> Nam qua te causa nec dulcis pocula Bacchi	
<pseudo.vergil. app_ver. 3.230> nec gravidos Cereris dicam contingere fetus?	   
<pseudo.vergil. app_ver. 3.231> Qua causa ad patrium solam vigilare cubile	
<pseudo.vergil. app_ver. 3.232> tempore, quo fessas mortalia pectora curas,	
<pseudo.vergil. app_ver. 3.233> quo rapidos etiam requiescunt flumina cursus?	
<pseudo.vergil. app_ver. 3.234> Dic age nunc miserae saltem quod saepe petenti	
<pseudo.vergil. app_ver. 3.235> iurabas nihil esse mihi, cur maesta parentis	   
<pseudo.vergil. app_ver. 3.236> formosos circum virgo <re>morere capillos.	
<pseudo.vergil. app_ver. 3.237> Ei mihi, ne furor ille tuos invaserit artus,	
<pseudo.vergil. app_ver. 3.238> ille Arabae Myrrhae quondam qui cepit ocellos,	
<pseudo.vergil. app_ver. 3.239> ut scelere infando (quod nec sinat Adrastea)	
<pseudo.vergil. app_ver. 3.240> laedere utrumque uno studeas errore parentem.	   
<pseudo.vergil. app_ver. 3.241> Quod si alio quovis animi iactaris amore	
<pseudo.vergil. app_ver. 3.242> (nam te iactari, non est Amathusia nostri	
<pseudo.vergil. app_ver. 3.243> tam rudis ut nullo possim cognoscere signo),	
<pseudo.vergil. app_ver. 3.244> si concessus amor noto te macerat igni:	
<pseudo.vergil. app_ver. 3.245> per tibi Dictynnae praesentia numina iuro,	   
<pseudo.vergil. app_ver. 3.246> prima deum mihi quae dulcem te donat alumnam,	
<pseudo.vergil. app_ver. 3.247> omnia me potius, digna atque indigna, laborum	
<pseudo.vergil. app_ver. 3.248> milia nisuram, quam te tam tristibus istis	
<pseudo.vergil. app_ver. 3.249> sordibus et sanie patiar tabescere tali.	
<pseudo.vergil. app_ver. 3.250> Haec loquitur mollique ut se velavit amictu	   
<pseudo.vergil. app_ver. 3.251> frigidulam iniecta circumdat veste puellam,	
<pseudo.vergil. app_ver. 3.252> quae prius in tenui steterat succincta crocota.	
<pseudo.vergil. app_ver. 3.253> Dulcia deinde genis rorantibus oscula figens	
<pseudo.vergil. app_ver. 3.254> persequitur miserae causas exquirere tabis.	
<pseudo.vergil. app_ver. 3.255> Nec tamen ante ullas patitur sibi reddere voces,	   
<pseudo.vergil. app_ver. 3.256> marmoreum tremebunda pedem quam rettulit intra.	
<pseudo.vergil. app_ver. 3.257> Illa autem Quid me inquit, nutricula, torques?	
<pseudo.vergil. app_ver. 3.258> Quid tantum properas nostros novisse furores?	
<pseudo.vergil. app_ver. 3.259> Non ego consueto mortalibus uror amore	
<pseudo.vergil. app_ver. 3.260> nec mihi notorum deflectunt lumina voltus	   
<pseudo.vergil. app_ver. 3.261> nec genitor cordi est: ultro namque odimus omnis.	
<pseudo.vergil. app_ver. 3.262> Nil amat hic animus, nutrix, quod oportet amari,	
<pseudo.vergil. app_ver. 3.263> in quo falsa, tamen lateat pietatis imago,	
<pseudo.vergil. app_ver. 3.264> sed media ex acie, mediis ex hostibus - heu, heu,	
<pseudo.vergil. app_ver. 3.265> quid dicam quove agam malum hoc exordiar ore?	   
<pseudo.vergil. app_ver. 3.266> Dicam equidem, quoniam tu nunc non dicere, nutrix,	
<pseudo.vergil. app_ver. 3.267> non sinis: extremum hoc munus morientis habeto	
<pseudo.vergil. app_ver. 3.268> ille, vides, nostris qui moenibus assidet hostis,	
<pseudo.vergil. app_ver. 3.269> quem pater ipse deum sceptri donavit honore,	
<pseudo.vergil. app_ver. 3.270> cui Parcae tribuere nec ullo volnere laedi	   
<pseudo.vergil. app_ver. 3.271> (dicendum est, frustra circumvehor omnia verbis)	
<pseudo.vergil. app_ver. 3.272> ille mea, ille idem oppugnat praecordia Minos.	
<pseudo.vergil. app_ver. 3.273> Quod per te divom crebros obtestor amores	
<pseudo.vergil. app_ver. 3.274> perque tuom memori sanctum mihi pectus alumnae,	
<pseudo.vergil. app_ver. 3.275> ut me si servare potes, nec perdere malis,	   
<pseudo.vergil. app_ver. 3.276> sin autem optatae spes est incisa salutis,	
<pseudo.vergil. app_ver. 3.277> nec mihi quam merui invideas, nutricula, mortem.	
<pseudo.vergil. app_ver. 3.278> Nam nisi te nobis malus, o malus optima Carme,	
<pseudo.vergil. app_ver. 3.279> ante in conspectum casusve deusve tulisset,	
<pseudo.vergil. app_ver. 3.280> aut ferro hoc (aperit ferrum quod veste latebat)	   
<pseudo.vergil. app_ver. 3.281> purpureum patris dempsissem vertice crinem	
<pseudo.vergil. app_ver. 3.282> aut mihi praesenti peperissem volnere letum.	
<pseudo.vergil. app_ver. 3.283> Vix haec ediderat, cum clade exterrita tristi	
<pseudo.vergil. app_ver. 3.284> intonsos multo deturpat pulvere crinis	
<pseudo.vergil. app_ver. 3.285> et graviter questu Carme complorat anili:	   
<pseudo.vergil. app_ver. 3.286> O mihi nunc iterum crudelis reddite Minos,	
<pseudo.vergil. app_ver. 3.287> o iterum nostrae Minos inimice senectae,	
<pseudo.vergil. app_ver. 3.288> semper <ut> aut olim natae te propter eundem	
<pseudo.vergil. app_ver. 3.289> aut Amor insanae luctum portavit alumnae.	
<pseudo.vergil. app_ver. 3.290> Tene ego tam longe capta atque avecta nequivi,	   
<pseudo.vergil. app_ver. 3.291> tam grave servitium, tam duros passa labores	
<pseudo.vergil. app_ver. 3.292> effugere, o bis iam exitium crudele meorum?	
<pseudo.vergil. app_ver. 3.293> Iam iam nec nobis, heu quae senioribus una	
<pseudo.vergil. app_ver. 3.294> vivendi causa est, vivit genus. Ut quid ego amens	
<pseudo.vergil. app_ver. 3.295> te erepta, o Britomarti, mei spes una sepulcri,	   
<pseudo.vergil. app_ver. 3.296> te, Britomarti, diem potui producere vitae?	
<pseudo.vergil. app_ver. 3.297> Atque utinam celeri nec tantum grata Dianae	
<pseudo.vergil. app_ver. 3.298> venatus esses virgo sectata virorum	
<pseudo.vergil. app_ver. 3.299> Gnosia nec Partho contendens spicula cornu.	
<pseudo.vergil. app_ver. 3.300> Dictaeas ageres ad gramina nota capellas;	   
<pseudo.vergil. app_ver. 3.301> nunquam tam obnixe fugiens Minois amores	
<pseudo.vergil. app_ver. 3.302> praeceps arii specula de montis abisses	
<pseudo.vergil. app_ver. 3.303> unde alii fugisse ferunt et numen Aphaeae	
<pseudo.vergil. app_ver. 3.304> virginis assignant, alii, quo notior esses,	
<pseudo.vergil. app_ver. 3.305> Dictynnam dixere tuo de nomine Lunam.	   
<pseudo.vergil. app_ver. 3.306> Sint haec vera velim: mihi certe, nata, peristi:	
<pseudo.vergil. app_ver. 3.307> nunquam ego te summo volitantem vertice	
<pseudo.vergil. app_ver. 3.308> Hyrcanos inter comites agmenque ferarum	
<pseudo.vergil. app_ver. 3.309> conspiciam nec te redeuntem amplexa tenebo.	
<pseudo.vergil. app_ver. 3.310> Verum haec, tunc nobis gravia atque indigna, fuere,	   
<pseudo.vergil. app_ver. 3.311> tu, mea alumna, tui cum spes integra maneret	
<pseudo.vergil. app_ver. 3.312> et vox ista meas nondum violaverat auris.	
<pseudo.vergil. app_ver. 3.313> Tene etiam Fortuna mihi crudelis ademit,	
<pseudo.vergil. app_ver. 3.314> tene, <o> sola meae vivendi causa senectae?	
<pseudo.vergil. app_ver. 3.315> Saepe tuo dulci nequiquam capta sopore	   
<pseudo.vergil. app_ver. 3.316> cum premeret natura, mori me velle negavi,	
<pseudo.vergil. app_ver. 3.317> ut tibi Corycio glomerarem flammea luto.	
<pseudo.vergil. app_ver. 3.318> Quo nunc me, infelix, aut quae me fata reservant?	
<pseudo.vergil. app_ver. 3.319> An nescis, qua lege patris de vertice summo	
<pseudo.vergil. app_ver. 3.320> edita candentis praetexat purpura canos?	   
<pseudo.vergil. app_ver. 3.321> Quae tenui patriae spes sit suspensa capillo?	
<pseudo.vergil. app_ver. 3.322> Si nescis, aliquam possum sperare salutem,	
<pseudo.vergil. app_ver. 3.323> inscia quandoquidem scelus es conata nefandum;	
<pseudo.vergil. app_ver. 3.324> sin est quod metuo, per te, mea alumna, tuomque	
<pseudo.vergil. app_ver. 3.325> expertum multis miserae mihi rebus amorem,	   
<pseudo.vergil. app_ver. 3.326> parcere saeva precor per numina Ilithyiae	
<pseudo.vergil. app_ver. 3.327> nec tantum facinus tu nulla mente sequaris	
<pseudo.vergil. app_ver. 3.328> (non ego te incepto, fieri quod non pote, conor	
<pseudo.vergil. app_ver. 3.329> flectere, Amor, nec sit cum dis contendere nostrum),	
<pseudo.vergil. app_ver. 3.330> sed patris incolumi potius denubere regno	   
<pseudo.vergil. app_ver. 3.331> atque aliquos tamen esse velis tibi, alumna, penates	
<pseudo.vergil. app_ver. 3.332> hoc unum exsilio docta atque experta monebo.	
<pseudo.vergil. app_ver. 3.333> Quod si non alia poteris ratione parentem	
<pseudo.vergil. app_ver. 3.334> flectere (sed poteris: quid enim non unica possis?),	
<pseudo.vergil. app_ver. 3.335> tunc potius tandem ipsa (pio cum iure licebit,	   
<pseudo.vergil. app_ver. 3.336> cum facti causam tempusque doloris habebis),	
<pseudo.vergil. app_ver. 3.337> tunc potius conata tua atque incepta referto:	
<pseudo.vergil. app_ver. 3.338> meque deosque tibi comites, mea alumna, futuros	
<pseudo.vergil. app_ver. 3.339> polliceor: nihil est, quod texitur ordine, longum.	
<pseudo.vergil. app_ver. 3.340> His ubi sollicitos animi relevaverat aestus	   
<pseudo.vergil. app_ver. 3.341> vocibus et blanda pectus spe luserat aegrum,	
<pseudo.vergil. app_ver. 3.342> paulatim tremebunda genis obducere vestem	
<pseudo.vergil. app_ver. 3.343> virginis et placidam tenebris captare quietem	
<pseudo.vergil. app_ver. 3.344> inverso bibulum restinguens lumen olivo	
<pseudo.vergil. app_ver. 3.345> incipit ad crebros<que> insani pectoris ictus	   
<pseudo.vergil. app_ver. 3.346> ferre manum assiduis mulcens praecordia palmis.	
<pseudo.vergil. app_ver. 3.347> Noctem illam sic maesta super morientis alumnae	
<pseudo.vergil. app_ver. 3.348> frigidulos cubito subnixa pependit ocellos.	
<pseudo.vergil. app_ver. 3.349> Postera lux ubi laeta diem mortalibus almum	
<pseudo.vergil. app_ver. 3.350> et gelida veniente + mihi quatiebat ab Oeta,	   
<pseudo.vergil. app_ver. 3.351> quem pavidae alternis fugitant optantque puellae	
<pseudo.vergil. app_ver. 3.352> (Hesperium vitant, optant ardescere <Eoum>),	
<pseudo.vergil. app_ver. 3.353> praeceptis paret virgo nutricis et omnis	
<pseudo.vergil. app_ver. 3.354> undique conquirit nubendi sedula causas.	
<pseudo.vergil. app_ver. 3.355> Temptantur patriae submissis vocibus aures	   
<pseudo.vergil. app_ver. 3.356> laudanturque bonae pacis bona; multus inepte	
<pseudo.vergil. app_ver. 3.357> virginis insolitae sermo novos errat in ore:	
<pseudo.vergil. app_ver. 3.358> nunc tremere instantis belli certamina dicit	
<pseudo.vergil. app_ver. 3.359> communemque timere deum, nunc regis amicis	
<pseudo.vergil. app_ver. 3.360> (namque ipsi verita est) orbum flet maesta parentem:	   
<pseudo.vergil. app_ver. 3.361> Cum Iove communis qui non habuere nepotes?	
<pseudo.vergil. app_ver. 3.362> Nunc etiam conficta dolo mendacia turpi	
<pseudo.vergil. app_ver. 3.363> invenit et divom terret formidine civis;	
<pseudo.vergil. app_ver. 3.364> nunc alia ex aliis (nec desunt) omnia quaerit.	
<pseudo.vergil. app_ver. 3.365> Quin etiam castos ausa est corrumpere vates,	   
<pseudo.vergil. app_ver. 3.366> ut, cum caesa pio cecidisset victima ferro,	
<pseudo.vergil. app_ver. 3.367> esset qui generum Minon auctoribus extis	
<pseudo.vergil. app_ver. 3.368> iungere et ancipitis suaderet tollere pugnas.	
<pseudo.vergil. app_ver. 3.369> At nutrix patula componens sulpura testa	
<pseudo.vergil. app_ver. 3.370> narcissum casiamque herbas incendit olentis	   
<pseudo.vergil. app_ver. 3.371> terque novena ligans triplici diversa colore	
<pseudo.vergil. app_ver. 3.372> fila Ter in gremium mecum inquit despue, virgo,	
<pseudo.vergil. app_ver. 3.373> despue ter virgo: numero deus impare gaudet.	
<pseudo.vergil. app_ver. 3.374> Inde Iovi geminat magno frigidula sacra,	
<pseudo.vergil. app_ver. 3.375> sacra nec Idaeis anubus nec cognita Grais,	   
<pseudo.vergil. app_ver. 3.376> pergit Amyclaeo spargens altaria thallo	
<pseudo.vergil. app_ver. 3.377> regis Iolciacis animum defigere votis.	
<pseudo.vergil. app_ver. 3.378> Verum ubi nulla movet stabilem fallacia Nisum	
<pseudo.vergil. app_ver. 3.379> nec possunt homines nec possunt flectere divi	
<pseudo.vergil. app_ver. 3.380> (tanta est in parvo fiducia crine cavendi),	   
<pseudo.vergil. app_ver. 3.381> rursus ad inceptum sociam se adiungit alumnae	
<pseudo.vergil. app_ver. 3.382> purpureamque parat rursus tondere capillum	
<pseudo.vergil. app_ver. 3.383> cum, longo quod iam captat succurrere amori,	
<pseudo.vergil. app_ver. 3.384> non minus illa tamen, revehi quod moenia Cressa	
<pseudo.vergil. app_ver. 3.385> gaudeat: et cineri patria est iucunda sepulcro.	   
<pseudo.vergil. app_ver. 3.386> Ergo iterum capiti Scylla est inimica paterno:	
<pseudo.vergil. app_ver. 3.387> tum coma Sidonio florens deciditur ostro,	
<pseudo.vergil. app_ver. 3.388> tum capitur Megara et divom responsa probantur,	
<pseudo.vergil. app_ver. 3.389> tum suspensa novo ritu de navibus altis	
<pseudo.vergil. app_ver. 3.390> per mare caeruleum trahitur Niseia virgo.	   
<pseudo.vergil. app_ver. 3.391> Complures illam nymphae mirantur in undis,	
<pseudo.vergil. app_ver. 3.392> miratur pater Oceanus et candida Tethys	
<pseudo.vergil. app_ver. 3.393> et cupidas secum rapiens Galatea sorores,	
<pseudo.vergil. app_ver. 3.394> illam etiam iunctis magnum quae piscibus aequor	
<pseudo.vergil. app_ver. 3.395> et glauco bipedum curru metitur equorum	   
<pseudo.vergil. app_ver. 3.396> Leucothea parvosque dea cum matre Palaemon;	
<pseudo.vergil. app_ver. 3.397> illam etiam alternas sortiti vivere luces,	
<pseudo.vergil. app_ver. 3.398> cara Iovis suboles, magnum Iovis incrementum,	
<pseudo.vergil. app_ver. 3.399> Tyndaridae niveos mirantur virginis artus.	
<pseudo.vergil. app_ver. 3.400> Has adeo voces atque haec lamenta per auras	   
<pseudo.vergil. app_ver. 3.401> fluctibus in mediis questu volvebat inani,	
<pseudo.vergil. app_ver. 3.402> ad caelum infelix ardentia lumina tendens,	
<pseudo.vergil. app_ver. 3.403> lumina, nam teneras arcebant vincula palmas:	
<pseudo.vergil. app_ver. 3.404> Supprimite o paulum turbati flamina venti,	
<pseudo.vergil. app_ver. 3.405> dum queror et divos (quamquam nil testibus illis	   
<pseudo.vergil. app_ver. 3.406> profeci) extrema moriens tamen alloquor hora.	
<pseudo.vergil. app_ver. 3.407> Vos ego, vos adeo, venti testabor et aurae,	
<pseudo.vergil. app_ver. 3.408> vos o numantina si qui de gente venitis,	
<pseudo.vergil. app_ver. 3.409> cernitis: illa ego sum cognato sanguine vobis	
<pseudo.vergil. app_ver. 3.410> Scylla (quod o salva liceat te dicere, Procne),	   
<pseudo.vergil. app_ver. 3.411> illa ego sum Nisi pollentis filia quondam,	
<pseudo.vergil. app_ver. 3.412> certatim ex omnis petiit quam Graecia regno	
<pseudo.vergil. app_ver. 3.413> quam curvus + e terris amplectitur Hellespontus:	
<pseudo.vergil. app_ver. 3.414> illa ego sum, Minos, sacrato foedere coniunx	
<pseudo.vergil. app_ver. 3.415> dicta tibi: tamen haec, etsi non accipis, audi.	   
<pseudo.vergil. app_ver. 3.416> Vinctane tam magni tranabo gurgitis undas?	
<pseudo.vergil. app_ver. 3.417> Vincta tot adsiduas pendebo ex ordine luces?	
<pseudo.vergil. app_ver. 3.418> Non equidem me alio possum contendere dignam	
<pseudo.vergil. app_ver. 3.419> supplicio, quod sic patriam carosque penates	
<pseudo.vergil. app_ver. 3.420> hostibus inmitique addixi ignara tyranno.	   
<pseudo.vergil. app_ver. 3.421> Verum est: haec, Minos, illos scelerata putavi,	
<pseudo.vergil. app_ver. 3.422> si nostra ante aliquis nudasset foedera casus,	
<pseudo.vergil. app_ver. 3.423> facturos, quorum direptis moenibus urbis	
<pseudo.vergil. app_ver. 3.424> o ego crudelis flamma delubra petivi:	
<pseudo.vergil. app_ver. 3.425> te vero victore prius vel sidera cursus	   
<pseudo.vergil. app_ver. 3.426> mutatura suos quam te mihi talia captae	
<pseudo.vergil. app_ver. 3.427> facturum metui. Iam iam scelus omnia vincit.	
<pseudo.vergil. app_ver. 3.428> Tene ego plus patrio dilexi perdita regno?	
<pseudo.vergil. app_ver. 3.429> Tene ego? Nec mirum: vultu decepta puella	
<pseudo.vergil. app_ver. 3.430> (ut vidi ut perii, ut me malus abstulit error)	   
<pseudo.vergil. app_ver. 3.431> non equidem ex isto speravi corpore posse	
<pseudo.vergil. app_ver. 3.432> tale malum nasci: forma vel sidera fallas.	
<pseudo.vergil. app_ver. 3.433> Me non deliciis commovit regia dives,	
<pseudo.vergil. app_ver. 3.434> <dives> curalio fragili et lacrimoso electro,	
<pseudo.vergil. app_ver. 3.435> me non florentes aequali corpore nymphae,	   
<pseudo.vergil. app_ver. 3.436> non metus impendens potuit retinere deorum:	
<pseudo.vergil. app_ver. 3.437> omnia vincit amor: quid enim non vinceret ille?	
<pseudo.vergil. app_ver. 3.438> Non mihi iam pingui sudabunt tempora myrrha,	
<pseudo.vergil. app_ver. 3.439> pronuba nec castos accendet prius honores	
<pseudo.vergil. app_ver. 3.440> nec Libys Assyrio sternetur lectulus ostro	   
<pseudo.vergil. app_ver. 3.441> magna queror: ne me illa quidem communis alumna	
<pseudo.vergil. app_ver. 3.442> omnibus iniecta tellus tumulabit harena.	
<pseudo.vergil. app_ver. 3.443> Mene inter matres ancillarisque maritas,	
<pseudo.vergil. app_ver. 3.444> mene alias inter famularum munere fungi	
<pseudo.vergil. app_ver. 3.445> coniugis atque tuae, quaecumque erit illa, beatae	   
<pseudo.vergil. app_ver. 3.446> non licuit gravidos penso devolvere fusos?	
<pseudo.vergil. app_ver. 3.447> At belli saltem captivam lege necasses.	
<pseudo.vergil. app_ver. 3.448> Iam tandem casus hominum, iam respice, Minos.	
<pseudo.vergil. app_ver. 3.449> Sit satis hoc tantum solam vidisse malorum:	
<pseudo.vergil. app_ver. 3.450> vel fato fuerit nobis haec debita pestis	   
<pseudo.vergil. app_ver. 3.451> vel casu incerto, merita vel denique culpa	
<pseudo.vergil. app_ver. 3.452> omnia nam potius quam te fecisse putabo.	
<pseudo.vergil. app_ver. 3.453> Labitur interea revoluta ab litore classis,	
<pseudo.vergil. app_ver. 3.454> magna repentino sinuantur lintea coro,	
<pseudo.vergil. app_ver. 3.455> flectitur in viridi remus sale, languida fessae	   
<pseudo.vergil. app_ver. 3.456> virginis in cursu moritur querimonia longo.	
<pseudo.vergil. app_ver. 3.457> Deserit angustis inclusum faucibus Isthmon	
<pseudo.vergil. app_ver. 3.458> Cypselidae magni florentia regna Corinthon;	
<pseudo.vergil. app_ver. 3.459> praeterit abruptas Scironis protinus arces	
<pseudo.vergil. app_ver. 3.460> infestumque suis dirae testudinis exit	   
<pseudo.vergil. app_ver. 3.461> spelaeum multoque cruentas hospite cautes.	
<pseudo.vergil. app_ver. 3.462> Iamque adeo tutum longe Piraeea cernit	
<pseudo.vergil. app_ver. 3.463> et notas, heu heu frustra, respectat Athenas,	
<pseudo.vergil. app_ver. 3.464> iam procul e fluctu Salaminia respicit arva	
<pseudo.vergil. app_ver. 3.465> florentisque videt iam Cycladas: hinc Venus illi	   
<pseudo.vergil. app_ver. 3.466> Sunias, hinc statio contra patet Hermionea.	
<pseudo.vergil. app_ver. 3.467> Linquitur ante alias longe gratissima Delos	
<pseudo.vergil. app_ver. 3.468> Nereidum matri et Neptuno Aegaeo,	
<pseudo.vergil. app_ver. 3.469> prospicit incinctam spumanti litore Cythnon	
<pseudo.vergil. app_ver. 3.470> marmoreamque Paron viridemque adlapsa Donusam	   
<pseudo.vergil. app_ver. 3.471> Aeginamque simul salutiferamque Seriphon.	
<pseudo.vergil. app_ver. 3.472> Iam fesso tandem fugiunt de corpore vires	
<pseudo.vergil. app_ver. 3.473> et caput inflexa lentum cervice recumbit,	
<pseudo.vergil. app_ver. 3.474> marmorea adductis labescunt bracchia nodis.	
<pseudo.vergil. app_ver. 3.475> Aequoreae pristes, immania corpora ponti,	   
<pseudo.vergil. app_ver. 3.476> undique conveniunt et glauco in gurgite circum	
<pseudo.vergil. app_ver. 3.477> verbere caudarum atque oris minitantur hiatu	
<pseudo.vergil. app_ver. 3.478> fertur et incertis iactatur ad omnia ventis	
<pseudo.vergil. app_ver. 3.479> (cymba velut, magnas sequitur cum parvola classis	
<pseudo.vergil. app_ver. 3.480> Afer et hiberno bacchatur in aequore turbo),	   
<pseudo.vergil. app_ver. 3.481> donec tale decus formae vexarier undis	
<pseudo.vergil. app_ver. 3.482> non tulit ac miseros mutavit virginis artus	
<pseudo.vergil. app_ver. 3.483> caeruleo pollens coniunx Neptunia regno.	
<pseudo.vergil. app_ver. 3.484> Sed tamen alternans squamis vestire puellam	
<pseudo.vergil. app_ver. 3.485> infidosque inter teneram committere piscis	   
<pseudo.vergil. app_ver. 3.486> non statuit (nimium est avidum pecus Amphitrites).	
<pseudo.vergil. app_ver. 3.487> Aeriis potius sublimem sustulit alis,	
<pseudo.vergil. app_ver. 3.488> esset ut in terris facti de nomine ciris,	
<pseudo.vergil. app_ver. 3.489> ciris Amyclaeo formosior ansere Ledae.	
<pseudo.vergil. app_ver. 3.490> Hic velut in niveo tenera est cum primitus ovo	   
<pseudo.vergil. app_ver. 3.491> effigies animantis et internodia membris	
<pseudo.vergil. app_ver. 3.492> imperfecta novo fluitant concreta calore	
<pseudo.vergil. app_ver. 3.493> sic liquido Scyllae circumfusum aequore corpus	
<pseudo.vergil. app_ver. 3.494> semiferi incertis etiam nunc partibus artus	
<pseudo.vergil. app_ver. 3.495> undique mutabant atque undique mutabantur.	   
<pseudo.vergil. app_ver. 3.496> Oris honos primum et multis optata labella	
<pseudo.vergil. app_ver. 3.497> et patulae frontis species concrescere in unum	
<pseudo.vergil. app_ver. 3.498> coepere et gracili mentum producere rostro;	
<pseudo.vergil. app_ver. 3.499> tum qua se medium capitis discrimen agebat,	
<pseudo.vergil. app_ver. 3.500> ecce repente velut patrios imitatus honores	   
<pseudo.vergil. app_ver. 3.501> puniceam concussit apex in vertice cristam;	
<pseudo.vergil. app_ver. 3.502> at mollis varios intexens pluma colores	
<pseudo.vergil. app_ver. 3.503> marmoreum volucri vestivit tegmine corpus	
<pseudo.vergil. app_ver. 3.504> lentaque perpetuans fuderunt bracchia pennas;	
<pseudo.vergil. app_ver. 3.505> inde alias partes minioque infecta rubenti	   
<pseudo.vergil. app_ver. 3.506> crura nova macies obduxit squalida pelle	
<pseudo.vergil. app_ver. 3.507> et pedibus teneris unguis affixit acutos.	
<pseudo.vergil. app_ver. 3.508> Et tamen hoc demum miserae succurrere pacto	
<pseudo.vergil. app_ver. 3.509> vix fuerat placida Neptuni coniuge dignum.	
<pseudo.vergil. app_ver. 3.510> Numquam illam post haec oculi videre suorum	   
<pseudo.vergil. app_ver. 3.511> purpureas flavo retinentem vertice vittas,	
<pseudo.vergil. app_ver. 3.512> non thalamus Syrio fragrans accepit amomo,	
<pseudo.vergil. app_ver. 3.513> nullae illam sedes: quid enim cum sedibus illi?	
<pseudo.vergil. app_ver. 3.514> Quae simul ut sese cano de gurgite velox	
<pseudo.vergil. app_ver. 3.515> cum sonitu ad caelum stridentibus extulit alis	   
<pseudo.vergil. app_ver. 3.516> et multum late dispersit in aequora rorem,	
<pseudo.vergil. app_ver. 3.517> infelix virgo nequiquam <a> morte recepta	
<pseudo.vergil. app_ver. 3.518> incultum solis in rupibus exigit aevom,	
<pseudo.vergil. app_ver. 3.519> rupibus et scopulis et litoribus desertis.	
<pseudo.vergil. app_ver. 3.520> Nec tamen hoc iterum poena sine: namque deum rex,	   
<pseudo.vergil. app_ver. 3.521> omnia qui imperio terrarum milia versat,	
<pseudo.vergil. app_ver. 3.522> commotus talem ad superos volitare puellam,	
<pseudo.vergil. app_ver. 3.523> cum pater exstinctus caeca sub nocte lateret,	
<pseudo.vergil. app_ver. 3.524> illi pro pietate sua (nam saepe nitentum	
<pseudo.vergil. app_ver. 3.525> sanguine taurorum supplex resperserat aras,	   
<pseudo.vergil. app_ver. 3.526> saepe deum largo decorarat munere sedes)	
<pseudo.vergil. app_ver. 3.527> reddidit optatam mutato corpore vitam	
<pseudo.vergil. app_ver. 3.528> fecitque in terris haliaeetos ales ut esset,	
<pseudo.vergil. app_ver. 3.529> quippe aquilis semper gaudet deus ille coruscis.	
<pseudo.vergil. app_ver. 3.530> Huic vero miserae, quoniam damnata deorum	   
<pseudo.vergil. app_ver. 3.531> iudicio natique et coniugis ante fuisset,	
<pseudo.vergil. app_ver. 3.532> infesti apposuit odium crudele parentis.	
<pseudo.vergil. app_ver. 3.533> Namque ut in aetherio signorum munere praestans,	
<pseudo.vergil. app_ver. 3.534> unum quem duplici stellatum sidere vidi,	
<pseudo.vergil. app_ver. 3.535> Scorpios alternis clarum fugat Oriona:	   
<pseudo.vergil. app_ver. 3.536> sic inter sese tristis haliaeetos iras	
<pseudo.vergil. app_ver. 3.537> et ciris memori servant ad saecula fato:	
<pseudo.vergil. app_ver. 3.538> quacumque illa levem fugiens secat aethera pennis,	
<pseudo.vergil. app_ver. 3.539> ecce inimicus atrox magno stridore per auras	
<pseudo.vergil. app_ver. 3.540> insequitur Nisus; qua se fert Nisus ad auras,	   
<pseudo.vergil. app_ver. 3.541> illa levem fugiens raptim secat aethera pennis.	
<pseudo.vergil. app_ver. 4.1> Copa Syrisca caput Graeca redimita mitella,
<pseudo.vergil. app_ver. 4.2> crispum sub crotalo docta movere latus,
<pseudo.vergil. app_ver. 4.3> ebria fumosa saltat lasciva taberna,
<pseudo.vergil. app_ver. 4.4> ad cubitum raucos excutiens calamos.
<pseudo.vergil. app_ver. 4.5> Quid iuvat aestivo defessum pulvere abesse
<pseudo.vergil. app_ver. 4.6> quam potius bibulo decubuisse toro?
<pseudo.vergil. app_ver. 4.7> Sunt topia et calybae, cyathi rosa, tibia chordae
<pseudo.vergil. app_ver. 4.8> et trichila umbrosis frigida harundinibus.
<pseudo.vergil. app_ver. 4.9> En et, Maenalio quae garrit dulce sub antro,
<pseudo.vergil. app_ver. 4.10> rustica pastoris fistula in ore sonat.
<pseudo.vergil. app_ver. 4.11> Est et vappa, cado nuper defusa picato,
<pseudo.vergil. app_ver. 4.12> et strepitans rauco murmure rivus aquae,
<pseudo.vergil. app_ver. 4.13> sunt etiam croceo violae de flore corollae
<pseudo.vergil. app_ver. 4.14> sertaque purpurea lutea mixta rosa
<pseudo.vergil. app_ver. 4.15> et quae virgineo libata Achelois ab amne
<pseudo.vergil. app_ver. 4.16> lilia vimineis attulit in calathis.
<pseudo.vergil. app_ver. 4.17> Sunt et caseoli, quos iuncea fiscina siccat,
<pseudo.vergil. app_ver. 4.18> sunt autumnali cerea pruna die
<pseudo.vergil. app_ver. 4.19> castaneaeque nuces et suave rubentia mala,
<pseudo.vergil. app_ver. 4.20> est hic munda Ceres, est Amor, est Bromius;
<pseudo.vergil. app_ver. 4.21> sunt et mora cruenta et lentis uva racemis
<pseudo.vergil. app_ver. 4.22> et pendet iunco caeruleus cucumis.
<pseudo.vergil. app_ver. 4.23> Est tuguri custos, armatus falce saligna,
<pseudo.vergil. app_ver. 4.24> sed non et vasto est inguine terribilis.
<pseudo.vergil. app_ver. 4.25> Huc calybita veni. Lassus iam sudat asellus,
<pseudo.vergil. app_ver. 4.26> parce illi: Vestae delicium est asinus.
<pseudo.vergil. app_ver. 4.27> Nunc cantu crebro rumpunt arbusta cicadae,
<pseudo.vergil. app_ver. 4.28> nunc varia in gelida sede lacerta latet:
<pseudo.vergil. app_ver. 4.29> si sapis, aestivo recubans nunc prolue vitro,
<pseudo.vergil. app_ver. 4.30> seu vis cristalli ferre novos calices.
<pseudo.vergil. app_ver. 4.31> Hic age pampinea fessus requiesce sub umbra
<pseudo.vergil. app_ver. 4.32> et gravidum roseo necte caput strophio,
<pseudo.vergil. app_ver. 4.33> formosum tenerae decerpens ora puellae
<pseudo.vergil. app_ver. 4.34> a pereat cui sunt prisca supercilia.
<pseudo.vergil. app_ver. 4.35> Quid cineri ingrato servas bene olentia serta?
<pseudo.vergil. app_ver. 4.36> Anne coronato vis lapide ista tegi?
<pseudo.vergil. app_ver. 4.37> Pone merum et talos. Pereat qui crastina curat.
<pseudo.vergil. app_ver. 4.38> Mors aurem vellens Vivite, ait, venio.
<pseudo.vergil. app_ver. 5.1> Lusimus, Octavi, gracili modulante Thalia 
<pseudo.vergil. app_ver. 5.2> atque ut araneoli tenuem formavimus orsum. 
<pseudo.vergil. app_ver. 5.3> Lusimus (haec propter culicis sint carmina docta 
<pseudo.vergil. app_ver. 5.4> omnis et historiae per ludum consonet ordo 
<pseudo.vergil. app_ver. 5.5> notitiaeque ducum voces), licet invidus adsit. 
<pseudo.vergil. app_ver. 5.6> Quisquis erit culpare iocos musamque paratus, 
<pseudo.vergil. app_ver. 5.7> pondere vel culicis levior famaque feretur. 
<pseudo.vergil. app_ver. 5.8> Posterius graviore sono tibi musa loquetur 
<pseudo.vergil. app_ver. 5.9> nostra, dabunt cum securos mihi tempora fructus, 
<pseudo.vergil. app_ver. 5.10> ut tibi digna tuo poliantur carmina sensu. 
<pseudo.vergil. app_ver. 5.11> Latonae magnique Iovis decus, aurea proles, 
<pseudo.vergil. app_ver. 5.12> Phoebus erit nostri princeps et carminis auctor 
<pseudo.vergil. app_ver. 5.13> et recinente lyra fautor, sive educat illum 
<pseudo.vergil. app_ver. 5.14> Arna Chimaereo Xanthi perfusa liquore 
<pseudo.vergil. app_ver. 5.15> seu decus Asteriae seu qua Parnasia rupes 
<pseudo.vergil. app_ver. 5.16> hinc atque hinc patula praepandit cornua fronte 
<pseudo.vergil. app_ver. 5.17> Castaliaeque sonans liquido pede labitur unda. 
<pseudo.vergil. app_ver. 5.18> Quare, Pierii laticis decus, ite, sorores 
<pseudo.vergil. app_ver. 5.19> Naides, et celebrate deum ludente chorea. 
<pseudo.vergil. app_ver. 5.20> Et tu, sancta Pales, ad quam ventura recurrunt 
<pseudo.vergil. app_ver. 5.21> agrestum bona fetura sit cura tenentis 
<pseudo.vergil. app_ver. 5.22> aerios nemorum cultus silvasque virentis: 
<pseudo.vergil. app_ver. 5.23> te cultrice vagus saltus feror inter et antra. 
<pseudo.vergil. app_ver. 5.24> Et tu, cui meritis oritur fiducia chartis, 
<pseudo.vergil. app_ver. 5.25> Octavi venerande, meis adlabere coeptis, 
<pseudo.vergil. app_ver. 5.26> sancte puer. Tibi namque canit non pagina bellum 
<pseudo.vergil. app_ver. 5.27> triste Iovis ponitque 
<pseudo.vergil. app_ver. 5.28> Phlegra, Giganteo sparsa est quae sanguine tellus, 
<pseudo.vergil. app_ver. 5.29> nec Centaureos Lapithas compellit in ensis; 
<pseudo.vergil. app_ver. 5.30> urit Erichthonias Oriens non ignibus arces; 
<pseudo.vergil. app_ver. 5.31> non perfossus Athos nec magno vincula ponto 
<pseudo.vergil. app_ver. 5.32> iacta meo quaerent iam sera volumine famam, 
<pseudo.vergil. app_ver. 5.33> non Hellespontus pedibus pulsatus equorum, 
<pseudo.vergil. app_ver. 5.34> Graecia cum timuit venientis undique Persas 
<pseudo.vergil. app_ver. 5.35> mollia sed tenui pede currere carmina, versu 
<pseudo.vergil. app_ver. 5.36> viribus apta suis Phoebo duce laedere gaudet. 
<pseudo.vergil. app_ver. 5.37> Hoc tibi, sancte puer: memorabilis et tibi certet 
<pseudo.vergil. app_ver. 5.38> gloria perpetuom lucens, mansura per aevom: 
<pseudo.vergil. app_ver. 5.39> et tibi sede pia maneat locus et tibi sospes 
<pseudo.vergil. app_ver. 5.40> debita felices memoretur vita per annos, 
<pseudo.vergil. app_ver. 5.41> grata bonis lucens. Sed nos ad coepta feramur. 
<pseudo.vergil. app_ver. 5.42> Igneus aetherias iam sol penetrabat in arces 
<pseudo.vergil. app_ver. 5.43> candidaque aurato quatiebat lumina curru, 
<pseudo.vergil. app_ver. 5.44> crinibus et roseis tenebras Aurora fugarat: 
<pseudo.vergil. app_ver. 5.45> propulit e stabulis ad pabula laeta capellas 
<pseudo.vergil. app_ver. 5.46> pastor et excelsi montis iuga summa petivit, 
<pseudo.vergil. app_ver. 5.47> lurida qua patulos velabant gramina collis. 
<pseudo.vergil. app_ver. 5.48> Iam silvis dumisque vagae, iam vallibus abdunt 
<pseudo.vergil. app_ver. 5.49> corpora iamque omni celeres e parte vagantes 
<pseudo.vergil. app_ver. 5.50> tondebant tenero viridantia gramina morsu. 
<pseudo.vergil. app_ver. 5.51> Scrupea desertas haerebant ad cava rupes, 
<pseudo.vergil. app_ver. 5.52> pendula proiectis carpuntur et arbuta ramis 
<pseudo.vergil. app_ver. 5.53> densaque virgultis avide labrusca petuntur. 
<pseudo.vergil. app_ver. 5.54> Haec suspensa rapit carpente cacumina morsu 
<pseudo.vergil. app_ver. 5.55> vel salicis lentae vel quae nova nascitur alnus, 
<pseudo.vergil. app_ver. 5.56> haec teneras fruticum sentis rimatur, at illa 
<pseudo.vergil. app_ver. 5.57> imminet in rivi praestantis imaginis undam. 
<pseudo.vergil. app_ver. 5.58> O bona pastoris, si quis non pauperis usum 
<pseudo.vergil. app_ver. 5.59> mente prius docta fastidiat et probet illis 
<pseudo.vergil. app_ver. 5.60> omnia luxuriae pretiis, incognita curis, 
<pseudo.vergil. app_ver. 5.61> quae lacerant avidas inimico pectore mentes: 
<pseudo.vergil. app_ver. 5.62> si non Assyrio fuerint bis lauta colore 
<pseudo.vergil. app_ver. 5.63> Attalicis opibus data vellera, si nitor auri 
<pseudo.vergil. app_ver. 5.64> sub laqueare domus animum non anget avarum 
<pseudo.vergil. app_ver. 5.65> picturaeque decus, lapidum nec fulgor in ulla 
<pseudo.vergil. app_ver. 5.66> cognitus utilitate manet nec pocula gratum 
<pseudo.vergil. app_ver. 5.67> Alconis referent Boethique toreuma nec Indi 
<pseudo.vergil. app_ver. 5.68> conchea baca maris pretio est, at pectore puro 
<pseudo.vergil. app_ver. 5.69> saepe super tenero prosternit gramine corpus, 
<pseudo.vergil. app_ver. 5.70> florida cum tellus, gemmantis picta per herbas, 
<pseudo.vergil. app_ver. 5.71> vere notat dulci distincta coloribus arva; 
<pseudo.vergil. app_ver. 5.72> atque illum calamo laetum recinent palustri 
<pseudo.vergil. app_ver. 5.73> otiaque invidia degentem et fraude remota 
<pseudo.vergil. app_ver. 5.74> pollentemque sibi viridi cum palmite lucens 
<pseudo.vergil. app_ver. 5.75> Tmolia pampineo subter coma velat amictu; 
<pseudo.vergil. app_ver. 5.76> illi sunt gratae rorantes lacte capellae 
<pseudo.vergil. app_ver. 5.77> et nemus et fecunda Pales et vallibus intus 
<pseudo.vergil. app_ver. 5.78> semper opaca novis manantia fontibus antra. 
<pseudo.vergil. app_ver. 5.79> Quis magis optato queat esse beatior aevo 
<pseudo.vergil. app_ver. 5.80> quam qui mente procul pura sensuque probando 
<pseudo.vergil. app_ver. 5.81> non avidas agnovit opes nec tristia bella 
<pseudo.vergil. app_ver. 5.82> nec funesta timet validae certamina classis 
<pseudo.vergil. app_ver. 5.83> nec, spoliis dum sancta deum fulgentibus ornet 
<pseudo.vergil. app_ver. 5.84> templa vel evectus finem transscendat habendi, 
<pseudo.vergil. app_ver. 5.85> adversum saevis ultro caput hostibus offert? 
<pseudo.vergil. app_ver. 5.86> Illi falce deus colitur non arte politus, 
<pseudo.vergil. app_ver. 5.87> ille colit lucos, illi Panchaia tura 
<pseudo.vergil. app_ver. 5.88> floribus agrestes herbae variantibus adsunt; 
<pseudo.vergil. app_ver. 5.89> illi dulcis adest requies et pura voluptas, 
<pseudo.vergil. app_ver. 5.90> libera, simplicibus curis: huic imminet, omnis 
<pseudo.vergil. app_ver. 5.91> derigit huc sensus, haec cura est subdita cordi, 
<pseudo.vergil. app_ver. 5.92> quolibet ut requie victu contentus abundet 
<pseudo.vergil. app_ver. 5.93> iucundoque levet languentia corpora somno. 
<pseudo.vergil. app_ver. 5.94> O pecudes, o Panes et o gratissima Tempe 
<pseudo.vergil. app_ver. 5.95> fontis Hamadryadum, quarum non divite cultu 
<pseudo.vergil. app_ver. 5.96> aemulus Ascraeo pastor sibi quisque poetae 
<pseudo.vergil. app_ver. 5.97> securam placido traducit pectore vitam. 
<pseudo.vergil. app_ver. 5.98> Talibus in studiis baculo dum nixus apricas 
<pseudo.vergil. app_ver. 5.99> pastor agit curas et dum non arte canora 
<pseudo.vergil. app_ver. 5.100> compacta solitum modulatur harundine carmen, 
<pseudo.vergil. app_ver. 5.101> tendit invectus radios Hyperionis ardor 
<pseudo.vergil. app_ver. 5.102> lucidaque aetherio ponit discrimina mundo, 
<pseudo.vergil. app_ver. 5.103> qua iacit Oceanum flammas in utrumque rapacis. 
<pseudo.vergil. app_ver. 5.104> Et iam compellente vagae pastore capellae 
<pseudo.vergil. app_ver. 5.105> ima susurrantis repetebant ad vada lymphae, 
<pseudo.vergil. app_ver. 5.106> quae subter viridem residebant caerula muscum. 
<pseudo.vergil. app_ver. 5.107> Iam medias operum partis evectus erat sol, 
<pseudo.vergil. app_ver. 5.108> cum densas pastor pecudes cogebat in umbras. 
<pseudo.vergil. app_ver. 5.109> Ut procul aspexit luco residere virenti, 
<pseudo.vergil. app_ver. 5.110> Delia diva, tuo, quo quondam victa furore 
<pseudo.vergil. app_ver. 5.111> venti Nyctelium fugiens Cadmeis Agaue, 
<pseudo.vergil. app_ver. 5.112> infandas scelerata manus et caede cruenta 
<pseudo.vergil. app_ver. 5.113> quae gelidis bacchata iugis requievit in antro 
<pseudo.vergil. app_ver. 5.114> posterius poenam nati de morte datura 
<pseudo.vergil. app_ver. 5.115> hic etiam viridi ludentes Panes in herba 
<pseudo.vergil. app_ver. 5.116> et Satyri Dryadesque choros egere puellae 
<pseudo.vergil. app_ver. 5.117> Naiadum coetu: tantum non Orpheus Hebrum 
<pseudo.vergil. app_ver. 5.118> restantem tenuit ripis silvasque canendo 
<pseudo.vergil. app_ver. 5.119> quantum te, pernix, remorantem, diva, chorea 
<pseudo.vergil. app_ver. 5.120> multa tuo laetae fundentes gaudia voltu, 
<pseudo.vergil. app_ver. 5.121> ipsa loci natura domum resonante susurro 
<pseudo.vergil. app_ver. 5.122> quis dabat et dulci fessas refovebat in umbra. 
<pseudo.vergil. app_ver. 5.123> Nam primum prona surgebant valle patentes 
<pseudo.vergil. app_ver. 5.124> aeriae platanus, inter quas inpia lotos, 
<pseudo.vergil. app_ver. 5.125> inpia, quae socios Ithaci maerentis abegit, 
<pseudo.vergil. app_ver. 5.126> hospita dum nimia tenuit dulcedine captos; 
<pseudo.vergil. app_ver. 5.127> at quibus insigni curru proiectus equorum 
<pseudo.vergil. app_ver. 5.128> ambustus Phaethon luctu mutaverat artus 
<pseudo.vergil. app_ver. 5.129> Heliades, teneris implexae bracchia truncis, 
<pseudo.vergil. app_ver. 5.130> candida fundebant tentis velamina ramis; 
<pseudo.vergil. app_ver. 5.131> posterius cui Demophoon aeterna reliquit 
<pseudo.vergil. app_ver. 5.132> perfidiam lamentandi mala perfide multis, 
<pseudo.vergil. app_ver. 5.133> perfide Demophoon et nunc defende puellis; 
<pseudo.vergil. app_ver. 5.134> quam comitabantur, fatalia carmina, quercus, 
<pseudo.vergil. app_ver. 5.135> quercus ante datae Cereris quam semina vitae 
<pseudo.vergil. app_ver. 5.136> (illas Triptolemi mutavit sulcus aristis); 
<pseudo.vergil. app_ver. 5.137> hic magnum Argoae navi decus addita pinus 
<pseudo.vergil. app_ver. 5.138> proceros decorat silvas hirsuta per artus 
<pseudo.vergil. app_ver. 5.139> (appetit aeriis contingere montibus astra); 
<pseudo.vergil. app_ver. 5.140> ilicis et nigrae species et fleta cupressus 
<pseudo.vergil. app_ver. 5.141> umbrosaeque manent fagus hederaeque ligantes 
<pseudo.vergil. app_ver. 5.142> bracchia, fraternos plangat ne populus ictus, 
<pseudo.vergil. app_ver. 5.143> ipsaeque ascendunt ad summa cacumina lentae 
<pseudo.vergil. app_ver. 5.144> pinguntque aureolos viridi pallore corymbos; 
<pseudo.vergil. app_ver. 5.145> quis aderat veteris myrtus non nescia fati. 
<pseudo.vergil. app_ver. 5.146> At volucres patulis residentes dulcia ramis 
<pseudo.vergil. app_ver. 5.147> carmina per varios edunt resonantia cantus. 
<pseudo.vergil. app_ver. 5.148> His suberat gelidis manans e fontibus unda, 
<pseudo.vergil. app_ver. 5.149> quae levibus placidum rivis sonat orsa liquorem; 
<pseudo.vergil. app_ver. 5.150> et quaqua geminas avium vox obstrepit auris, 
<pseudo.vergil. app_ver. 5.151> hac querulae referunt voces quis nantia limo 
<pseudo.vergil. app_ver. 5.152> corpora lympha fovet: sonitus alit aeris echo, 
<pseudo.vergil. app_ver. 5.153> argutis et cuncta fremunt ardore cicadis. 
<pseudo.vergil. app_ver. 5.154> At circa passim fessae cubuere capellae 
<pseudo.vergil. app_ver. 5.155> excelsis subter dumis, quos leniter adflans 
<pseudo.vergil. app_ver. 5.156> aura susurrantis poscit confundere venti 
<pseudo.vergil. app_ver. 5.157> Pastor ut ad fontem densa requievit in umbra, 
<pseudo.vergil. app_ver. 5.158> mitem concepit proiectus membra soporem, 
<pseudo.vergil. app_ver. 5.159> anxius insidiis nullis, sed lentus in herbis 
<pseudo.vergil. app_ver. 5.160> securo pressos somno mandaverat artus. 
<pseudo.vergil. app_ver. 5.161> Stratus humi dulcem capiebat corde quietem, 
<pseudo.vergil. app_ver. 5.162> ni Fors incertos iussisset ducere casus. 
<pseudo.vergil. app_ver. 5.163> Nam solitum volvens ad tempus tractibus isdem 
<pseudo.vergil. app_ver. 5.164> inmanis vario maculatus corpore serpens, 
<pseudo.vergil. app_ver. 5.165> mersus ut in limo magno subsideret aestu, 
<pseudo.vergil. app_ver. 5.166> obvia vibranti carpens, gravis aere, lingua 
<pseudo.vergil. app_ver. 5.167> squamosos late torquebat motibus orbis: 
<pseudo.vergil. app_ver. 5.168> tollebant aurae venientis ad omnia visus. 
<pseudo.vergil. app_ver. 5.169> Iam magis atque magis corpus revolubile volvens 
<pseudo.vergil. app_ver. 5.170> (attollit nitidis pectus fulgoribus et se 
<pseudo.vergil. app_ver. 5.171> sublimi cervice caput, cui crista superne 
<pseudo.vergil. app_ver. 5.172> edita: purpureo lucens maculatur amictu 
<pseudo.vergil. app_ver. 5.173> aspectuque micant flammarum lumina torvo) 
<pseudo.vergil. app_ver. 5.174> metabat sese circum loca, cum videt ingens 
<pseudo.vergil. app_ver. 5.175> adversum recubare ducem gregis: acrior instat 
<pseudo.vergil. app_ver. 5.176> lumina diffundens intendere et obvia torvos 
<pseudo.vergil. app_ver. 5.177> saepius arripiens infringere, quod sua quisquam 
<pseudo.vergil. app_ver. 5.178> ad vada venisset. Naturae comparat arma: 
<pseudo.vergil. app_ver. 5.179> ardet mente, furit stridoribus, insonat ore, 
<pseudo.vergil. app_ver. 5.180> flexibus eversis torquentur corporis orbes, 
<pseudo.vergil. app_ver. 5.181> manant sanguineae per tractus undique guttae, 
<pseudo.vergil. app_ver. 5.182> spiritibus rumpit fauces. Cui cuncta parantur, 
<pseudo.vergil. app_ver. 5.183> parvolus hunc prior umoris conterret alumnus 
<pseudo.vergil. app_ver. 5.184> et mortem vitare monet per acumina; namque 
<pseudo.vergil. app_ver. 5.185> qua diducta genas pandebant lumina gemmis, 
<pseudo.vergil. app_ver. 5.186> hac senioris erat naturae pupula telo 
<pseudo.vergil. app_ver. 5.187> icta levi, cum prosiluit furibundus et illum 
<pseudo.vergil. app_ver. 5.188> obtritum morti misit, cui dissitus omnis 
<pseudo.vergil. app_ver. 5.189> spiritus excessit sensus. Tum torva tenentem 
<pseudo.vergil. app_ver. 5.190> lumina respexit serpentem comminus, inde 
<pseudo.vergil. app_ver. 5.191> impiger, exanimis, vix compos mente refugit 
<pseudo.vergil. app_ver. 5.192> et validum dextra detraxit ab arbore truncum. 
<pseudo.vergil. app_ver. 5.193> Qui casus sociarit opem numenve deorum, 
<pseudo.vergil. app_ver. 5.194> prodere sit dubium, valuit sed vincere talis 
<pseudo.vergil. app_ver. 5.195> horrida squamosi volventia membra draconis 
<pseudo.vergil. app_ver. 5.196> atque reluctantis crebris foedeque petentis 
<pseudo.vergil. app_ver. 5.197> ictibus ossa ferit, cingunt qua tempora cristae, 
<pseudo.vergil. app_ver. 5.198> et quod erat tardus somni languore remoti 
<pseudo.vergil. app_ver. 5.199> nec prius aspiciens timor obcaecaverat artus, 
<pseudo.vergil. app_ver. 5.200> hoc minus implicuit dira formidine mentem. 
<pseudo.vergil. app_ver. 5.201> Quem postquam vidit caesum languescere, sedit. 
<pseudo.vergil. app_ver. 5.202> Iam quatit et biiugis oriens Erebois equos nox 
<pseudo.vergil. app_ver. 5.203> et piger aurata procedit Vesper ab Oeta, 
<pseudo.vergil. app_ver. 5.204> cum grege compulso pastor duplicantibus umbris 
<pseudo.vergil. app_ver. 5.205> vadit et in fessos requiem dare comparat artus. 
<pseudo.vergil. app_ver. 5.206> Cuius ut intravit levior per corpora somnus 
<pseudo.vergil. app_ver. 5.207> languidaque effuso requierunt membra sopore, 
<pseudo.vergil. app_ver. 5.208> effigies ad eum culicis devenit et illi 
<pseudo.vergil. app_ver. 5.209> tristis ab eventu cecinit convicia mortis. 
<pseudo.vergil. app_ver. 5.210> "Quis," inquit, "meritis ad quae delatus acerbas 
<pseudo.vergil. app_ver. 5.211> cogor adire vices? Tua dum mihi carior ipsa 
<pseudo.vergil. app_ver. 5.212> vita fuit vita, rapior per inania ventis. 
<pseudo.vergil. app_ver. 5.213> Tu lentus refoves iucunda membra quiete 
<pseudo.vergil. app_ver. 5.214> ereptus taetris e cladibus, at mea Manes 
<pseudo.vergil. app_ver. 5.215> viscera Lethaeas cogunt transnare per undas; 
<pseudo.vergil. app_ver. 5.216> praeda Charonis agor, vidi et flagrantia taedis 
<pseudo.vergil. app_ver. 5.217> limina: collucent infestis omnia templis; 
<pseudo.vergil. app_ver. 5.218> obvia Tisiphone, serpentibus undique compta, 
<pseudo.vergil. app_ver. 5.219> et flammas et saeva quatit mihi verbera; pone 
<pseudo.vergil. app_ver. 5.220> Cerberus (en diris flagrant latratibus ora), 
<pseudo.vergil. app_ver. 5.221> anguibus hinc atque hinc horrent cui colla reflexis 
<pseudo.vergil. app_ver. 5.222> sanguineique micant ardorem luminis orbes. 
<pseudo.vergil. app_ver. 5.223> Heu quid ab officio digressa est gratia, cum te 
<pseudo.vergil. app_ver. 5.224> restitui superis leti iam limine ab ipso? 
<pseudo.vergil. app_ver. 5.225> Praemia sunt pietatis ubi, pietatis honores? 
<pseudo.vergil. app_ver. 5.226> In vanas abiere vices. Et rure recessit 
<pseudo.vergil. app_ver. 5.227> Iustitia et prior illa Fides? Instantia vidi 
<pseudo.vergil. app_ver. 5.228> alterius, sine respectu mea fata relinquens 
<pseudo.vergil. app_ver. 5.229> ad parilis agor eventus: fit poena merenti. 
<pseudo.vergil. app_ver. 5.230> Poena sit exitium, modo sit dum grata voluntas. 
<pseudo.vergil. app_ver. 5.231> Exsistat par officium. Feror avia carpens, 
<pseudo.vergil. app_ver. 5.232> avia Cimmerios inter distantia lucos, 
<pseudo.vergil. app_ver. 5.233> quem circa tristes densentur in omnia poenae. 
<pseudo.vergil. app_ver. 5.234> Nam vinctus sedet inmanis serpentibus Otos 
<pseudo.vergil. app_ver. 5.235> devinctum maestus procul aspiciens Ephialten, 
<pseudo.vergil. app_ver. 5.236> conati quondam cum sint inscendere mundum; 
<pseudo.vergil. app_ver. 5.237> et Tityos, Latona, tuae memor anxius irae 
<pseudo.vergil. app_ver. 5.238> (implacabilis ira nimis) iacet alitis esca 
<pseudo.vergil. app_ver. 5.239> terreor, a, tantis insistere terreor umbris. 
<pseudo.vergil. app_ver. 5.240> Ad Stygias revocatus aquas vix ultimus amni 
<pseudo.vergil. app_ver. 5.241> exstat nectareas divom qui prodidit escas, 
<pseudo.vergil. app_ver. 5.242> gutturis arenti revolutus in omnia sensu. 
<pseudo.vergil. app_ver. 5.243> Quid saxum procul adverso qui monte revolvit, 
<pseudo.vergil. app_ver. 5.244> contempsisse dolor quem numina vincit acerbans? 
<pseudo.vergil. app_ver. 5.245> Otia quaerentem (siblite puellae, 
<pseudo.vergil. app_ver. 5.246> ite, quibus taedas accendit tristis Erinys: 
<pseudo.vergil. app_ver. 5.247> sicut Hymen praefata dedit conubia mortis) 
<pseudo.vergil. app_ver. 5.248> atque alias alio densas super agmina turmas: 
<pseudo.vergil. app_ver. 5.249> impietate fera vaecordem Colchida matrem 
<pseudo.vergil. app_ver. 5.250> anxia sollicitis meditantem volnera natis; 
<pseudo.vergil. app_ver. 5.251> iam Pandionia miserandas prole puellas, 
<pseudo.vergil. app_ver. 5.252> quarum vox Ityn edit Ityn, quo Bistonius rex 
<pseudo.vergil. app_ver. 5.253> orbus epops maeret volucris evectus in auras; 
<pseudo.vergil. app_ver. 5.254> at discordantes Cadmeo semine fratres 
<pseudo.vergil. app_ver. 5.255> iam truculenta ferunt infestaque lumina corpus 
<pseudo.vergil. app_ver. 5.256> alter in alterius iamque aversatus uterque, 
<pseudo.vergil. app_ver. 5.257> impia germani manat quod sanguine dextra 
<pseudo.vergil. app_ver. 5.258> (eheu mutandus numquam labor) auferor ultra 
<pseudo.vergil. app_ver. 5.259> in diversa magis, distantia nomina cerno: 
<pseudo.vergil. app_ver. 5.260> Elysiam tranandus agor delatus ad undam. 
<pseudo.vergil. app_ver. 5.261> Obvia Persephone comites heroidas urget 
<pseudo.vergil. app_ver. 5.262> adversas praeferre faces: Alcestis ab omni 
<pseudo.vergil. app_ver. 5.263> inviolata vacat cura, quod saeva mariti 
<pseudo.vergil. app_ver. 5.264> in Chalcedoniis Admeti cura morata est. 
<pseudo.vergil. app_ver. 5.265> Ecce Ithaci coniunx semper decus Icariotis, 
<pseudo.vergil. app_ver. 5.266> femineum concepta decus, manet et procul illa 
<pseudo.vergil. app_ver. 5.267> turba ferox iuvenum, telis confixa, procorum. 
<pseudo.vergil. app_ver. 5.268> Quid, misera Eurydice, tanto maerore recesti 
<pseudo.vergil. app_ver. 5.269> poenaque respectus et nunc manet Orpheos in te? 
<pseudo.vergil. app_ver. 5.270> Audax ille quidem qui mitem Cerberon umquam 
<pseudo.vergil. app_ver. 5.271> credidit aut ulli Ditis placabile numen 
<pseudo.vergil. app_ver. 5.272> nec timuit Phlegethonta, furens, ardentibus undis 
<pseudo.vergil. app_ver. 5.273> nec maesta obtenta Ditis ferrugine regna 
<pseudo.vergil. app_ver. 5.274> nec fossasque domos ac Tartara nocte cruenta 
<pseudo.vergil. app_ver. 5.275> obsita nec faciles Ditis sine iudice sedes, 
<pseudo.vergil. app_ver. 5.276> iudice qui vitae post mortem vindicat acta. 
<pseudo.vergil. app_ver. 5.277> Sed fortuna valens audacem fecerat ante: 
<pseudo.vergil. app_ver. 5.278> iam rapidi steterant amnes et turba ferarum 
<pseudo.vergil. app_ver. 5.279> blanda voce sequax regionem insederat Orphei, 
<pseudo.vergil. app_ver. 5.280> iamque imam viridi radicem moverat alte 
<pseudo.vergil. app_ver. 5.281> quercus humo ... silvaeque sonorae 
<pseudo.vergil. app_ver. 5.282> sponte sua cantus rapiebant cortice avara; 
<pseudo.vergil. app_ver. 5.283> labentis biiugis etiam per sidera Lunae 
<pseudo.vergil. app_ver. 5.284> pressit equos et tu cupientis, menstrua virgo, 
<pseudo.vergil. app_ver. 5.285> aditura lyram tenuisti nocte relicta. 
<pseudo.vergil. app_ver. 5.286> Haec eadem potuit, Ditis, te vincere, coniunx, 
<pseudo.vergil. app_ver. 5.287> Eurydicenque viro ducendam reddere: non fas, 
<pseudo.vergil. app_ver. 5.288> non erat in vitam divae exorabile mortis. 
<pseudo.vergil. app_ver. 5.289> Illa quidem nimium Manis experta severos 
<pseudo.vergil. app_ver. 5.290> praeceptum signabat iter nec rettulit intus 
<pseudo.vergil. app_ver. 5.291> lumina nec divae corrupit munera lingua, 
<pseudo.vergil. app_ver. 5.292> sed tu crudelis, crudelis tu magis Orpheu, 
<pseudo.vergil. app_ver. 5.293> oscula cara petens rupisti iussa deorum. 
<pseudo.vergil. app_ver. 5.294> Dignus amor venia; gratum, si Tartara nossent, 
<pseudo.vergil. app_ver. 5.295> peccatum: meminisse grave est. Vos sede piorum, 
<pseudo.vergil. app_ver. 5.296> vos manet heroum contra manus. Hic et uterque 
<pseudo.vergil. app_ver. 5.297> Aeacides: Peleus namque et Telamonia virtus 
<pseudo.vergil. app_ver. 5.298> per secura patris laetantur numina, quorum 
<pseudo.vergil. app_ver. 5.299> conubiis Venus et Virtus iniunxit honorem: 
<pseudo.vergil. app_ver. 5.300> captiva hunc meritast, illum Nereis amavit. 
<pseudo.vergil. app_ver. 5.301> Assidet hac iuvenis: sociat te gloria sortis, 
<pseudo.vergil. app_ver. 5.302> alter, in excessum, referens a navibus ignis 
<pseudo.vergil. app_ver. 5.303> Argolicis Phrygios torva feritate repulsos. 
<pseudo.vergil. app_ver. 5.304> O quis non referat talis divortia belli, 
<pseudo.vergil. app_ver. 5.305> quae Troiae videre viri videreque Grai, 
<pseudo.vergil. app_ver. 5.306> Teucria cum magno manaret sanguine tellus 
<pseudo.vergil. app_ver. 5.307> et Simois Xanthique liquor, Sigeaque praeter 
<pseudo.vergil. app_ver. 5.308> litora cum Troas saevi ducis Hectoris ira 
<pseudo.vergil. app_ver. 5.309> truderet in classis inimica mente Pelasgas 
<pseudo.vergil. app_ver. 5.310> volnera tela neces ignis inferre paratos? 
<pseudo.vergil. app_ver. 5.311> Ipsa vagis namque Ida potens feritatis ab ipsa 
<pseudo.vergil. app_ver. 5.312> Ida faces altrix cupidis praebebat alumnis, 
<pseudo.vergil. app_ver. 5.313> omnis ut in cineres Rhoetei litoris ora 
<pseudo.vergil. app_ver. 5.314> classibus ambustis flamma lacrimante daretur. 
<pseudo.vergil. app_ver. 5.315> Hinc erat oppositus contra Telamonius heros 
<pseudo.vergil. app_ver. 5.316> obiectoque dabat clipeo certamina, et illinc 
<pseudo.vergil. app_ver. 5.317> Hector erat, Troiae summum decus, acer uterque; 
<pseudo.vergil. app_ver. 5.318> fluminibus veluti fragor et libet in se 
<pseudo.vergil. app_ver. 5.319> tegminibus telisque super ... 
<pseudo.vergil. app_ver. 5.320> eriperet reditus, alter Volcania ferro 
<pseudo.vergil. app_ver. 5.321> volnera protectus depellere navibus instat. 
<pseudo.vergil. app_ver. 5.322> Hos erat Aeacides voltu laetatus honores 
<pseudo.vergil. app_ver. 5.323> Dardaniaeque alter fuso quod sanguine campis 
<pseudo.vergil. app_ver. 5.324> Hectoreo victor lustravit corpore Troiam; 
<pseudo.vergil. app_ver. 5.325> rursus acerba fremunt, Paris hunc quod letat et huius 
<pseudo.vergil. app_ver. 5.326> arma dolis Ithaci virtus quod concidit icta. 
<pseudo.vergil. app_ver. 5.327> Huic gerit aversos proles Laertia voltus 
<pseudo.vergil. app_ver. 5.328> et iam Strymonii Rhesi victorque Dolonis, 
<pseudo.vergil. app_ver. 5.329> Pallade iam laetatur ovans rursusque tremescit: 
<pseudo.vergil. app_ver. 5.330> iam Ciconas iamque horret atrox Laestrygone <litus>, 
<pseudo.vergil. app_ver. 5.331> illum Scylla rapax, canibus succincta Molossis, 
<pseudo.vergil. app_ver. 5.332> Aetnaeusque Cyclops, illum metuenda Charybdis 
<pseudo.vergil. app_ver. 5.333> pallentesque lacus et squalida Tartara terrent. 
<pseudo.vergil. app_ver. 5.334> Hic et Tantaleae generamen prolis Atrides 
<pseudo.vergil. app_ver. 5.335> assidet, Argivom lumen, quo flamma regente 
<pseudo.vergil. app_ver. 5.336> Doris Erichthonias prostravit funditus arces. 
<pseudo.vergil. app_ver. 5.337> Reddidit heu Graius poenas tibi, Troia, ruenti, 
<pseudo.vergil. app_ver. 5.338> Hellespontiacis obiturus reddidit undis. 
<pseudo.vergil. app_ver. 5.339> Illa vices hominum testata est copia quondam, 
<pseudo.vergil. app_ver. 5.340> ne quisquam propriae fortunae munere dives 
<pseudo.vergil. app_ver. 5.341> iret inevectus caelum super: omne propinquo 
<pseudo.vergil. app_ver. 5.342> frangitur invidiae telo decus. Ibat in altum 
<pseudo.vergil. app_ver. 5.343> vis Argea petens patriam ditataque praeda 
<pseudo.vergil. app_ver. 5.344> arcis Erichthoniae; comes huic erat aura secunda 
<pseudo.vergil. app_ver. 5.345> per placidum cursu pelagus; Nereis ab unda 
<pseudo.vergil. app_ver. 5.346> signa dabat, pars inflexis super acta carinis: 
<pseudo.vergil. app_ver. 5.347> cum seu caelesti fato seu sideris ortu 
<pseudo.vergil. app_ver. 5.348> undique mutatur caeli nitor, omnia ventis, 
<pseudo.vergil. app_ver. 5.349> omnia turbinibus sunt anxia; iam maris unda 
<pseudo.vergil. app_ver. 5.350> sideribus certat consurgere iamque superne 
<pseudo.vergil. app_ver. 5.351> corripere et soles et sidera cuncta minatur 
<pseudo.vergil. app_ver. 5.352> ac ruere in terras caeli fragor. Hic modo laetans 
<pseudo.vergil. app_ver. 5.353> copia nunc miseris circumdatur anxia fatis 
<pseudo.vergil. app_ver. 5.354> immoriturque super fluctus et saxa Capherei, 
<pseudo.vergil. app_ver. 5.355> Euboicas aut per cautis Aegaeaque late 
<pseudo.vergil. app_ver. 5.356> litora, cum Phrygiae passim vaga praeda peremptae 
<pseudo.vergil. app_ver. 5.357> omnis in aequoreo fluitat iam naufraga fluctu. 
<pseudo.vergil. app_ver. 5.358> Hic alii <re>sident pariles virtutis honore 
<pseudo.vergil. app_ver. 5.359> heroes mediisque siti sunt sedibus omnes, 
<pseudo.vergil. app_ver. 5.360> omnes Roma decus magni quos suspicit orbis. 
<pseudo.vergil. app_ver. 5.361> Hic Fabii Deciique, hic est et Horatia virtus, 
<pseudo.vergil. app_ver. 5.362> hic fama vetus numquam moritura Camilli, 
<pseudo.vergil. app_ver. 5.363> Curtius et, mediis quem quondam sedibus Urbis 
<pseudo.vergil. app_ver. 5.364> devotum bellis consumpsit gurges in unda. 
<pseudo.vergil. app_ver. 5.365> Mucius et prudens ardorem corpore passus, 
<pseudo.vergil. app_ver. 5.366> cui cessit Lydi timefacta potentia regis; 
<pseudo.vergil. app_ver. 5.367> hic Curius clarae socius virtutis et ille 
<pseudo.vergil. app_ver. 5.368> Flaminius, devota dedit qui corpora flammae 
<pseudo.vergil. app_ver. 5.369> (iure igitur tales sedes, pietatis honores), 
<pseudo.vergil. app_ver. 5.370> Scipiadaeque duces, quorum devota triumphis 
<pseudo.vergil. app_ver. 5.371> moenia Romanis Libycae Karthaginis horrent. 
<pseudo.vergil. app_ver. 5.372> Illi laude sua vigeant: ego Ditis opacos 
<pseudo.vergil. app_ver. 5.373> cogor adire lacus viduos, a, lumine Phoebi 
<pseudo.vergil. app_ver. 5.374> et vastum Phlegethonta pati, quo, maxime Minos, 
<pseudo.vergil. app_ver. 5.375> conscelerata pia discernis vincula sede. 
<pseudo.vergil. app_ver. 5.376> Ergo iam causam mortis, iam dicere vitae 
<pseudo.vergil. app_ver. 5.377> verberibus saevae cogunt ab iudice Poenae, 
<pseudo.vergil. app_ver. 5.378> cum mihi tu sis causa mali nec conscius adsis; 
<pseudo.vergil. app_ver. 5.379> sed tolerabilibus curis haec immemor audis 
<pseudo.vergil. app_ver. 5.380> et tamen ut vades, dimittes omnia ventis. 
<pseudo.vergil. app_ver. 5.381> Digredior numquam rediturus: tu cole fontis 
<pseudo.vergil. app_ver. 5.382> et viridis nemorum silvas et pascua laetus, 
<pseudo.vergil. app_ver. 5.383> at mea diffusas rapiantur dicta per auras." 
<pseudo.vergil. app_ver. 5.384> Dixit et extrema tristis cum voce recessit. 
<pseudo.vergil. app_ver. 5.385> Hunc ubi sollicitum dimisit inertia vitae 
<pseudo.vergil. app_ver. 5.386> interius graviter regementem nec tulit ultra 
<pseudo.vergil. app_ver. 5.387> sensibus infusum culicis de morte dolorem, 
<pseudo.vergil. app_ver. 5.388> quantumcumque sibi vires tribuere seniles 
<pseudo.vergil. app_ver. 5.389> (qui tamen infestum pugnans devicerat hostem), 
<pseudo.vergil. app_ver. 5.390> rivom praeter aquae viridi sub fronte latentem 
<pseudo.vergil. app_ver. 5.391> conformare locum capit impiger. Hunc et in orbem 
<pseudo.vergil. app_ver. 5.392> destinat ac ferri capulum replevit in usum, 
<pseudo.vergil. app_ver. 5.393> gramineam <ut> viridi foderet de caespite terram. 
<pseudo.vergil. app_ver. 5.394> Iam memor inceptum peragens sibi cura laborem 
<pseudo.vergil. app_ver. 5.395> congestum cumulavit opus atque aggere multo 
<pseudo.vergil. app_ver. 5.396> telluris tumulus formatum crevit in orbem. 
<pseudo.vergil. app_ver. 5.397> Quem circum lapidem levi de marmore formans 
<pseudo.vergil. app_ver. 5.398> conserit, assiduae curae memor. Hic et acanthos 
<pseudo.vergil. app_ver. 5.399> et rosa purpureum crescent pudibunda ruborem 
<pseudo.vergil. app_ver. 5.400> et violae omne genus; hic est et Spartica myrtus 
<pseudo.vergil. app_ver. 5.401> atque hyacinthos et hic Cilici crocus editus arvo, 
<pseudo.vergil. app_ver. 5.402> laurus item, Phoebi decus urgens, hic rhododaphne 
<pseudo.vergil. app_ver. 5.403> liliaque et roris non avia cura marini 
<pseudo.vergil. app_ver. 5.404> herbaque turis opes priscis imitata Sabina 
<pseudo.vergil. app_ver. 5.405> chrysanthisque hederaeque nitor pallente corymbo 
<pseudo.vergil. app_ver. 5.406> et bocchos Libyae regis memor, hic amarantus 
<pseudo.vergil. app_ver. 5.407> bumastusque virens et semper florida picris. 
<pseudo.vergil. app_ver. 5.408> Non illinc narcissus abest, cui gloria formae 
<pseudo.vergil. app_ver. 5.409> igne Cupidineo proprios exarsit in artus. 
<pseudo.vergil. app_ver. 5.410> Et quoscumque novant vernantia tempora flores, 
<pseudo.vergil. app_ver. 5.411> his tumulus super inseritur; tum fronte locatur 
<pseudo.vergil. app_ver. 5.412> elogium, tacita firmat quod littera voce: 
<pseudo.vergil. app_ver. 5.413> "Parve culex, pecudum custos tibi tale merenti 
<pseudo.vergil. app_ver. 5.414> funeris officium vitae pro munere reddit."
<pseudo.vergil. app_ver. 6.1> Battare, cycneas repetamus carmine voces:
<pseudo.vergil. app_ver. 6.2> divisas iterum sedes et rura canamus,
<pseudo.vergil. app_ver. 6.3> rura, quibus diras indiximus, impia vota;
<pseudo.vergil. app_ver. 6.4> ante lupos rapient haedi, vituli ante leones,
<pseudo.vergil. app_ver. 6.5> delphini fugient pisces, aquilae ante columbas
<pseudo.vergil. app_ver. 6.6> et conversa retro rerum discordia gliscet
<pseudo.vergil. app_ver. 6.7> multa prius fient quam non mea libera avena
<pseudo.vergil. app_ver. 6.8> montibus et silvis dicat tua facta, Lycurge.
<pseudo.vergil. app_ver. 6.9> "Impia Trinacriae sterilescant gaudia vobis
<pseudo.vergil. app_ver. 6.10> nec fecunda, sonis nostris felicia rura,
<pseudo.vergil. app_ver. 6.11> semina parturiant segetes, non pascua colles,
<pseudo.vergil. app_ver. 6.12> non arbusta novas fruges, non pampinus uvas,
<pseudo.vergil. app_ver. 6.13> ipsae non silvae frondes, non flumina montes."
<pseudo.vergil. app_ver. 6.14> Rursus et hoc iterum repetamus, Battare, carmen:
<pseudo.vergil. app_ver. 6.15> "Effetas Cereris sulcis condatis avenas,
<pseudo.vergil. app_ver. 6.16> pallida flavescant aestu sitientia prata,
<pseudo.vergil. app_ver. 6.17> immatura cadant ramis pendentia mala,
<pseudo.vergil. app_ver. 6.18> desint et silvis frondes et fontibus umor
<pseudo.vergil. app_ver. 6.19> nec desit nostris devotum carmen avenis.
<pseudo.vergil. app_ver. 6.20> Haec Veneris vario florentia serta decore,
<pseudo.vergil. app_ver. 6.21> purpureo campos quae pingunt verna colore
<pseudo.vergil. app_ver. 6.22> (hinc aurae dulces, hinc suavis spiritus), agri
<pseudo.vergil. app_ver. 6.23> mutent pestiferos aestus et taetra venena,
<pseudo.vergil. app_ver. 6.24> dulcia non oculis, non naribus ulla ferantur."
<pseudo.vergil. app_ver. 6.25> Sic precor et nostris superent haec carmina votis:
<pseudo.vergil. app_ver. 6.26> "Lusibus et multum nostris cantata libellis
<pseudo.vergil. app_ver. 6.27> optima silvarum, formosis densa viretis,
<pseudo.vergil. app_ver. 6.28> tondebis virides umbras: nec laeta comantis
<pseudo.vergil. app_ver. 6.29> iactabit mollis ramos inflantibus auris
<pseudo.vergil. app_ver. 6.30> nec mihi saepe meum resonabit, Battare, carmen.
<pseudo.vergil. app_ver. 6.31> Militis impia cum succedet dextera ferro
<pseudo.vergil. app_ver. 6.32> formosaeque cadent umbrae, formosior illis
<pseudo.vergil. app_ver. 6.33> ipsa cades, veteris domini felicia ligna
<pseudo.vergil. app_ver. 6.34> nequiquam: nostris potius devota libellis
<pseudo.vergil. app_ver. 6.35> ignibus aetheriis flagrabit. Iuppiter, (ipse
<pseudo.vergil. app_ver. 6.36> Iuppiter hanc aluit) cinis haec tibi fiat oportet.
<pseudo.vergil. app_ver. 6.37> Thraecis tum Boreae spirent immania vires,
<pseudo.vergil. app_ver. 6.38> Eurus agat mixtam fulva caligine nubem,
<pseudo.vergil. app_ver. 6.39> Africus immineat nimbis minitantibus imbrem,
<pseudo.vergil. app_ver. 6.40> cum tu cyaneo resplendes aethere, silva;
<pseudo.vergil. app_ver. 6.41> non iterum dices, crebro "tua Lydia" dixti.
<pseudo.vergil. app_ver. 6.42> Vicinas flammae rapiant ex ordine vitis,
<pseudo.vergil. app_ver. 6.43> pascantur segetes, diffusis ignibus auras
<pseudo.vergil. app_ver. 6.44> transvolet, arboribus coniungat et ardor aristas.
<pseudo.vergil. app_ver. 6.45> Pertica qua nostros metata est impia agellos,
<pseudo.vergil. app_ver. 6.46> qua nostri fines olim, cinis omnia fiat."
<pseudo.vergil. app_ver. 6.47> Sic precor et nostris superent haec carmina votis:
<pseudo.vergil. app_ver. 6.48> "Undae, quae vestris pulsatis litora lymphis,
<pseudo.vergil. app_ver. 6.49> litora, quae dulcis auras diffunditis agris,
<pseudo.vergil. app_ver. 6.50> accipite has voces: migret Neptunus in arva,
<pseudo.vergil. app_ver. 6.51> fluctibus et spissa campos perfundat harena;
<pseudo.vergil. app_ver. 6.52> qua Volcanus agros pastus Iovis ignibus arsit,
<pseudo.vergil. app_ver. 6.53> barbara dicatur Libycae soror, altera Syrtis."
<pseudo.vergil. app_ver. 6.54> Tristius hoc, memini, revocasti, Battare, carmen:
<pseudo.vergil. app_ver. 6.55> "Nigro multa mari dicunt portenta natare,
<pseudo.vergil. app_ver. 6.56> monstra repentinis terrentia saepe figuris,
<pseudo.vergil. app_ver. 6.57> cum subito emersere furenti corpora ponto;
<pseudo.vergil. app_ver. 6.58> haec agat infesto Neptunus caeca tridenti
<pseudo.vergil. app_ver. 6.59> atrum convertens aestum maris undique ventis
<pseudo.vergil. app_ver. 6.60> et fuscum cinerem canis exhauriat undis.
<pseudo.vergil. app_ver. 6.61> Dicantur mea rura ferum mare; nauta, caveto
<pseudo.vergil. app_ver. 6.62> rura, quibus diras indiximus, impia vota."
<pseudo.vergil. app_ver. 6.63> Si minus haec, Neptune, tuas infundimus auris,
<pseudo.vergil. app_ver. 6.64> Battare, fluminibus tu nostros trade labores,
<pseudo.vergil. app_ver. 6.65> nam tibi sunt fontes, tibi semper flumina amica;
<pseudo.vergil. app_ver. 6.66> nil est quod perdam ulterius; merito omnia Ditis.
<pseudo.vergil. app_ver. 6.67> "Flectite currentis nymphas, vaga flumina, retro,
<pseudo.vergil. app_ver. 6.68> flectite et adversis rursum diffundite campis;
<pseudo.vergil. app_ver. 6.69> incurrant amnes passim rimantibus undis
<pseudo.vergil. app_ver. 6.70> nec nostros exire sinant erroribus agros."
<pseudo.vergil. app_ver. 6.71> Dulcius hoc, memini, revocasti, Battare, carmen:
<pseudo.vergil. app_ver. 6.72> "Emanent subito sicca tellure paludes
<pseudo.vergil. app_ver. 6.73> et metat hic iuncos, spicas ubi legimus olim;
<pseudo.vergil. app_ver. 6.74> cogulet arguti grylli cava garrula rana!"
<pseudo.vergil. app_ver. 6.75> Tristius hoc rursum dicit mea fistula carmen:
<pseudo.vergil. app_ver. 6.76> "Praecipitent altis fumantes montibus imbres
<pseudo.vergil. app_ver. 6.77> et late teneant diffuso gurgite campos,
<pseudo.vergil. app_ver. 6.78> qui dominis infesta minantes stagna relinquant.
<pseudo.vergil. app_ver. 6.79> Cum delapsa meos agros pervenerit unda,
<pseudo.vergil. app_ver. 6.80> piscetur nostris in finibus advena arator,
<pseudo.vergil. app_ver. 6.81> advena, civili qui semper crimine crevit."
<pseudo.vergil. app_ver. 6.82> O male devoti, praetorum crimina, agelli
<pseudo.vergil. app_ver. 6.83> tuque inimica tui semper Discordia civis:
<pseudo.vergil. app_ver. 6.84> exsul ego indamnatus egens mea rura reliqui,
<pseudo.vergil. app_ver. 6.85> miles ut accipiat funesti praemia belli.
<pseudo.vergil. app_ver. 6.86> Hinc ego de tumulo mea rura novissima visam,
<pseudo.vergil. app_ver. 6.87> hinc ibo in silvas; obstabunt iam mihi colles,
<pseudo.vergil. app_ver. 6.88> obstabunt montes, campos audire licebit:
<pseudo.vergil. app_ver. 6.89> "Dulcia rura valete et Lydia dulcior illis
<pseudo.vergil. app_ver. 6.90> et casti fontes et, felix nomen, agelli."
<pseudo.vergil. app_ver. 6.91> Tardius, a, miserae descendite monte capellae,
<pseudo.vergil. app_ver. 6.92> (mollia non iterum carpetis pabula nota)
<pseudo.vergil. app_ver. 6.93> tuque resiste pater: sit prima novissima nobis.
<pseudo.vergil. app_ver. 6.94> Intueor campos: longum manet esse sine illis.
<pseudo.vergil. app_ver. 6.95> "Rura valete iterum tuque, optima Lydia, salve,
<pseudo.vergil. app_ver. 6.96> sive eris et si non mecum morieris utrumque."
<pseudo.vergil. app_ver. 6.97> Extremum carmen revocemus, Battare, avena:
<pseudo.vergil. app_ver. 6.98> "Dulcia amara prius fiant et mollia dura,
<pseudo.vergil. app_ver. 6.99> candida nigra oculi cernant et dextera laeva,
<pseudo.vergil. app_ver. 6.100> migrabunt casus aliena in corpora rerum,
<pseudo.vergil. app_ver. 6.101> quam tua de nostris emigret cura medullis.
<pseudo.vergil. app_ver. 6.102> Quamvis ignis eris, quamvis aqua, semper amabo;
<pseudo.vergil. app_ver. 6.103> gaudia semper enim tua me meminisse licebit."
<pseudo_vergil. app_ver. 7.1.1> Defleram iuvenis tristi modo carmine fata, 
<pseudo_vergil. app_ver. 7.1.2> sunt etiam merito carmina danda seni. 
<pseudo_vergil. app_ver. 7.1.3> Ut iuvenis deflendus enim tam candidus et tam 
<pseudo_vergil. app_ver. 7.1.4> longius annoso vivere dignus avo. 
<pseudo_vergil. app_ver. 7.1.5> Inreligata ratis (numquam defessa carina, 
<pseudo_vergil. app_ver. 7.1.6> et redit in vastos semper onusta lacus) 
<pseudo_vergil. app_ver. 7.1.7> illa rapit iuvenes prima florente iuventa, 
<pseudo_vergil. app_ver. 7.1.8> non oblita tamen sed repetitque senes. 
<pseudo_vergil. app_ver. 7.1.9> Nec mihi, Maecenas, tecum fuit usus amici, 
<pseudo_vergil. app_ver. 7.1.10> Lollius hoc ergo conciliavit opus; 
<pseudo_vergil. app_ver. 7.1.11> foedus erat vobis nam propter Caesaris arma 
<pseudo_vergil. app_ver. 7.1.12> Caesaris et similem propter in arma fidem. 
<pseudo_vergil. app_ver. 7.1.13> Regis eras, Etrusce, genus; tu Caesaris almi 
<pseudo_vergil. app_ver. 7.1.14> dextera, Romanae tu vigil urbis eras. 
<pseudo_vergil. app_ver. 7.1.15> Omnia cum posses tanto tam carus amico, 
<pseudo_vergil. app_ver. 7.1.16> te sensit nemo posse nocere tamen. 
<pseudo_vergil. app_ver. 7.1.17> Pallade cum docta Phoebus donaverat artes: 
<pseudo_vergil. app_ver. 7.1.18> tu decus et laudes huius et huius eras. 
<pseudo_vergil. app_ver. 7.1.19> Vincit volgares, vincit beryllus harenas, 
<pseudo_vergil. app_ver. 7.1.20> litore in extremo quas simul unda movet. 
<pseudo_vergil. app_ver. 7.1.21> Quod discinctus eras, animo quoque, carpitur unum: 
<pseudo_vergil. app_ver. 7.1.22> diluis hoc nimia simplicitate tua. 
<pseudo_vergil. app_ver. 7.1.23> Sic illi vixere, quibus fuit aurea Virgo, 
<pseudo_vergil. app_ver. 7.1.24> quae bene praecinctos postmodo pulsa fugit. 
<pseudo_vergil. app_ver. 7.1.25> Livide, quid tandem tunicae nocuere solutae 
<pseudo_vergil. app_ver. 7.1.26> aut tibi ventosi quid nocuere sinus? 
<pseudo_vergil. app_ver. 7.1.27> Num minus Urbis erat custos et Caesaris opses? 
<pseudo_vergil. app_ver. 7.1.28> Num tibi non tutas fecit in Urbe vias? 
<pseudo_vergil. app_ver. 7.1.29> Nocte sub obscura quis te spoliavit amantem, 
<pseudo_vergil. app_ver. 7.1.30> quis tetigit ferro, durior ipse, latus? 
<pseudo_vergil. app_ver. 7.1.31> Maius erat potuisse tamen nec velle triumphos, 
<pseudo_vergil. app_ver. 7.1.32> maior res magnis abstinuisse fuit. 
<pseudo_vergil. app_ver. 7.1.33> Maluit umbrosam quercum nymphasque cadentes 
<pseudo_vergil. app_ver. 7.1.34> paucaque pomosi iugera certa soli: 
<pseudo_vergil. app_ver. 7.1.35> Pieridas Phoebumque colens in mollibus hortis 
<pseudo_vergil. app_ver. 7.1.36> sederat argutas garrulus inter avis. 
<pseudo_vergil. app_ver. 7.1.37> Marmora + minei vincent monumenta libelli: 
<pseudo_vergil. app_ver. 7.1.38> vivitur ingenio, cetera mortis erunt. 
<pseudo_vergil. app_ver. 7.1.39> Quid faceret defunctus? erat comes integer, idem 
<pseudo_vergil. app_ver. 7.1.40> miles et Augusti fortiter usque pius: 
<pseudo_vergil. app_ver. 7.1.41> illum piscosi viderunt saxa Pelori 
<pseudo_vergil. app_ver. 7.1.42> ignibus hostilis reddere ligna ratis; 
<pseudo_vergil. app_ver. 7.1.43> pulvere in Emathio fortem videre Philippi, 
<pseudo_vergil. app_ver. 7.1.44> tam nunc ille tener, tam gravis hostis erat; 
<pseudo_vergil. app_ver. 7.1.45> cum freta Niliacae texerunt laeta carinae, 
<pseudo_vergil. app_ver. 7.1.46> fortis erat circa, fortis et ante ducem, 
<pseudo_vergil. app_ver. 7.1.47> militis Eoi fugientis terga secutus, 
<pseudo_vergil. app_ver. 7.1.48> territus ad Nili dum fugit ille caput. 
<pseudo_vergil. app_ver. 7.1.49> Pax erat: haec illos laxarunt otia cultus: 
<pseudo_vergil. app_ver. 7.1.50> omnia victores Marte sedente decent. 
<pseudo_vergil. app_ver. 7.1.51> Actius ipse lyram plectro percussit eburno, 
<pseudo_vergil. app_ver. 7.1.52> postquam victrices conticuere tubae 
<pseudo_vergil. app_ver. 7.1.53> (hic modo miles erat, ne posset femina Romam 
<pseudo_vergil. app_ver. 7.1.54> dotalem stupri turpis habere sui; 
<pseudo_vergil. app_ver. 7.1.55> hic tela in profugos tantum curaverat arcum 
<pseudo_vergil. app_ver. 7.1.56> misit ad extremos exorientis equos): 
<pseudo_vergil. app_ver. 7.1.57> Bacche, coloratos postquam devicimus Indos, 
<pseudo_vergil. app_ver. 7.1.58> potasti galea dulce iuvante merum 
<pseudo_vergil. app_ver. 7.1.59> et tibi securo tunicae fluxere solutae, 
<pseudo_vergil. app_ver. 7.1.60> te puto purpureas tunc habuisse duas. 
<pseudo_vergil. app_ver. 7.1.61> Sum memor et certe memini sic ducere tigres 
<pseudo_vergil. app_ver. 7.1.62> bracchia hyperborea candidiora nive 
<pseudo_vergil. app_ver. 7.1.63> et tibi thyrsus erat gemmis ornatus et auro, 
<pseudo_vergil. app_ver. 7.1.64> serpentes hederae vix habuere locum; 
<pseudo_vergil. app_ver. 7.1.65> argentata tuos etiam talaria talos 
<pseudo_vergil. app_ver. 7.1.66> vinxerunt certe nec, puto, Bacche, negas. 
<pseudo_vergil. app_ver. 7.1.67> Mollius est solito mecum tum multa locutus 
<pseudo_vergil. app_ver. 7.1.68> et tibi consulto verba fuere nova. 
<pseudo_vergil. app_ver. 7.1.69> Impiger Alcide, multo defuncte labore, 
<pseudo_vergil. app_ver. 7.1.70> sic memorant curas te posuisse tuas, 
<pseudo_vergil. app_ver. 7.1.71> sic te cum tenera multum lusisse puella 
<pseudo_vergil. app_ver. 7.1.72> oblitum, Nemea, iamque Erymanthe, tui. 
<pseudo_vergil. app_ver. 7.1.73> Ultra numquid erat? Torsisti pollice fusos, 
<pseudo_vergil. app_ver. 7.1.74> lenisti morsu levia fila parum. 
<pseudo_vergil. app_ver. 7.1.75> Percussit crebros te propter Lydia nodos, 
<pseudo_vergil. app_ver. 7.1.76> te propter dura stamina rupta manu. 
<pseudo_vergil. app_ver. 7.1.77> Lydia te tunicas iussit lasciva fluentis 
<pseudo_vergil. app_ver. 7.1.78> inter lanificas ducere saepe suas. 
<pseudo_vergil. app_ver. 7.1.79> Clava torosa tua pariter cum pelle iacebat, 
<pseudo_vergil. app_ver. 7.1.80> quam pede suspenso percutiebat Amor. 
<pseudo_vergil. app_ver. 7.1.81> Quis fore credebat, premeret cum iam impiger infans 
<pseudo_vergil. app_ver. 7.1.82> Hydros ingentes vix capiente manu 
<pseudo_vergil. app_ver. 7.1.83> cumve renascentem meteret velociter hydram, 
<pseudo_vergil. app_ver. 7.1.84> frangeret immanes vel Diomedis equos 
<pseudo_vergil. app_ver. 7.1.85> vel tribus adversis communem fratribus alvom 
<pseudo_vergil. app_ver. 7.1.86> et sex adversas solus in arma manus. 
<pseudo_vergil. app_ver. 7.1.87> Fudit Aloidas postquam dominator Olympi, 
<pseudo_vergil. app_ver. 7.1.88> dicitur in nitidum procubuisse diem 
<pseudo_vergil. app_ver. 7.1.89> atque aquilam misisse suam, quae quaereret, ecquid 
<pseudo_vergil. app_ver. 7.1.90> posset amaturo digna referre Iovi, 
<pseudo_vergil. app_ver. 7.1.91> valle sub Idaea dum te, formose sacerdos, 
<pseudo_vergil. app_ver. 7.1.92> invenit et presso molliter ungue rapit. 
<pseudo_vergil. app_ver. 7.1.93> Sic est: victor amet, victor potiatur in umbra, 
<pseudo_vergil. app_ver. 7.1.94> victor odorata dormiat inque rosa; 
<pseudo_vergil. app_ver. 7.1.95> victus aret victusque metat; metus imperet illi, 
<pseudo_vergil. app_ver. 7.1.96> membra nec in strata sternere discat humo. 
<pseudo_vergil. app_ver. 7.1.97> Tempora dispensat usus et tempora cultus, 
<pseudo_vergil. app_ver. 7.1.98> haec homines, pecudes, haec moderantur avis. 
<pseudo_vergil. app_ver. 7.1.99> Lux est: taurus arat; nox est: requiescit arator, 
<pseudo_vergil. app_ver. 7.1.100> liberat et merito fervida colla bovi. 
<pseudo_vergil. app_ver. 7.1.101> Conglaciantur aquae: scopulis se condit hirundo; 
<pseudo_vergil. app_ver. 7.1.102> verberat egelidos garrula vere lacus. 
<pseudo_vergil. app_ver. 7.1.103> Caesar amicus erat: poterat vixisse solute, 
<pseudo_vergil. app_ver. 7.1.104> cum iam Caesar idem quod cupiebat erat. 
<pseudo_vergil. app_ver. 7.1.105> Indulsit merito (non est temerarius) ille; 
<pseudo_vergil. app_ver. 7.1.106> vicimus: Augusto iudice dignus erat. 
<pseudo_vergil. app_ver. 7.1.107> Argo saxa pavens postquam Scyllaea relegit 
<pseudo_vergil. app_ver. 7.1.108> Cyaneosque metus iam religanda ratis, 
<pseudo_vergil. app_ver. 7.1.109> viscera disiecti mutavit in arietis agni 
<pseudo_vergil. app_ver. 7.1.110> Aeetis sucis omniperita suis: 
<pseudo_vergil. app_ver. 7.1.111> his te, Maecenas, iuvenescere posse decebat, 
<pseudo_vergil. app_ver. 7.1.112> haec utinam nobis Colchidos herba foret. 
<pseudo_vergil. app_ver. 7.1.113> Redditur arboribus florens revirentibus aetas: 
<pseudo_vergil. app_ver. 7.1.114> ergo non homini quod fuit ante redit? 
<pseudo_vergil. app_ver. 7.1.115> Vivacesque magis cervos decet esse paventis 
<pseudo_vergil. app_ver. 7.1.116> si quorum in torva cornua fronte rigent? 
<pseudo_vergil. app_ver. 7.1.117> Vivere cornices multos dicuntur in annos: 
<pseudo_vergil. app_ver. 7.1.118> cur nos angusta condicione sumus? 
<pseudo_vergil. app_ver. 7.1.119> Pascitur Aurorae Tithonus nectare coniunx 
<pseudo_vergil. app_ver. 7.1.120> atque ita iam tremulo nulla senecta nocet: 
<pseudo_vergil. app_ver. 7.1.121> ut tibi vita foret semper medicamine sacro, 
<pseudo_vergil. app_ver. 7.1.122> te vellem Aurorae complacuisse virum. 
<pseudo_vergil. app_ver. 7.1.123> Illius aptus eras croceo recubare cubili 
<pseudo_vergil. app_ver. 7.1.124> et, modo puniceum rore lavante torum, 
<pseudo_vergil. app_ver. 7.1.125> illius aptus eras roseas adiungere bigas, 
<pseudo_vergil. app_ver. 7.1.126> tu dare purpurea lora regenda manu, 
<pseudo_vergil. app_ver. 7.1.127> tu mulcere iubam, cum iam torsisset habenas 
<pseudo_vergil. app_ver. 7.1.128> procedente die respicientis equi. 
<pseudo_vergil. app_ver. 7.1.129> Quaesivere chori iuvenem sic Hesperon illum, 
<pseudo_vergil. app_ver. 7.1.130> quem nexum medio solvit in igne Venus, 
<pseudo_vergil. app_ver. 7.1.131> quem nunc infusa placidus sub nocte nitentem 
<pseudo_vergil. app_ver. 7.1.132> Luciferum contra currere cernis equis. 
<pseudo_vergil. app_ver. 7.1.133> Hic tibi Corycium, casias hic donat olentis, 
<pseudo_vergil. app_ver. 7.1.134> hic et palmiferis balsama missa iugis. 
<pseudo_vergil. app_ver. 7.1.135> Nunc pretium candoris habes, nunc redditus umbris: 
<pseudo_vergil. app_ver. 7.1.136> te sumus obliti decubuisse senem. 
<pseudo_vergil. app_ver. 7.1.137> Ter Pylium flevere sui, ter Nestora canum 
<pseudo_vergil. app_ver. 7.1.138> dicebantque tamen, non satis esse senem: 
<pseudo_vergil. app_ver. 7.1.139> Nestoris annosi vicisses saecula, si me 
<pseudo_vergil. app_ver. 7.1.140> dispensata tibi stamina nente forent. 
<pseudo_vergil. app_ver. 7.1.141> Nunc ego, quod possum: Tellus, levis ossa teneto, 
<pseudo_vergil. app_ver. 7.1.142> pendula librato pondus et ipsa tuom. 
<pseudo_vergil. app_ver. 7.1.143> Semper serta tibi dabimus, tibi semper odores, 
<pseudo_vergil. app_ver. 7.1.144> non umquam sitiens, florida semper eris.
<pseudo_vergil. app_ver. 7.2.145> Sic est Maecenas fato veniente locutus, 
<pseudo_vergil. app_ver. 7.2.146> frigidus et iam iam cum moriturus erat: 
<pseudo_vergil. app_ver. 7.2.147> Mene, inquit, iuvenis primaevi, Iuppiter, ante 
<pseudo_vergil. app_ver. 7.2.148> augustam Drusi non cecidisse fidem. 
<pseudo_vergil. app_ver. 7.2.149> Pectore maturo fuerat puer, integer aevo 
<pseudo_vergil. app_ver. 7.2.150> et magnum magni Caesaris illud opus. 
<pseudo_vergil. app_ver. 7.2.151> Discidio vellemque prius non omnia dixit 
<pseudo_vergil. app_ver. 7.2.152> inciditque pudor quae prope dixit amor, 
<pseudo_vergil. app_ver. 7.2.153> sed manifestus erat: moriens quaerebat amatae 
<pseudo_vergil. app_ver. 7.2.154> coniugis amplexus oscula verba manus 
<pseudo_vergil. app_ver. 7.2.155> sed tamen hoc satis est: vixi te, Caesar, amico 
<pseudo_vergil. app_ver. 7.2.156> et morior dixit, dum moriorque, satis. 
<pseudo_vergil. app_ver. 7.2.157> Mollibus ex oculis aliquis tibi procidet umor, 
<pseudo_vergil. app_ver. 7.2.158> cum dicar subita voce fuisse tibi. 
<pseudo_vergil. app_ver. 7.2.159> Hoc mihi contingat: iaceam tellure sub aequa. 
<pseudo_vergil. app_ver. 7.2.160> Nec tamen hoc ultra te doluisse velim. 
<pseudo_vergil. app_ver. 7.2.161> Sed meminisse velim: vivam sermonibus illic; 
<pseudo_vergil. app_ver. 7.2.162> semper ero, semper si meminisse voles. 
<pseudo_vergil. app_ver. 7.2.163> Et decet et certe vivam tibi semper amore 
<pseudo_vergil. app_ver. 7.2.164> nec tibi qui moritur desinit esse tuos. 
<pseudo_vergil. app_ver. 7.2.165> Ipse ego quidquid ero cineres interque favillas, 
<pseudo_vergil. app_ver. 7.2.166> tunc quoque non potero non memor esse tui. 
<pseudo_vergil. app_ver. 7.2.167> Exemplum vixi te propter molle beati, 
<pseudo_vergil. app_ver. 7.2.168> unctus Maecenas teque ego propter eram. 
<pseudo_vergil. app_ver. 7.2.169> Arbiter ipse fui; voluit, quod contigit esse, 
<pseudo_vergil. app_ver. 7.2.170> pectus: eram vere pectoris ipse tui. 
<pseudo_vergil. app_ver. 7.2.171> Vive diu, mi care, senex pete sidera sero: 
<pseudo_vergil. app_ver. 7.2.172> est opus hoc terris, te quoque velle decet. 
<pseudo_vergil. app_ver. 7.2.173> Et tibi succrescant iuvenes bis Caesare digni 
<pseudo_vergil. app_ver. 7.2.174> et tradant porro Caesaris usque genus. 
<pseudo_vergil. app_ver. 7.2.175> Sit secura tibi quam primum Livia coniunx, 
<pseudo_vergil. app_ver. 7.2.176> expleat amissi munera rupta gener. 
<pseudo_vergil. app_ver. 7.2.177> Cum deus intereris divis insignis avitis, 
<pseudo_vergil. app_ver. 7.2.178> te Venus in patrio collocet ipsa sinu.
<pseudo.vergil. app_ver. 8.1> Invideo vobis, agri formosaque prata, 
<pseudo.vergil. app_ver. 8.2> hoc formosa magis, mea quod formosa puella 
<pseudo.vergil. app_ver. 8.3> in vobis tacite nostrum suspirat amorem. 
<pseudo.vergil. app_ver. 8.4> Vos nunc illa videt, vobis mea Lydia ludit, 
<pseudo.vergil. app_ver. 8.5> vos nunc alloquitur, vos nunc arridet ocellis 
<pseudo.vergil. app_ver. 8.6> et mea submissa meditatur carmina voce, 
<pseudo.vergil. app_ver. 8.7> cantat et interea, mihi quae cantabat in aurem. 
<pseudo.vergil. app_ver. 8.8> Invideo vobis, agri, discetis amare. 
<pseudo.vergil. app_ver. 8.9> O fortunati nimium multumque beati, 
<pseudo.vergil. app_ver. 8.10> in quibus illa pedis nivei vestigia ponet 
<pseudo.vergil. app_ver. 8.11> aut roseis viridem digitis decerpserit uvam 
<pseudo.vergil. app_ver. 8.12> (dulci namque tumet nondum vitecula Baccho) 
<pseudo.vergil. app_ver. 8.13> aut inter varios, Veneris stipendia, flores 
<pseudo.vergil. app_ver. 8.14> membra reclinarit teneramque illiserit herbam 
<pseudo.vergil. app_ver. 8.15> et secreta meos furtim narrabit amores: 
<pseudo.vergil. app_ver. 8.16> gaudebunt silvae, gaudebunt mollia prata 
<pseudo.vergil. app_ver. 8.17> et gelidi fontes aviumque silentia fient, 
<pseudo.vergil. app_ver. 8.18> tardabunt rivi labentes (currite lymphae), 
<pseudo.vergil. app_ver. 8.19> dum mea iucundas exponat cura querellas. 
<pseudo.vergil. app_ver. 8.20> Invideo vobis, agri mea gaudia habetis 
<pseudo.vergil. app_ver. 8.21> et vobis nunc est mea quae fuit ante voluptas. 
<pseudo.vergil. app_ver. 8.22> At mihi tabescunt morientia membra dolore 
<pseudo.vergil. app_ver. 8.23> et calor infuso decedit frigore mortis, 
<pseudo.vergil. app_ver. 8.24> quod mea non mecum domina est. Non ulla puella 
<pseudo.vergil. app_ver. 8.25> doctior in terris fuit aut formosior ac, si 
<pseudo.vergil. app_ver. 8.26> fabula non vana est, tauro Iove digna vel auro 
<pseudo.vergil. app_ver. 8.27> (Iuppiter avertas aurem) mea sola puella est. 
<pseudo.vergil. app_ver. 8.28> Felix taure, pater magni gregis et decus, a te 
<pseudo.vergil. app_ver. 8.29> vaccula non unquam secreta cubilia captans 
<pseudo.vergil. app_ver. 8.30> frustra te patitur silvis mugire dolorem. 
<pseudo.vergil. app_ver. 8.31> Et pater haedorum felix semperque beate, 
<pseudo.vergil. app_ver. 8.32> sive petis montes praeruptos saxa pererrans 
<pseudo.vergil. app_ver. 8.33> sive tibi silvis nova pabula fastidire 
<pseudo.vergil. app_ver. 8.34> sive libet campis: tecum tua laeta capella est. 
<pseudo.vergil. app_ver. 8.35> Et mas quicumque est, illi sua femina iuncta 
<pseudo.vergil. app_ver. 8.36> interpellatos numquam ploravit amores. 
<pseudo.vergil. app_ver. 8.37> Cur non et nobis facilis, natura, fuisti? 
<pseudo.vergil. app_ver. 8.38> Cur ego crudelem patior tam saepe dolorem? 
<pseudo.vergil. app_ver. 8.39> Sidera per viridem redeunt cum pallida mundum 
<pseudo.vergil. app_ver. 8.40> inque vicem Phoebi currens atque aureus orbis, 
<pseudo.vergil. app_ver. 8.41> Luna, tuus tecum est: cur non est et mea mecum? 
<pseudo.vergil. app_ver. 8.42> Luna, dolor nosti quid sit: miserere dolentis; 
<pseudo.vergil. app_ver. 8.43> Phoebe, gerens in te laurus celebrabis amorem. 
<pseudo.vergil. app_ver. 8.44> Et qua est pompa deum (nisi vilia Fama locuta est, 
<pseudo.vergil. app_ver. 8.45> omnia vos estis), secum sua gaudia gestat 
<pseudo.vergil. app_ver. 8.46> aut insparsa videt mundo - quae dicere longum est. 
<pseudo.vergil. app_ver. 8.47> Aurea quin etiam cum saecula volvebantur 
<pseudo.vergil. app_ver. 8.48> condicio similisque foret mortalibus illis, 
<pseudo.vergil. app_ver. 8.49> haec quoque praetereo: (notum Minoidis astrum 
<pseudo.vergil. app_ver. 8.50> quaeque virum virgo sicut captiva secuta est). 
<pseudo.vergil. app_ver. 8.51> Laedere, caelicolae, potuit vos nostra quid aetas, 
<pseudo.vergil. app_ver. 8.52> condicio nobis vitae quo durior esset? 
<pseudo.vergil. app_ver. 8.53> Ausus egon primus castos violare pudores 
<pseudo.vergil. app_ver. 8.54> sacratumque meae vittam temptare puellae 
<pseudo.vergil. app_ver. 8.55> immatura mea cogor nece solvere fata? 
<pseudo.vergil. app_ver. 8.56> Istius atque utinam facti mea culpa magistra 
<pseudo.vergil. app_ver. 8.57> prima foret: letum vita mihi dulcius esset. 
<pseudo.vergil. app_ver. 8.58> Non mea, non ullo moreretur tempore fama, 
<pseudo.vergil. app_ver. 8.59> dulcia cum Veneris furatus gaudia primum 
<pseudo.vergil. app_ver. 8.60> dicerer atque ex me dulcis foret orta voluptas. 
<pseudo.vergil. app_ver. 8.61> Nam mihi non tantum tribuerunt invida fata, 
<pseudo.vergil. app_ver. 8.62> auctor ut occulti nosti foret error amoris: 
<pseudo.vergil. app_ver. 8.63> Iuppiter ante, sui semper mendacia factus, 
<pseudo.vergil. app_ver. 8.64> cum Iunone, prius coniunx quam dictus uterque est, 
<pseudo.vergil. app_ver. 8.65> gaudia libavit dulcem furatus amorem. 
<pseudo.vergil. app_ver. 8.66> Et moechum tenera gavisa est laedere in herba 
<pseudo.vergil. app_ver. 8.67> purpureos flores, quos insuper accumbebat, 
<pseudo.vergil. app_ver. 8.68> Cypria formoso supponens bracchia collo 
<pseudo.vergil. app_ver. 8.69> (tum, credo, fuerat Mavors distentus in armis, 
<pseudo.vergil. app_ver. 8.70> nam certe Volcanus opus faciebat et illi 
<pseudo.vergil. app_ver. 8.71> tristi turpabat malam <ac> fuligine barbam). 
<pseudo.vergil. app_ver. 8.72> Non Aurora novos etiam ploravit amores 
<pseudo.vergil. app_ver. 8.73> atque rubens oculos roseo celavit amictu? 
<pseudo.vergil. app_ver. 8.74> Talia caelicolae. Numquid minus aurea proles? 
<pseudo.vergil. app_ver. 8.75> Ergo quod deus atque heros, cur non minor aetas? 
<pseudo.vergil. app_ver. 8.76> Infelix ego, non illo qui tempore natus, 
<pseudo.vergil. app_ver. 8.77> quo facilis natura fuit. Sors o mea laeva 
<pseudo.vergil. app_ver. 8.78> nascendi miserumque genus, quo sera libido est. 
<pseudo.vergil. app_ver. 8.79> Tantam Fata meae carnis fecere rapinam, 
<pseudo.vergil. app_ver. 8.80> ut maneam, quod vix oculis cognoscere possis.
<pseudo.vergil. app_ver. 9.2> Iam nox hibernas bis quinque peregerat horas 
<pseudo.vergil. app_ver. 9.2> excubitorque diem cantu praedixerat ales, 
<pseudo.vergil. app_ver. 9.3> Simylus exigui cultor cum rusticus agri 
<pseudo.vergil. app_ver. 9.4> tristia venturae metuens ieiunia lucis 
<pseudo.vergil. app_ver. 9.5> membra levat vili sensim demissa grabato 
<pseudo.vergil. app_ver. 9.6> sollicitaque manu tenebras explorat inertes 
<pseudo.vergil. app_ver. 9.7> vestigatque focum, laesus quem denique sensit. 
<pseudo.vergil. app_ver. 9.8> Parvolus exusto remanebat stipite fomes 
<pseudo.vergil. app_ver. 9.9> et cinis obductae celabat lumina prunae. 
<pseudo.vergil. app_ver. 9.10> Admovet his pronam summissa fronte lucernam 
<pseudo.vergil. app_ver. 9.11> et producit acu stuppas umore carentis 
<pseudo.vergil. app_ver. 9.12> excitat et crebris languentem flatibus ignem. 
<pseudo.vergil. app_ver. 9.13> Tandem concepto, sed vix, fulgore recedit 
<pseudo.vergil. app_ver. 9.14> oppositaque manu lumen defendit ab aura 
<pseudo.vergil. app_ver. 9.15> et reserat clausae quae pervidet ostia clavis. 
<pseudo.vergil. app_ver. 9.16> Fusus erat terra frumenti pauper acervos: 
<pseudo.vergil. app_ver. 9.17> hinc sibi depromit quantum mensura patebat, 
<pseudo.vergil. app_ver. 9.18> quae bis in octonas excurrit pondere libras. 
<pseudo.vergil. app_ver. 9.19> Inde abit assistitque molae parvaque tabella, 
<pseudo.vergil. app_ver. 9.20> quam fixam paries illos servabat in usus, 
<pseudo.vergil. app_ver. 9.21> lumina fida locat; geminos tunc veste lacertos 
<pseudo.vergil. app_ver. 9.22> liberat et cinctus villosae tergore caprae 
<pseudo.vergil. app_ver. 9.23> pervertit cauda silices gremiumque molarum. 
<pseudo.vergil. app_ver. 9.24> Advocat inde manus operi partitus utrique: 
<pseudo.vergil. app_ver. 9.25> laeva ministerio, dextra est intenta labori. 
<pseudo.vergil. app_ver. 9.26> Haec rotat adsiduom gyris et concitat orbem 
<pseudo.vergil. app_ver. 9.27> (tunsa Ceres silicum rapido decurrit ab ictu) 
<pseudo.vergil. app_ver. 9.28> interdum fessae succedit laeva sorori 
<pseudo.vergil. app_ver. 9.29> alternatque vices. Modo rustica carmina cantat 
<pseudo.vergil. app_ver. 9.30> agrestique suom solatur voce laborem, 
<pseudo.vergil. app_ver. 9.31> interdum clamat Scybalen (erat unica custos, 
<pseudo.vergil. app_ver. 9.32> Afra genus, tota patriam testante figura, 
<pseudo.vergil. app_ver. 9.33> torta comam labroque tumens et fusca colore, 
<pseudo.vergil. app_ver. 9.34> pectore lata, iacens mammis, compressior alvo, 
<pseudo.vergil. app_ver. 9.35> cruribus exilis, spatiosa prodiga planta) 
<pseudo.vergil. app_ver. 9.36> hanc vocat atque arsura focis imponere ligna 
<pseudo.vergil. app_ver. 9.37> imperat et flamma gelidos adolere liquores. 
<pseudo.vergil. app_ver. 9.38> Postquam implevit opus iustum versatile finem, 
<pseudo.vergil. app_ver. 9.39> transfert inde manu fusas in cribra farinas 
<pseudo.vergil. app_ver. 9.40> et quatit ac remanent summa purgamina dorso. 
<pseudo.vergil. app_ver. 9.41> Subsidit sincera foraminibusque liquatur 
<pseudo.vergil. app_ver. 9.42> emundata Ceres. Levi tum protinus illam 
<pseudo.vergil. app_ver. 9.43> componit tabula, tepidas super ingerit undas 
<pseudo.vergil. app_ver. 9.44> contrahit admixtos nunc fontes atque farinas, 
<pseudo.vergil. app_ver. 9.45> transversat durata manu liquidoque coacto, 
<pseudo.vergil. app_ver. 9.46> interdum grumos spargit sale. Iamque subactum 
<pseudo.vergil. app_ver. 9.47> levat opus palmisque suom dilatat in orbem 
<pseudo.vergil. app_ver. 9.48> et notat impressis aequo discrimine quadris. 
<pseudo.vergil. app_ver. 9.49> Infert ince foco (Scybale mundaverat aptum 
<pseudo.vergil. app_ver. 9.50> ante locum) testisque tegit, super aggerat ignis. 
<pseudo.vergil. app_ver. 9.51> Dumque suas peragit Volcanus Vestaque partes, 
<pseudo.vergil. app_ver. 9.52> Simylus interea vacua non cessat in hora, 
<pseudo.vergil. app_ver. 9.53> verum aliam sibi quaerit opem neu sola palato 
<pseudo.vergil. app_ver. 9.54> sit non grata Ceres, quas iungat comparat escas. 
<pseudo.vergil. app_ver. 9.55> Non illi suspensa focum carnaria iuxta, 
<pseudo.vergil. app_ver. 9.56> durati sale terga suis truncique vacabant, 
<pseudo.vergil. app_ver. 9.57> traiectus medium sparto sed caseus orbem 
<pseudo.vergil. app_ver. 9.58> et vetus adstricti fascis pendebat anethi: 
<pseudo.vergil. app_ver. 9.59> ergo aliam molitur opem sibi providus aeris. 
<pseudo.vergil. app_ver. 9.60> Hortus erat iunctus casulae, quem vimina pauca 
<pseudo.vergil. app_ver. 9.61> et calamo rediviva levi muniebat harundo, 
<pseudo.vergil. app_ver. 9.62> exiguo spatio, variis sed fertilis herbis. 
<pseudo.vergil. app_ver. 9.63> Nil illi deerat ,quod pauperis exigit usus: 
<pseudo.vergil. app_ver. 9.64> interdum locuples a paupere plura petebat. 
<pseudo.vergil. app_ver. 9.65> Nec sumptus erat ullis, sed regula curae: 
<pseudo.vergil. app_ver. 9.66> si quando vacuom casula pluviaeve tenebant 
<pseudo.vergil. app_ver. 9.67> festave lux, si forte labor cessabat aratri, 
<pseudo.vergil. app_ver. 9.68> horti opus illud erat. Varias disponere plantas 
<pseudo.vergil. app_ver. 9.69> norat et occultae committere semina terrae 
<pseudo.vergil. app_ver. 9.70> vicinosque apte circa summittere rivos. 
<pseudo.vergil. app_ver. 9.71> Hic holus, hic late fundentes bracchia betae 
<pseudo.vergil. app_ver. 9.72> fecundusque rumex malvaeque inulaeque virebant, 
<pseudo.vergil. app_ver. 9.73> hic siser et nomen capiti debentia porra 
<pseudo.vergil. app_ver. 9.74> grataque nobilium requies lactuca ciborum 
<pseudo.vergil. app_ver. 9.75> ... crescitque in acumina radix 
<pseudo.vergil. app_ver. 9.76> et gravis in latum dimissa cucurbita ventrem. 
<pseudo.vergil. app_ver. 9.77> Verum hic non domini (quis enim contractior illo?), 
<pseudo.vergil. app_ver. 9.78> sed populi proventus erat, nonisque diebus 
<pseudo.vergil. app_ver. 9.79> venalis umero fasces portabat ad urbem: 
<pseudo.vergil. app_ver. 9.80> inde domum cervice levis, gravis aere redibat 
<pseudo.vergil. app_ver. 9.81> vix umquam urbani comitatus merce macelli. 
<pseudo.vergil. app_ver. 9.82> Caepa rubens sectique famem domat area porri 
<pseudo.vergil. app_ver. 9.83> quaeque trahunt acri voltus nasturtia morsu 
<pseudo.vergil. app_ver. 9.84> intibaque et venerem revocans eruca morantem. 
<pseudo.vergil. app_ver. 9.85> Tunc quoque tale aliquid meditans intraverat hortum. 
<pseudo.vergil. app_ver. 9.86> Ac primum, leviter digitis tellure refossa, 
<pseudo.vergil. app_ver. 9.87> quattuor educit cum spissis alia fibris, 
<pseudo.vergil. app_ver. 9.88> inde comas apii gracilis rutamque rigentem 
<pseudo.vergil. app_ver. 9.89> vellit et exiguo coriandra trementia filo. 
<pseudo.vergil. app_ver. 9.90> Haec ubi collegit, laetum consedit ad ignem 
<pseudo.vergil. app_ver. 9.91> et clara famulam poscit mortaria voce. 
<pseudo.vergil. app_ver. 9.92> Singula tum capitum nodoso corpore nudat 
<pseudo.vergil. app_ver. 9.93> et summis spoliat coriis contemptaque passim 
<pseudo.vergil. app_ver. 9.94> spargit humi atque abicit. Servatum germine bulbum 
<pseudo.vergil. app_ver. 9.95> tinguit aqua lapidisque cavom demittit in orbem. 
<pseudo.vergil. app_ver. 9.96> His salis inspargit micas, sale durus adeso 
<pseudo.vergil. app_ver. 9.97> caseus adicitur, dictas super ingerit herbas 
<pseudo.vergil. app_ver. 9.98> et laeva vestem saetosa sub inguina fulcit: 
<pseudo.vergil. app_ver. 9.99> dextera pistillo primum flagrantia mollit 
<pseudo.vergil. app_ver. 9.100> alia, tum pariter mixto terit omnia suco. 
<pseudo.vergil. app_ver. 9.101> It manus in gyrum: paulatim singula vires 
<pseudo.vergil. app_ver. 9.102> deperdunt proprias; color est e pluribus unus, 
<pseudo.vergil. app_ver. 9.103> nec totus viridis, quia lactea frusta repugnant, 
<pseudo.vergil. app_ver. 9.104> nec de lacte nitens, quia tot variatur ab herbis. 
<pseudo.vergil. app_ver. 9.105> Saepe viri nares acer iaculatur apertas 
<pseudo.vergil. app_ver. 9.106> spiritus et simo damnat sua prandia voltu, 
<pseudo.vergil. app_ver. 9.107> saepe manu summa lacrimantia lumina terget 
<pseudo.vergil. app_ver. 9.108> immeritoque furens dicit convicia fumo. 
<pseudo.vergil. app_ver. 9.109> Procedebat opus nec iam salebrosus ut ante 
<pseudo.vergil. app_ver. 9.110> sed gravior lentos ibat pistillus in orbis. 
<pseudo.vergil. app_ver. 9.111> Ergo Palladii guttas instillat olivi 
<pseudo.vergil. app_ver. 9.112> exiguique super vires infundit aceti 
<pseudo.vergil. app_ver. 9.113> atque iterum commiscet opus mixtumque retractat. 
<pseudo.vergil. app_ver. 9.114> Tum demum digitis mortaria tota duobus 
<pseudo.vergil. app_ver. 9.115> circuit inque globum distantia contrahit unum, 
<pseudo.vergil. app_ver. 9.116> constet ut effecti species nomenque moreti. 
<pseudo.vergil. app_ver. 9.117> Eruit interea Scybale quoque sedula panem, 
<pseudo.vergil. app_ver. 9.118> quem laetus recipit manibus, pulsoque timore 
<pseudo.vergil. app_ver. 9.119> iam famis inque diem securus Simylus illam 
<pseudo.vergil. app_ver. 9.120> ambit crura ocreis paribus tectusque galero 
<pseudo.vergil. app_ver. 9.121> sub iuga parentis cogit lorata iuvencos 
<pseudo.vergil. app_ver. 9.122> atque agit in segetes et terrae condit aratrum.
<pseudo_vergil. app_ver. 10.1.1> Vere rosa, autumno pomis, aestate frequentor 
<pseudo_vergil. app_ver. 10.1.2> spicis: una mihi est horrida pestis hiemps; 
<pseudo_vergil. app_ver. 10.1.3> nam frigus metuo et vereor ne ligneus ignem 
<pseudo_vergil. app_ver. 10.1.4> hic deus ignavis praebeat agricolis.
<pseudo_vergil. app_ver. 10.2.1> Ego haec, ego arte fabricata rustica, 
<pseudo_vergil. app_ver. 10.2.2> ego arida, o viator, ecce populus 
<pseudo_vergil. app_ver. 10.2.3> agellulum hunc, sinistra et ante quem vides 
<pseudo_vergil. app_ver. 10.2.4> erique villulam hortulumque pauperis 
<pseudo_vergil. app_ver. 10.2.5> tueor malaque furis arceo manu. 
<pseudo_vergil. app_ver. 10.2.6> Mihi corolla picta vere ponitur, 
<pseudo_vergil. app_ver. 10.2.7> mihi rubens arista sole fervido, 
<pseudo_vergil. app_ver. 10.2.8> mihi virente dulcis uva pampino 
<pseudo_vergil. app_ver. 10.2.9> mihique glauca duro oliva frigore. 
<pseudo_vergil. app_ver. 10.2.10> Meis capella delicata pascuis 
<pseudo_vergil. app_ver. 10.2.11> in urbem adulta lacte portat ubera 
<pseudo_vergil. app_ver. 10.2.12> meisque pinguis agnus ex ovilibus 
<pseudo_vergil. app_ver. 10.2.13> gravem domum remittit aere dexteram 
<pseudo_vergil. app_ver. 10.2.14> teneraque matre mugiente vaccula 
<pseudo_vergil. app_ver. 10.2.15> deum profundit ante templa sanguinem. 
<pseudo_vergil. app_ver. 10.2.16> Proin, viator, hunc deum vereberis 
<pseudo_vergil. app_ver. 10.2.17> manumque sursum habebis: hoc tibi expedit, 
<pseudo_vergil. app_ver. 10.2.18> parata namque crux stat ecce mentula. 
<pseudo_vergil. app_ver. 10.2.19> Velim pol inquis. At pol ecce vilicus 
<pseudo_vergil. app_ver. 10.2.20> venit, valente cui revolsa bracchio 
<pseudo_vergil. app_ver. 10.2.21> fit ista mentula apta clava dexterae.
<pseudo_vergil. app_ver. 10.3.1> Hunc ego, o iuvenes, locum villulamque palustrem 
<pseudo_vergil. app_ver. 10.3.2> tectam vimine iunceo caricisque maniplis 
<pseudo_vergil. app_ver. 10.3.3> quercus arida rustica fomitata securi 
<pseudo_vergil. app_ver. 10.3.4> nutrior: magis et magis fit beata quotannis. 
<pseudo_vergil. app_ver. 10.3.5> Huius nam domini colunt me deumque salutant, 
<pseudo_vergil. app_ver. 10.3.6> pauperis tuguri pater filiusque adulescens, 
<pseudo_vergil. app_ver. 10.3.7> alter assidua colens diligentia, ut herbae 
<pseudo_vergil. app_ver. 10.3.8> asper aut rubus a meo sint remota sacello, 
<pseudo_vergil. app_ver. 10.3.9> alter parva manu ferens semper munera larga. 
<pseudo_vergil. app_ver. 10.3.10> Florido mihi ponitur picta vere corolla, 
<pseudo_vergil. app_ver. 10.3.11> primitus tenera virens spica mollis arista, 
<pseudo_vergil. app_ver. 10.3.12> luteae violae mihi lacteumque papaver 
<pseudo_vergil. app_ver. 10.3.13> pallentesque cucurbitae et suave olentia mala, 
<pseudo_vergil. app_ver. 10.3.14> uva pampinea rubens educata sub umbra. 
<pseudo_vergil. app_ver. 10.3.15> Sanguine haec etiam mihi (sed tacebitis) arma 
<pseudo_vergil. app_ver. 10.3.16> barbatus linit hirculus cornipesque capella. 
<pseudo_vergil. app_ver. 10.3.17> Pro quis omnia honoribus nunc necesse Priapo est 
<pseudo_vergil. app_ver. 10.3.18> praestare et domini hortulum vineamque tueri. 
<pseudo_vergil. app_ver. 10.3.19> Quare hinc, o pueri, malas abstinete rapinas: 
<pseudo_vergil. app_ver. 10.3.20> vicinus prope dives est neglegensque Priapi, 
<pseudo_vergil. app_ver. 10.3.21> inde sumite, semita haec deinde vos feret ipsa.
