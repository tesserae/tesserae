<fulch_of_chart. hist. hier. 0.0.0> INCIPIT PROLOGUS DOMNI FULCHERI IN SEQUENTI OPERE. 

<fulch_of_chart. hist. hier. 0.0.1> Placet equidem vivis, prodest etiam mortuis, cum gesta virorum fortium, praesertim Deo militantium, vel scripta leguntur vel in mentis armariolo memoriter retenta inter fideles sobrie recitantur. nam qui vivunt in mundo, audita intentione pia praedecessorum fidelium, quomodo mundi flore spreto Deo adhaeserunt et parentes uxoresque suas, possessiones quoque quantaslibet relinquentes iuxta praeceptum evangelicum Deum secuti sunt, ad diligendum eum ardentius compuncti, ipso inspirante, animantur. mortuis siquidem in Domino valde prodest, cum, auditis operibus eorum bonis et devotis, fideles animas eorum proinde benedicunt et eleemosynas cum orationibus tam cogniti quam ignoti pro eis caritative impendunt. 

<fulch_of_chart. hist. hier. 0.0.2> unde comparium meorum quorundam pulsatibus aliquotiens motus, Francorum gesta in Domino clarissima qui Dei ordinatione cum armis Iherusalem peregrinati sunt, stilo rusticano, tamen veraci, dignum ducens memoriae commendandum, prout valui et oculis meis in ipso itinere perspexi, diligenter digessi. 

<fulch_of_chart. hist. hier. 0.0.3> licet autem nec Israeliticae plebis nec Machabaeorum aut aliorum plurium praerogativae, quos Deus tam crebris et magnificis miraculis inlustravit, hoc opus praelibatum aequiparare non audeam, tamen haut longe ab illis gestis inferius aestimatum, quoniam Dei miracula in eo noscuntur multipliciter perpetrata, scriptis commendare curavi; quin immo in quo disparantur hi postremi ab illis primis vel Israeliticis vel Machabaeis, quos quidem vidimus in regionibus eorum saepe apud nos aut audivimus longe a nobis positos, pro amore Christi emembrari, crucifigi, excoriari, sagittari, secari et diverso martyrii genere consummari, nec minis nec blanditiis aliquibus posse superari; quin potius, si non deesset percussoris gladius, multi nostrum pro Christi amore perimi non recusassent. 

<fulch_of_chart. hist. hier. 0.0.4> o quot milia martyrum in hac expeditione beata morte finierunt! sed quis tam saxei est cordis, qui haec Dei facta audiat et pietatis visceribus commotus in laudes Dei non erumpat? quis potest non mirari, quomodo nos, exiguus populus inter tot hostium nostrorum regna, non solum resistere, sed etiam vivere poteramus? quis audivit unquam talia? hinc Aegyptus et Aethiopia, hinc Arabia et Chaldaea atque Syria, hinc Assyria et Media, hinc Parthia et Mesopotamia, hinc Persida et Scythia; mare etiam magnum a Christianismo nos excludebat et inter manus nos laniantium, sicut permittebat Deus, concludebat. ipse autem in brachio forti nos pie protegebat. beata enim gens cuius est Dominus Deus eius! 

<fulch_of_chart. hist. hier. 0.0.5> modum autem huius operis et inceptum et quomodo ad tantum iter agendum omnis populis occidentalis concussus et mentes et manus in id extenderit voluntarius, verba historica quae sequuntur declarabunt. Explicit Prologus. 

<fulch_of_chart. hist. hier. 1.0.0> INCIPIT LIBER PRIMUS IN GESTIS FRANCORUM HIERUSALEM PEREGRINANTIUM 

<fulch_of_chart. hist. hier. 1.1.0> De concilio apud Clarummontem constituto. 

<fulch_of_chart. hist. hier. 1.1.1> Anno igitur ab incarnatione Domini MoXCoVo regnante in Alemannia Henrico imperatore dicto, in Francia rege Philippo, cum in universis Europae partibus mala multimoda vacillante fide inolescerent, praeerat urbi Romae papa secundus Urbanus, vir egregius vita et moribus, qui ecclesiae sanctae statum semper sublimius provehendum super omnia consulte ac strenue moderari sategit. 

<fulch_of_chart. hist. hier. 1.1.2> videns autem Christianitatis fidem enormiter ab omnibus, tam clero quani populo, pessundari et terrarum principibus incessanter certamine bellico nunc istis nunc illis inter se dissidentibus pacem omnino postponi, bona terrae alternatim diripi, multos iniuriose vinctos captivari et in carceres teterrimos truculentissime subrui, supra modum redimi vel intus trifariam angariatos, scihcet inedia, siti, algore, obitu clandestino exstingui, loca sancta violari, monasteria villasque igni cremari, nulli mortalium parci, divina et humana ludibriis haberi, 

<fulch_of_chart. hist. hier. 1.1.3> audiens etiam interiores Romaniae partes, a Turcis super Christianos occupatas, impetu feroci perniciose subdi, pietate compatienti dilectionisque Dei nutu permotus, montes transmeando in Gallias descendit atque in Alvernia, concilium legationibus competenter undique praemonitum, apud Clarummontem, quae civitas sic vocatur, coadunari fecit, CCCX tam episcoporum quam abbatum adsistentium cambutis deputatis. 

<fulch_of_chart. hist. hier. 1.1.4> his itaque die ad haec praenominato ad se convocatis adlocutione dulciflua diligenter conventus causam innotuit. nam sub ecclesiae lugentis voce querula planctum non minimum expressit et de mundi fluctuantis tempestatibus tantimodis, ut superius praefatum est, fide subruta, sermonem prolixum cum eis tenuit. 

<fulch_of_chart. hist. hier. 1.1.5> deinceps rogitatu supplici cunctos exhortatus est, ut, resumptis fidei viribus, cum ingenti sollicitatione ad expugnandas diaboli machinationes viriliter se animarent et ecclesiae sanctae statum, crudelissime a nefandis debilitatum, in honorem pristinum competenter erigere conarentur. 

<fulch_of_chart. hist. hier. 1.2.0> Decretum Urbani papae in eodem concilio. 

<fulch_of_chart. hist. hier. 1.2.1> Dilectissimi fratres, inquit, apostolatus apice, Dei permissu orbi terrae praelatus, occasione necessaria supereminente, tamquam monitionis divinae legatus, ad vos Dei servos has in partes condescendi Urbanus. et quos dispensatores ministeriorum Dei esse aestimavi, tales et fideles, simulationis explosa luvione reperiri optavi. 

<fulch_of_chart. hist. hier. 1.2.2> quod si aliquid gibbosum vel tortuosum, modestia rationis iustitiae semota, contra legem Dei obsistat, praesente subfragamine divino. diligenter exspolire satagam. Dominus enim supra familiam suam, ut ei pro tempore pabula modesto sapore condita ministretis, vos dispensatores constituit. beati autem eritis, si fideles tandem dispensationis exactor vos invenerit. 

<fulch_of_chart. hist. hier. 1.2.3> pastores etiam nuncupamini; videte autem ne mercennarii more fungamini. veri ergo pastores et baculos semper in manibus habentes estote; nec dormitantes gregem vobis commissum undique conservate. 

<fulch_of_chart. hist. hier. 1.2.4> nam si per incuriam vestram aut negligentiam ovem quivis lupus abripuerit, mercedem nimirum vobis paratam apud Dominum nostrum amittetis. sed et lictorum flagris primitus asperrime caesi, postmodum vero in custodiam funestae conversationis truculenter subruemini. 

<fulch_of_chart. hist. hier. 1.2.5> vos quidem iuxta sermonem evangelicum "sal estis terrae." quod si defeceritis, ambigitur quomodo salliatur. o quanta sallitio! vere necesse est vos plebem idiotam et mundi lasciviae supra modum inhiantem sapientiae sale corrigendo sallire, ne delictis putrefacta, dum eam adloqui voluerit quandoque Dominus, insulsa puteat. 

<fulch_of_chart. hist. hier. 1.2.6> nam si vermes, hoc est peccata, causa desidiae procurationis vestrae, in ea reppererit, ilico vilipensam in praecipitium spurcitiarum eam subigi praecipiet. et quia tantum perditum ci restaurare nequiveritis, vos in iudicio damnatos a familiaritate dilectionis suae prorsus exterminabit. 

<fulch_of_chart. hist. hier. 1.2.7> sed huiusmodi sallitorem oportet esse prudentem, provisorem, modestum, edoctum, pacificum, scrutatorem, pium, iustum, aequum, mundum. nam quomodo indoctus doctos, inmodestus modestos, inmundus mundos efficere valebit? quod si pacem oderit, quomodo pacificabit? aut si quis habuerit manus sordidatas, quomodo sordes alterius coinquinationis tergere poterit? lectum est etiam, quia "si caecus caecum duxerit, ambobus "cavea patebit". 

<fulch_of_chart. hist. hier. 1.2.8> ceterum vos ipsos prius corrigite, ut inreprehensibiliter subditos vestros queatis emendare. si quidem amici Dei esse vultis, libenter exercete quae ei placere sentitis. 

<fulch_of_chart. hist. hier. 1.2.9> res ecclesiasticas praecipue in suo iure constare facite, ut et simoniaca haeresis nullatenus apud vos radicet; cavete ne vendentes ac ementes flagris flagellati dominicis per angiportus in exterminium confusionis miserabiliter propellantur. 

<fulch_of_chart. hist. hier. 1.2.10> ecclesiam suis ordinibus omnimode liberam ab omni saeculari potestate sustentate, decimas Deo de omnibus terrae cultibus fideliter dari facite, ne vendantur aut retineantur. 

<fulch_of_chart. hist. hier. 1.2.11> qui igitur episcopum ceperit, omnino cxlex habeatur. qui monachos vel clericos aut sanctimoniales et eorum famulos ceperit aut exspoliaverit, vel peregrinos vel mercatores, anathema sit. raptores et domorum combustores et eorum consentientes, ab ecclesia extorres, anathemate feriantur. 

<fulch_of_chart. hist. hier. 1.2.12> "summopere igitur considerandum est", ut dicit Gregorius, "qua multandus sit poena qui aliena diripit, si inferni damnatione percutitur qui propria non largitur". sic enim diviti in Evangelio memorato contigit, qui "non idcirco punitus est quod aliena abstulisset, sed quia rebus acceptis seipsum male dereliquit". 

<fulch_of_chart. hist. hier. 1.2.13> his itaque iniquitatibus, ut dictum est, carissimi, mundum vidistis diu confusum fuisse, adeo ut in aliquibus provinciarum vestrarum locis, ut nobis a referentibus intimatum est, per inbecillitatem forsitan iustificationis vestrae, vix tute per viam quis gradi audeat, quin vel die a praedonibus vel nocte a latronibus aut vi aut ingenio maligno in domo vel extra subripiatur. 

<fulch_of_chart. hist. hier. 1.2.14> quapropter treviam, sic vulgariter dictam, iam dudum a sanctis patribus determinatam, reformari oportet, quod ut firmissime in episcopatu suo unusquisque vestrum teneri faciat, monendo flagito. quod si aliquis sive aviditate sive superbia tactus eam sponte infregerit, Dei auctoritate et huius sancti concilii decretorum sanctione anathematizetur. 

<fulch_of_chart. hist. hier. 1.3.0> Item exhortatio ipsius de itinere Hierosolymitano. 

<fulch_of_chart. hist. hier. 1.3.1> His et aliis pluribus competenter dispositis, cuncti adsistentes, tam clerus quam populus, Deo gratias agendo, dictis domni Urbani papae. voluntarie adspiraverunt et fideli pollicitatione decreta illius bene tenenda confirmaverunt. sed et aliud ilico, non minus tribulationis iam dictae, sed et maius aut pessimum ex altero mundi climate Christianitati obesse adiecit, inquiens: 

<fulch_of_chart. hist. hier. 1.3.2> quoniam, o filii Dei, si pacem apud vos tenendam et ecclesiae iura conservanda fideliter sustentare virilius solito polliciti Deo estis, exstat operae pretium ut insuper ad quoddam aliud Dei negotium et vestrum, emendatione deifica nuper vegetati, probitatis vestrae valetudinem versetis. necesse est enim, quatinus confratribus vestris in Orientali plaga conversantibus, auxilio vestro iam saepe acclamato indigis, accelerato itinere succurratis. 

<fulch_of_chart. hist. hier. 1.3.3> invaserunt enim eos sicuti plerisque vestrum iam dictum est, usque mare Mediterraneum, ad illud scilicet quod dicunt Brachium S. Georgii, Turci, gens Persica, qui apud Romaniae fines terras Christianorum magis magisque occupando, lite bellica iam septuplicata victos superaverunt, multos occidendo vel captivando, ecclesias subvertendo, regnum Dei vastando. quos quidem si sic aliquandiu in quiete siveritis, multo latius fideles Dei supergredientur. 

<fulch_of_chart. hist. hier. 1.3.4> qua de re supplici prece hortor, non ego, sed Dominus, ut cunctis cuiuslibet ordinis tam equitibus quam peditibus, tam divitibus quam pauperibus, edicto frequenti vos, Christi praecones, suadeatis, ut ad id genus nequam de regionibius nostrorum exterminandum tempestive Christicolis opitulari satagant. 

<fulch_of_chart. hist. hier. 1.3.5> praesentibus dico, absentibus mando, Christus autem imperat. cunctis autem illuc euntibus, si aut gradiendo aut transfretando, sive contra paganos dimicando, vitam morte praepeditam finierint, remissio peccatorum praesens aderit. quod ituris adnuo, dono isto investitus a Deo.

<fulch_of_chart. hist. hier. 1.3.6> o quantum dedecus, si gens tam spreta, degener et daemonum ancilla, gentem omnipotentis Dei fide praeditam et Christi nomine fulgidam sic superaverit! o quanta improperia vobis ab ipso Domino imputabuntur, si eos non iuveritis qui professione Christiana censentur, sicut et vos. 

<fulch_of_chart. hist. hier. 1.3.7> procedant, inquit, contra infideles ad pugnam iam incipi dignam et trophaeo explendam, qui abusive privatum certamen contra fideles etiam consuescebant distendere quondam. nunc fiant Christi milites, qui dudum exstiterunt raptores; nunc iure contra barbaros pugnent, qui olim adversus fratres et consanguineos dimicabant; nunc aeterna praemia nanciscantur, qui dudum pro solidis paucis mercennarii fuerunt. pro honore duplici laborent, qui ad detrimentum corporis et animae se fatigabant. quinimmo hic tristes, hic pauperes, illic autem laeti et locupletes, hic inimici Domini, illic autem amici eius erunt. 

<fulch_of_chart. hist. hier. 1.3.8> ituris autem mora non differat iter, sed propriis locatis sumptibusque collectis, cessante bruma vernoque sequente, Domino praevio tramitem acriter intrent. 

<fulch_of_chart. hist. hier. 1.4.0> De episcopo Podiensi et de his quae postea gesta sunt. 

<fulch_of_chart. hist. hier. 1.4.1> His dictis et audientibus gratanter ad hoc animatis, nihil tali actu dignius aestimantes, statim plures audientium se ituros et alios absentes inde diligenter exhortaturos se spoponderunt. de quibus fuit unus episcopus Podiensis, nomine Ademarus, qui postea vice fungens apostolica cunctum Dei exercitum prudenter et consulte rexit et ad negotia peragenda vivaciter animavit. 

<fulch_of_chart. hist. hier. 1.4.2> taliter in concilio quae diximus stabilitis et ab oninibus bene confirmatis, absolutionis benedictione data discesserunt; et hoc nescientibus, postmodum ad mansiones suas regressi, prout gestum fuerat, divulgaverunt. quod ut passim per provincias edictum est iurisiurandi firmitudine pacem, quam dicunt treviam, invicem tenendam constituerunt. 

<fulch_of_chart. hist. hier. 1.4.3> deinceps vero multi cuiuslibet artis officio fungentes, comperta remissione peccatorum, se profecturos defaecatae mentis intentione devoverunt, quorsum ire iussum fuerat. 

<fulch_of_chart. hist. hier. 1.4.4> o quam dignum erat et amoenum nobis omnibus cruces illas cernentibus, vel sericas vel auro textas aut quolibet genere pallii decoras, quas in chlamydibus suis aut birris aut tunicis iussu praedicti papae post votum eundi super humeros suos peregrini consuebant! sane pugnatores Dei merito victoriae signo in signiri et muniri debebant, qui ob honorem eius ad proeliandum se praeparabant. et quoniam significans sub agnitione fidei circa se sic pinxerunt, denique significatum derivativum verius adepti sunt. speciem insignierunt, ut rem speciei consequerentur. 

<fulch_of_chart. hist. hier. 1.4.5> patet equidem, quia meditatio bona bonum opus agendum machinatur, opus vero bonum salutem animae lucratur. quod si bonum est bene meditari, melius autem post cogitatum opus iustum patrari. optimum ergo est compendium salutare, quod per dignam actionem animae victui adquiritur. unusquisque ergo bonum cogitet, quod opere digno meliorando compleat, ut optimum, quod non deficiet in aeternum, emeritus tandem accipiat. 

<fulch_of_chart. hist. hier. 1.4.6> Taliter Urbanus, vir prudens et venerandus, Est meditatus opus, quo postea floruit orbis. nam pacem renovavit ecclesiaeque iura in modos pristinos restituit; sed et paganos de terris Christianorum instinctu vivaci effugare conatus est. et quoniam cuncta quae Dei sunt exaltare omnimode studebat, omnes fere paternitati suae oboediendo libenter se dederunt. 

<fulch_of_chart. hist. hier. 1.5.0> De dissensione Urbani papae atque Guidberti. 

<fulch_of_chart. hist. hier. 1.5.1> Sed diabolus, qui ad detrimentum hominum semper insistere nititur et veluti leo quaerit circumeundo quem devoret, huic adversarium quendam nomine Guidbertum, superbiae stimulis inritatum, ad confusionem populi concitavit. qui dudum imperatoris praefati Baioariorum protervitate suffultus, dum praedecessor Gregorius, qui et Hildebrandus, in sede iure habebatur, apostolatus officium usurpare coepit, ipso Gregorio a liminibus basilicae S. Petri excluso. 

<fulch_of_chart. hist. hier. 1.5.2> et quia sic perverse egit, populus melior eum cognoscere noluit. Urbano autem iure electo et ab episcopis cardinalibus consecrato maior et sanctior pars populi post Hildebrandi excessum oboediendo aspiravit. 

<fulch_of_chart. hist. hier. 1.5.3> Guidbertus vero sustentamine imperatoris praedicti et plerorumque civium Romanorum inritamento animatus, Urbanum quamdiu potuit a monasterio beati Petri alienum fecit. sed dum ab ecclesia sic eliminatus erat, per regiones incedens, populum in aliquantis devium Deo conciliabat. 

<fulch_of_chart. hist. hier. 1.5.4> Guidbertus autem ob ecclesiae principatum turgidus papam proclivem oberrantibus se ostentabat et apostolatus officium, licet iniuste, inter consentientes exercebat et Urbani facta tamquam inrita vilipendebat. 

<fulch_of_chart. hist. hier. 1.5.5> Urbanus autem eo anno, quo Franci primitus Iherusalem euntes per Romam transierunt, totam omnino potestatem apostolicam adeptus est, auxilio cuiusdam nobilissimae matronae, Mathildis nomine, quae in Romana patria potestate multa tunc vigebat. 

<fulch_of_chart. hist. hier. 1.5.6> Guidbertus vero tunc in Alemannia erat. itaque duo papae Romae praeerant; sed cui oboediretur, a quamplurimis ignorabatur, vel a quo consilium posceretur, vel quis aegrotis mederetur. alii huic, alii alteri favebant. 

<fulch_of_chart. hist. hier. 1.5.7> Prout intellectibus hominum patebat, Urbanus iustior erat: putandus est recte melior qui cupiditates tamquam hostes subiicit. 

<fulch_of_chart. hist. hier. 1.5.8> Ravennae urbis archiepiscopus Guidbertus erat, honore et divitiis opulentus valde splendebat. mirandum, quare sibi tam locupleti tantum non sufficiebat. qui etiam iustae actionis exemplar onmibus considerari debebat, cur temere philopompus invadere praesumpsit sceptrum imperii Dei ? sane non est vi rapiendum, verum cum timore et devotione suscipiendum. 

<fulch_of_chart. hist. hier. 1.5.9> nec mirum si mundus inquietabatur totus et conturbabatur, quoniam si Romana ecclesia, in qua principalitas correctionis universae Christianitatis obtinetur, quolibet turbine confunditur, confestini accidit membra sibi subdita, a capitaneis fibris dolore derivante, compassibiliter debilitari. 

<fulch_of_chart. hist. hier. 1.5.10> ea enimvero ecclesia, mater nostra scilicet, lacte cuius educabamur, documento instrui valebamus, consilio muniebamur, ab illo Guidberto superbo vehementer percussa erat. cumque caput sic tritum est, continuo membra laesa sunt. Si caput aegrotet, cetera membra dolent. 

<fulch_of_chart. hist. hier. 1.5.11> capite autem sic laeso, etiam membris marcescentibus dolore concepto, quia in partibus omnibus Europae pax, bonitas, fides, in ecclesiis et extra, tam a maioribus quam minoribus viriliter subigebantur, necesse erat ut, malis tantimodis dimissis, monitione a papa Urbano sic exorsa, contra paganos saltem certamina inter se dudum consueta distenderent. 

<fulch_of_chart. hist. hier. 1.5.12> Nunc igitur ad historiam stilus est vertendus: ut de iter agentibus Hierosolymam et quid eis accidit et quantum res et labor ipse paulatim, Deo adiuvante, proficiendo claruit, gesta haec ignorantibus enucleatim innotescat. quod ego Fulcherus Carnotensis cum ceteris iens peregrinis, postea, sicut oculis meis perspexi, diligenter et sollicite in memoriam posteris collegi. 

<fulch_of_chart. hist. hier. 1.6.0> Quo tempore Christiani iter adripuerunt, simul et nomina principum peregrinantium. 

<fulch_of_chart. hist. hier. 1.6.1> Anno ab incarnatione dominica MoXCoVIo, mense in Martio, post concilium, de quo dictum est, Alvernicum, quod mense Novembri papa Urbanus tenuit, alii aliis paratu promptiores iter sanctum carpere coeperunt; alii quidem mense Aprili vel Maio, aut lunio sive lulio, necnon Augusto seu Septembri atque Octobri, prout sumptuum opportunitas occurrit, subsecuti sunt. 

<fulch_of_chart. hist. hier. 1.6.2> quo anno pax et ingens abundantia frumenti et vini per cuncta terrarum climata exuberavit, disponente Deo, ne panis inopia in via deficerent qui cum crucibus suis iuxta eiusdem praecepta sequi eum elegerant. 

<fulch_of_chart. hist. hier. 1.6.3> et quia competens est nomina principum tunc peregrinantium in memoria teneri, Hugonem Magnum, Philippi regis Francorum fratrem, nomino, qui primus heroum mare transiens, apud Duratium urbem in Bulgaria cum suis adplicavit, sed imprudenter cum raro agmine vadens, ab ipsis civibus ibi captus est et usque ad imperatorem Constantinopolitanum perductus, ubi per aliquantum temporis non omnino liber moratus est. 

<fulch_of_chart. hist. hier. 1.6.4> postque eum Boamundus Apulus, Roberti Guischardi filius, natione tamen Normannus, per eundem tramitem cum exercitu suo meavit. 

<fulch_of_chart. hist. hier. 1.6.5> porro Godefridus regni Lothariensis dux per Hungarorum patriam cum multa gente ivit. 

<fulch_of_chart. hist. hier. 1.6.6> Raimundus vero comes Provincialium cum Gothis et Guasconibus, episcopus quoque Podiensis Ademaru per Dalmatiam transierunt. 

<fulch_of_chart. hist. hier. 1.6.7> Petrus heremita quidam, multis sibi adiunctis peditibus sed paucis militibus, per Hungariam primitus perrexit, cuius gentis postea fuit satrapa Walterus, Sine Pecunia cognomine dictus, miles quidem peroptimus, qui postea intra Nicomediam et Nicaeam urbes cum sodalibus suis multis a Turcis est occisus. 

<fulch_of_chart. hist. hier. 1.6.8> mense quidem Octobri Robertus Normannorum comes, filius Guillelmi, Anglorum regis, iter adripuit, collecto sibi exercitu magno de Normannis et Anglis atque Britannis; cum quo etiam ivit Stephanus, comes nobilis Blesensis, levir illius, et Robertus, Flandrensium comes, adiectis multis aliis nobilibus. 

<fulch_of_chart. hist. hier. 1.6.9> itaque tanto collegio ab occidentalibus partibus procedente, paulatim per viam diatim de innumera gente concrevit exercitus exercituum undique convenientium, ut de linguis quamplurimis et regionibus multis videretis multitudinem infinitam. qui tamen in unum exercitum non sunt congregati, donec ad Nicaeam urbem pervenimus. 

<fulch_of_chart. hist. hier. 1.6.10> quid ergo dicam? insulae marium et omnia regna terrarum adeo concussa sunt, ut sit credendum adimpletam prophetiam Davidis, qui dixit in Psalmo: omnes gentes quascumque fecisti venient et adorabunt coram te, Domine, et illud, quod postea illuc usque pervenientes merito dixerunt: adorabimus in loco ubi steterunt pedes eius. de hoc itinere plurima etiam in prophetiis legimus, quae revolvendi taedium est. 

<fulch_of_chart. hist. hier. 1.6.11> o quantus erat dolor! quanta suspiria! quot ploratus! quot lamenta inter amicos! cum maritus uxorem suam delinqueret sibi valde dilectam, pueros quoque suos, possessiones quantaslibet, patrem et matrem, fratres aut parentes. 

<fulch_of_chart. hist. hier. 1.6.12> sed quamvis tot lacrimae pro amicis ituris ante eosdem remanentes sic funderentur, nequaquam proinde mulcebantur, quin propter amorem Dei cuncta quae possidebant relinquerent: indubitanter credentes illud centuplum percipere, quod promisit Dominus diligentibus se. 

<fulch_of_chart. hist. hier. 1.6.13> tunc coniunx coniugi terminum ponebat revertendi, quod si vita comes fuerit, adnuente Deo, ad eam repatriabit. commendabat eam Domino, osculum ei porrigens et flendo se rediturum pollicens. illa autem timens nunquam illum se videre amplius, non valebat se sustentare, quin ad terram exanimis rueret; lugens pro amico suo, quem perdit vivum quasi iam mortuum. ille vero tamquam nil habens pietatis, et tamen habens nec fletui uxoris suae nec amicorum quorumcumque maerori condolens, et tamen clam condolens, duro sic animo constans abibat. 

<fulch_of_chart. hist. hier. 1.6.14> tristitia remanentibus, gaudium autem erat abeuntibus. quid ergo possumus inde dicere? a Domino factum est istud et est mirabile in oculis nostris. 

<fulch_of_chart. hist. hier. 1.7.0> De itinere Normanni comitis et de his quae Romae tunc gerebantur. 

<fulch_of_chart. hist. hier. 1.7.1> Igitur nos Franci Occidentales per Italiam excursa Gallia transeuntes, cum usque Lucam urbem nominalissimam, pervenissemus, invenimus prope illam Urbanum apostolicum, cum quo locuti sunt Robertus Normannus et Stephanus Blesensis comites, nos quoque ceteri qui voluimus; et ab eo benedictione suscepta, Romam gaudenter ivimus. 

<fulch_of_chart. hist. hier. 1.7.2> et cum in basilica beati Petri introissemus, invenimus ante altare homines Guidberti, papae stolidi, qui oblationes altari superpositas, gladios suos in manibus tenentes, inique adripiebant; alii vero super trabes ipsius monasterii cursitabant et inde deorsum ubi prostrati orabamus lapides iaciebant. nam cum viderent aliquem Urbano fidelem, ilico eum trucidare volebant. 

<fulch_of_chart. hist. hier. 1.7.3> in arce autem una basilicae inerant homines domini Urbani, qui eam sollicite custodiebant in eiusdem fidelitatem, et adversantibus sibi, prout poterant, obsistebant. proinde satis doluimus, cum tantam atrocitatem ibi fieri vidimus. sed nihil aliud fieri nisi a Domino vindictam exoptavimus. nec mora deinde facta, multi qui nobiscum illuc usque pervenerant, ad domos suas ignavia marcidi redierunt. 

<fulch_of_chart. hist. hier. 1.7.4> nos autem per mediam Campaniam euntes, venimus Barum, quae civitas optima in maris margine sita est. ibi in ecclesia beati Nicolai fusis ad Deum precibus oravimus; deinde portum adeuntes transfretare tunc putavimus. sed obsistentibus nautis et praevaricante fortuna, tempore tunc etiam hiemali inminente, quod nobis nocuum obiecerunt, oportuit Robertum comitem Normanniae in Calabriam secedere et toto tempore brumali illic hiemare. tunc tamen Robertus, comes Flandriae, cum cohorte sua transfretavit. 

<fulch_of_chart. hist. hier. 1.7.5> tunc vero plurimi de plebe desolati, inopiam etiam futuram metuentes, arcubus suis ibi venditis et baculis peregrinationis resumptis, ad domos suas ignavi regressi sunt. qua de re tam Deo quam hominibus viles effecti sunt et versum est eis in opprobrium. 

<fulch_of_chart. hist. hier. 1.8.0> De submersione peregrinorum et de miraculo divinitus ostenso. 

<fulch_of_chart. hist. hier. 1.8.1> Anno igitur Domini MoXCoVIIo, reducente verno tempore mensem Martium, comes statim Normannus et comes Stephanus Blesensis cum suis oinnibus, qui similiter tempus exspectaverant opportunum, mare repetierunt. et classe parata, nonas Aprilis, quod tunc die sancti Paschae accidit, apud portum Brundisinum rates conscenderunt. 

<fulch_of_chart. hist. hier. 1.8.2> o quam incognita et investigabilia Dei sunt iudicia. vidimus enim unam navim inter ceteras, quae quasi non impediente aliqua occasione per medium eventu subito prope litus subcrepuit. unde CCCC utriusque sexus demersi perierunt, de quibus laus Deo statim iucunda insonuit: 

<fulch_of_chart. hist. hier. 1.8.3> nam cum corpora iam mortua qui circumstabant pro posse collegissent, repertae sunt in carnibus quorundam super spatulas scilicet cruces insignitae. nam quod in pannis suis vivi gestaverant, competebat, Domino volente, in ipsis servitio suo sic praeoccupatis idem signum victoriosum sub pignore fidei permanere; simul etiam tali miraculo patefieri considerantibus merito dignum erat, ipsos defunctos sub misericordia Dei iam quietem vitae perennis adeptos fuisse, ut verissimum pateret id compleri quod scriptum est: iustus qua morte praeoccupatus fuerit, in refrigerio erit. 

<fulch_of_chart. hist. hier. 1.8.4> de reliquis autem iam cum morte luctantibus vix pauci vitam sibi retinuerunt. equi vero et muli sub undis exstincti sunt, pecunia quoque multa perdita est. quod infortunium cum videremus, pavore grandi confusi sumus, in tantum ut plerique corde debiles, nondum naves ingressi, ad domos suas repedarent, peregrinatione dimissa, dicentes nunquam amplius in aquam sic deceptricem se infigere. 

<fulch_of_chart. hist. hier. 1.8.5> nos autem in omnipotente Deo spem nostram penitus ponentes, artemonibus sursum levatis tubaque sonante multa, in pelagus nos impegimus, vento flante aliquantulum. cumque per III dies fluctibus in altis, iam vento deficiente, detineremur, IV die prope urbem Duratium X miliariis, ut aestimo, interstantibus terram adepti sumus. duo tamen portus classem nostram susceperunt. tunc quidem iter siccum laetabundi resumpsimus et ante urbem praefatam transivimus. 

<fulch_of_chart. hist. hier. 1.8.6> itaque Bulgarorum regiones per montium praerupta et loca satis deserta perreximus. Daemonis ad flumen rapidum tunc venimus omnes, quod ab incolis loci sic vocitatur, et merito. vidimus enim in illo quamplures de plebe, dum vadare pedetemptim sperabant, torrentis impetu forti, quos nullus cernentium iuvare poterat, mersu perire repentino. qua de re lacrimas multas ibi pie dimisimus, et nisi equites cum equis dextrariis opem peditibus ferrent, multi simili modo vitam illic perderent. tunc iuxta ripam castra nostra metata sunt, ubi nocte una pausavimus. montes vasti nobis undique praeerant, in quibus nemo incola parebat. 

<fulch_of_chart. hist. hier. 1.8.7> mane autem aurora clarescente, classicis sonantibus, iter nostrum adripuimus conscendendo montem, quem Bagulatum nuncupant. postea montanis postpositis urbibusque Lucretia, Botella, Bofinat, Stella, pervenimus ad flumen, quod vocatur Bardarium. et quod non nisi navigio transiri solitum erat, opitulante Deo, laetanter vadando transmeavimus. quo transito, sequenti die ante urbem Thessalonicam, bonis omnibus abundantem, tentoria tetendimus nostra. 

<fulch_of_chart. hist. hier. 1.8.8> mora autem per IV dies ibi facta, deinde Macedoniam transeuntes, per vallem Philippensium et per Crisopolim atque Christopolim, Praetoriam, Messinopolim, Macram, Traianopolim, Neapolim et Panadox, Rodosto et Eracleam, Salumbriam et Naturam Constantinopolim pervenimus. ante quam urbem tentoriis nostris extensis, per XIV dies lassitudinem nostram adleviavimus. 

<fulch_of_chart. hist. hier. 1.8.9> et quia civitatem illam ingredi non quivimus, quoniam imperatori non placuit (timebat enim ne forte aliquod damnum ei machinaremur), stipendium nostrum cotidianum extra muros nos emere oportuit, quod praecepto imperatoris nobis cives adferebant. nec permittebatur nobis introire in civitatem nisi V tantum insimul aut VI horatim; aliis sic egredientibus, aliis vero ingredientibus orandi causa in ecclesiis. 

<fulch_of_chart. hist. hier. 1.9.0> De urbe Constantinopolitana et itinere peregrinorum usque ad Nicaeam. 

<fulch_of_chart. hist. hier. 1.9.1> O quanta civitas nobilis et decora! quot monasteria, quot palatia sunt in ea, opere miro fabrefacta! quot etiam in plateis vel vicis opera ad spectandum mirabilia! taedium est magnum recitare quanta sit ibi bonorum omnium opulentia, auri scilicet, argenti, palliorum multiformium, sanctorumque reliquiarum. omni etiam tempore navigio frequenti cuncta hominum necessaria illuc adferunt negotiatores. habentur ibi, ut arbitror, fere XX milia spadones in habitatione adsidua. 

<fulch_of_chart. hist. hier. 1.9.2> cum autem nos satis fatigatos recreassemus, tunc optimates nostri accepto consilio pepigerunt foedus cum imperatore sub iureiurando, angariante ipso, quod iam fecerant etiam qui ante nos praeiverant, domnus Boamundus et dux Godefridus. comes autem Raimundus id facere tunc recusavit. comes vero Flandriae, sicut alii, iusiurandum illud fecit. 

<fulch_of_chart. hist. hier. 1.9.3> erat enim omnibus hoc necesse, ut sic cum imperatore amicitiam consolidarent, sine cuius consilio et auxilio nostrum iter nequivimus expedire, neque illi, qui nos erant subsecuturi eodem tramite. quibus ideo praebuit ipse imperator de nummismatibus suis et de pannis sericis quantum placuit; et de equis et de pecunia, qua nimis indigebant ad tantum iter explendum. 

<fulch_of_chart. hist. hier. 1.9.4> quo peracto mare, quod dicunt Brachium S. Georgii, transfretavimus. ad Nicaeam urbem tunc properavimus, quam domnus Boamundus et dux Godefridus et comes Raimundus atque comes Flandriae iam a medio Maii obsidione cingebant; quam urbem Turci Orientales tunc possidebant, acres nimis et arcubus sagittarii. hi quidem de Perside iam a L annis, Euphrate fluvio transito, terram Romaniae totam usque Nicomediam urbem sibi subiugarant. 

<fulch_of_chart. hist. hier. 1.9.5> o quot capita caesa et ossa occisorum ultra Nicomediam prope mare illud in campis iacentium tunc invenimus! quos ipso anno ignaros et usui sagittario modernos Turci peremerant: unde moti pietate lacrimas multas ibi perfudimus. 

<fulch_of_chart. hist. hier. 1.10.0> De his, quae in obsidione Nicaena gesta fuerunt, et redditione eiusdem urbis. 

<fulch_of_chart. hist. hier. 1.10.1> Cumque audissent qui Nicaeam obsidebant, ut dictum est, venire principes nostros, comitem scilicet Normannorum Stephanumque Blesensem, gaudenter eis et nobis obviam venerunt et usque ad locum, in quo tentoria nostra extendimus, ante urbem in partem australem deduxerunt. 

<fulch_of_chart. hist. hier. 1.10.2> iam semel Turci adgregati se praeparaverant, volentes vel obsidionem ab urbe si possent excutere vel de militibus suis urbem melius munire. sed a nostris ferociter repulsi, occisi sunt fere ex eis CC. cum autem viderent Francos tam animosos et probitate validissimos, secesserunt refugi in Romaniam interiorem, quoadusque tempus opportunum eos adgrediendi sentirent. 

<fulch_of_chart. hist. hier. 1.10.3> nos quippe in hebdomada Iunii prima postremi ad obsidionem venimus. 

<fulch_of_chart. hist. hier. 1.10.4> tunc de exercitibus plurimis unus illic exercitus effectus est, quem qui de numero callebant, sexies centum milia ad bellum valentium aestimabant, quorum C milia loricis et galeis muniti erant, exceptis inermibus, videlicet clericis, monachis, mulieribus et parvulis. 

<fulch_of_chart. hist. hier. 1.10.5> quid autem insuper? si omnes, qui de domibus suis egressi sunt, devotum iter incipientes illic simul adessent, proculdubio sexagies centum milia bellatorum adessent. sed alii de Roma, alii de Apulia vel de Hungaria sive Dalmatia, labore recusato, domos suas redierant vel in locis multis, milibus multotiens occisis, sed et nobiscum euntes infirmati finierant defuncti. multa videretis coemeteria in callibus, in campis, in lucis de peregrinis nostris sic sepultis. 

<fulch_of_chart. hist. hier. 1.10.6> sciendum, quia quamdiu Nicaeam urbem circumsedimus, navigio marino, concessu imperatoris adlatus est nobis victus ad emendum. tunc heroes nostri fecerunt machinas fieri, arietes, scrofas, turres ligneas, petrarias. distendebantur arcubus sagittae, tormentis iaculabantur lapides, hostes nostri nobis nosque illis vicem certaminis pro posse reddebamus. saepe armati cum machinis nostris urbem adsiliebamus, sed muro forti nobis obstante, cassabatur adsultus. saepe de Turcis, saepe de Francis vel sagittis vel lapidibus percussi interibant. 

<fulch_of_chart. hist. hier. 1.10.7> vere doleretis et pietate suspiraretis, cum aliquem de nostris prope murum quoquomodo trucidassent et submissis uncis ferreis, quos funibus deorsum demittebant, corpus perempti sursum ad se rapiebant, quod nullus nostrum audebat nec poterat ab eis extorquere. corpore sic exspoliato, cadaver foris iaculabantur. 

<fulch_of_chart. hist. hier. 1.10.8> tunc naviculas aliquantas de Civetot usque Nicaeam cum bobus et funibus per terram adtraximus, quas in lacum iuxta urbem imposuimus ad custodiendum urbis introitum, ne alimentis civitas muniretur. 

<fulch_of_chart. hist. hier. 1.10.9> sed cum per V septimanas obsidione urbem fatigassemus et multotiens Turcos adsultibus pavidos fecissemus, facto interim prolocutu per internuntios apud imperatorem, callide reddiderunt ei urbem, cum iam vi et ingenio valde esset coercita. 

<fulch_of_chart. hist. hier. 1.10.10> tunc Turci intromiserunt in eam Turcopolos ab imperatore illuc missos, qui urbem cum pecunia interna imperatori, sicut eis praeceperat, servaverunt. quapropter pecunia illa tota retenta, iussit imperator de auro suo et argento atque palliis proceribus nostris dari; peditibus quoque distribui fecit de nummis suis aeneis, quos vocant tartarones. 

<fulch_of_chart. hist. hier. 1.10.11> die siquidem illo, quo Nicaea sic est comprehensa sive reddita, Iunius mensis solstitio repercussus est. 

<fulch_of_chart. hist. hier. 1.11.0> De bello exitiali Christianorum cum Turcis. 

<fulch_of_chart. hist. hier. 1.11.1> Cum igitur barones nostri ab imperatore concessum abeundi accepissent, III Kal. Julii a Nicaea discessimus interiores Romaniae partes adituri. sed cum per II dies iter egissemus nostrum, nuntiatum nobis est quod Turci, praetensis nobis insidiis, in planis, per quae transituros nos putabant, proeliaturi exspectabant. 

<fulch_of_chart. hist. hier. 1.11.2> hoc autem cum audissemus, nihil audacitatis ob id amisinms. sed cum vespere illo speculatores nostri plures ex illis a longe aspexissent, statim nos inde munierunt: propterea nostra tentoria nocte illa conservari undique vigilibus fecimus. mane autem, quod accidit Kal. Julii, sumptis armis, monente cornu, adversus eos per alas constituti, tribunis et centurionibus cohortes et centurias decenter ducentibus, vexillis levatis, ordinate ire coepimus. 

<fulch_of_chart. hist. hier. 1.11.3> hora itaque diei secunda, ecce praecursores eorum speculatoribus nostris adpropiaverunt. quod cum audiremus, tentoria nostra iuxta quoddam harundinetum metari fecimus, ut expeditius, clitellis depositis, promptiores ad bellandum essemus. 

<fulch_of_chart. hist. hier. 1.11.4> quo facto, en Turci, quorum et admiratus et princeps erat Soliman, qui Nicaeam urbem et Romaniam in potestate sua tenebat, congregatis sibi Turcis, scilicet paganis Persicis, qui XXX dierum itinere et eo amplius in auxilium eius mandati venerant; aderantque cum eo quamplures admirati vel principes, videlicet Admircaradigum, Miriathos multique alii: qui omnes insimul erant deputati numero CCCLX milia pugnatorum, scilicet sagittariorum. mos enim eorum est talibus uti armis. equites erant omnes. 

<fulch_of_chart. hist. hier. 1.11.5> nos autem utrinque pedites et equites. nobis vero tunc deerant dux Godefridus et comes Raimundus atque Hugo Magnus, qui per duos dies, nescio qua de causa, se a nobis subtraxerant cum gente magna nostrorum tramite bifurco. unde nobis inrestaurabile damnum accidit tam de nostris interfectis quam de Turcis non occisis vel retentis. et quia tarde legatos nostros inde habuerunt, ideo nobis tarde succurrerunt. 

<fulch_of_chart. hist. hier. 1.11.6> Turci autem ululatibus concrepantes et pluviam sagittarum vehementer emittentes; nos ilico stupefacti mortique proximi, etiam multi laesi mox dorsa fugae dedimus. nec hoc mirandum, quia nobis omnibus tale bellum erat incognitum. 

<fulch_of_chart. hist. hier. 1.11.7> iamiamque ex altera parte harundineti agmina densa ex eis usque papiliones nostros vehementer inruerant, qui res nostras introgressi adripiebant et de gente nostra occidebant: cum, Deo disponente, Hugonis Magni et comitis Raimundi et ducis Godefridi praecursores tale ad infortunium a postrema parte accurrerunt. et cum usque ad tabernacula nostra iam fugati essemus, statim qui ingressi fuerant a papilionibus nostris se removerunt, putantes propter eos Turcos nos tam cito regredi, sed quod audaciam vel probitatem suspicati sunt, pavorem grandem sperare possent. 

<fulch_of_chart. hist. hier. 1.11.8> quid ergo dicam? nos quidem omnes in unum conglobati tanquam oves clausae ovili, trepidi et pavefacti ab hostibus undique circumvallabamur, ut nullatenus aliquorsum procedere valeremus. quod nobis visum est propter peccata nostra sic contigisse. nam quosdam luxuria polluebat, quosdam vero avaritia vel quaelibet aliqua iniquitas corrumpebat. clamor erat ingens aethera feriens, virorum atque mulierum ac infantum necnon et paganorum, qui super nos inruebant. iamque nobis nulla spes vitae. 

<fulch_of_chart. hist. hier. 1.11.9> tunc reos nos et peccatores esse fatebamur, misericordiam a Deo devote postulantes. aderat ibi episcopus Podiensis, patronus noster, et IV alii; aderantque sacerdotes quamplurimi, albis induti vestimentis, qui Dominum humillime deposcebant, ut virtutem hostium nostrorum prosterneret et dona misericordiae suae nobis infunderet. plorando cantabant, cantando plorabant. tunc multi ad eos currebant, qui confestim mori timentes confitebantur eis peccata sua. 

<fulch_of_chart. hist. hier. 1.11.10> tunc proceres nostri, Robertus Normanniae comes et Stephanus comes Blesensis et Robertus comes Flandriae, Boamundus quoque pro posse illis resistebant et eos saepe invadere nitebantur. ipsi quidem a Turcis fortiter impetebantur. 

<fulch_of_chart. hist. hier. 1.12.0> De fuga Turcorum et victoria Christianorum. 

<fulch_of_chart. hist. hier. 1.12.1> Sed forsitan supplicatione nostra Dominus placatus (quia nec nobilitatis pompae nec armis lucidis triumphare favet, sed menti purae et virtutibus divinis munitae in necessitate pie subvenit, paulatim vigorem nobis tunc praestitit et Turcos magis magisque debilitavit. nam visis consociis nostris, qui postremi ad adiuvandum nos properabant, laudando Deum, audaciam resumpsimus et per turbas et cohortes eis resistere nisi sumus. 

<fulch_of_chart. hist. hier. 1.12.2> heu! quot de nostris die illo post nos lente venientes in via occiderunt! a prima siquidem hora diei usque ad sextam nos, ut dixi, angustiae coercuerunt: sed tunc paulatim nobis animatis et de sociis nostris concretis, adfuit mirabiliter divina gratia; et quasi momento subitaneo Turci omnes visibus nostris dorsa fugitivi dederunt. 

<fulch_of_chart. hist. hier. 1.12.3> nos autem post eos vehementer vociferantes per montes et valles persecuti eos sumus: quos fugare non cessavimus, donec anteriores nostri cursores ad tentoria eorum pervenerunt. ubi alii de rebus eorum et de tentoriis ipsis eorundem camelos et equos plures oneraverunt, quos pro timore illic reliquerant; alii vero Turcos fugientes usque ad noctem persecuti sunt. sed quia famelici erant equi nostri et fatigati, paucos ex eis retinuimus. 

<fulch_of_chart. hist. hier. 1.12.4> grande autem miraculum Dei fuit, quod die crastino et tertio non cessaverunt fugere, quamvis eos nullus, nisi Deus, amplius fugaret. 

<fulch_of_chart. hist. hier. 1.12.5> de tanta autem victoria nos laetissimi facti, Deo gratias omnes exsolvimus, quia noluit iter nostrum omnino adnihilari, sed ad honorem sui Christianismi honorabilius solito prosperari: unde ab Oriente in Occidentem fama personabit perennis. 

<fulch_of_chart. hist. hier. 1.12.6> tunc quidem iter nostrum modeste calcavimus: die uno sitim gravissimam tolerantes, qua viri aliquanti et mulieres valde vexati exstincti sunt! Turci vero ante nos fugientes catervatim mansiones per Romaniam sibi quaesierunt. 

<fulch_of_chart. hist. hier. 1.13.0> De indigentia Christianorum. 

<fulch_of_chart. hist. hier. 1.13.1> Tunc venimus Antiochiam, quam parvam praenominant, in provincia Pisidiae, deinde Iconium, in quibus regionibus saepissime pane cibariisque satis indiguimus. nam Romaniam, quae terra est optima et valde fertilis bonorum omnium, invenimus nimis a Turcis vastatam et depopulatam. 

<fulch_of_chart. hist. hier. 1.13.2> multotiens tamen videretis tantam gentis multitudinem de raris culturis, quas interdum per loca inveniebamus, bene refocillari supplemento illius Dei, qui de V panibus et IIbus piscibus V milia hominum pavit. inde satis laetabamur et congaudentes dona misericordiae Dei haec esse profitebamur. 

<fulch_of_chart. hist. hier. 1.13.3> tunc vere vel rideretis vel forsitan pietate lacrimaremini, cum multi nostrum iumentis egentes, quia multa de suis iam perdiderant, verveces, capras, sues, canes de rebus suis, scilicet pannis, panibus seu qualibet peregrinorum sarcina usui necessaria onerabant. quarum bestiolarum tergora videbamus mole fascis esse corrupta. equites etiam boves cum armis suis interdum scandebant. 

<fulch_of_chart. hist. hier. 1.13.4> sed quis unquam audivit tot tribus linguae in uno exercitu, cum ibi adessent Franci, Flandri, Frisi, Galli, Allobroges, Lotharingi, Alemanni, Baioarii, Normanni, Angli, Scoti, Aquitani, Itali, Daci, Apuli, Iberi, Britones, Graeci, Armeni? quod si vellet me aliquis Britannus vel Teutonicus interrogare, neutro respondere sapere possem. 

<fulch_of_chart. hist. hier. 1.13.5> sed qui linguis diversi eramus, tamquam fratres sub dilectione Dei et proximi unanimes esse videbamur. nam si de rebus suis aliquis aliquid perdidisset, per plurimos dies id diligenter qui invenisset conservabat, donec inquirendo perditorem inveniret et inventum ei redderet. hoc enim competit his, qui recte peregrinantur. 

<fulch_of_chart. hist. hier. 1.14.0> De actibus et probitate comitis Balduini, fratris Godefridi, et de redditione urbis Edessenae quae Rohais dicitur. 

<fulch_of_chart. hist. hier. 1.14.1> Cum autem ad Eracleam urbem ventum est, vidimus in caelo signum quoddam, quod alburno splendore fulgens apparuit in modum ensis figuratum, cuspide versus Orientem protento. sed quod futurum promittebat nesciebamus, sed praesentia et futura Domino committebamus. 

<fulch_of_chart. hist. hier. 1.14.2> ad oppidum quoddam optimum tunc venimus, quod Mariscum nominatur, ubi per III dies, quiete habita, morati sumus. sed cum exhinc viam unius diei proculcassemus et iam non longe ab Antiochia Syriae nisi tribus dietis essemus, ab exercitu ego Fulcherus discessi et cum domno Balduino comite, Godefridi ducis fratre, in sinistrae partem provinciae diverti. 

<fulch_of_chart. hist. hier. 1.14.3> erat quippe miles quam optimus, qui antea relicto exercitu cum illis, quos secum duxit, urbem, quam dicunt Tarsum Ciliciae, ausu magno ceperat, quam tamen Tancredo abstulit, cum iam homines suos intromisisset, Turcis ei consentientibus. relictisque in ea custodibus, ad exercitum rediit. 

<fulch_of_chart. hist. hier. 1.14.4> itaque confidens in Domino et in valore suo, collegit secum milites paucos profectusque est versus Euphraten fluvium et comprehendit ibi plurima castra tam vi quam ingenio. inter quae cepit unum, quod vocatur Turbezel, peroptimum. quod pacifice reddiderunt ei qui in eo habitabant Armeni, et alia plura huic sunt subdita. 

<fulch_of_chart. hist. hier. 1.14.5> Cum autem fama de eo longe lateque iam circumvolasset, misit ad eum legationem princeps civitatis Edessae, quae civitas est nominatissima et de bonis terrae uberrima. est illa in Mesopotamia Syriae trans flumen praedictum Euphratem XX fere miliariis et ab Antiochia distans quasi C vel paulo plus. 

<fulch_of_chart. hist. hier. 1.14.6> mandatus est itaque Balduinus, ut illuc iret et efficerentur invicem amici, quamdiu ambo ipsi viverent, tamquam pater et filius. quod si dux ipse Edessenus forte obiret, statim Balduinus, ac si filius esset illius, urbem et terram suam totam in hereditatem perpetuo possideret. non enim habebat filium aut filiam. et quoniam a Turcis se defendere nequibat, volebat Graecus ille et se et terram suam ab ipso Balduino defendi, quem et milites suos bellatores fortissimos esse audierat. 

<fulch_of_chart. hist. hier. 1.14.7> hoc audito, postquam legati sub iureiurando fecerunt eum inde credulum, cum minimo exercitulo suo, scilicet LXXX militibus, pergens transiit Euphratem. quo transito, nocte tota perpropere prope Saracenorum castra, hinc et inde linquentes ea, valde pavidi perreximus. 

<fulch_of_chart. hist. hier. 1.14.8> quod cum audissent qui in Samosate oppido forti habitabant, insidias nobis in via, per quam nos ituros arbitrabantur, praetenderunt. sed cum nocte alia quidam Armenus in castello suo diligenter nos hospitatus esset, intimatum nobis est, quod ab hostibus illis insidiantibus praecavere nos oportebat. quapropter duobus diebus illic delituimus. 

<fulch_of_chart. hist. hier. 1.14.9> sed cum tantam moram illi fastidirent, die IIIo subitaneo insultu de loco insidiatorio prosilierunt et ante castellum, in quo eramus, signis levatis, accurrerunt, et praedam, quam in pascuis ibi reppererunt, in conspectu nostro abripuerunt. 

<fulch_of_chart. hist. hier. 1.14.10> nos autem contra eos egressi, quia pauci eramus, bellare cum eis non quivimus: qui cum sagittas in nos iacerent, nullum ex nostris tamen sauciaverunt. ipsi autem unum de suis occisum lancea in campo reliquerunt, cuius equum, qui eum subvertit, retinuit. tunc abierunt, nos autem ibi remansimus. 

<fulch_of_chart. hist. hier. 1.14.11> sequenti vero die iter nostrum resumpsimus. miraremini, cum ante castra Armenorum transiremus et nobis obviam cum crucibus et vexillis pro amore Dei humillime procedentes et pedes nostros et pannos deosculabantur, eo quod audierant nos a Turcis eos defensuros, sub quorum iugo tamdiu depressi fuerant. 

<fulch_of_chart. hist. hier. 1.14.12> pervenimus tandem Edessam, ubi princeps urbis praedictus et uxor eius, una cum civibus suis, gaudenter nos susceperunt: et quod Balduino polliciti fuerant, indilate ei compleverunt. 

<fulch_of_chart. hist. hier. 1.14.13> cumque per dies XV illic moram fecissemus, machinati sunt cives urbis principem suum sceleste occidere et Balduinum ad dominandum terrae in palatio sublimare. odio enim eum habebant. dictum est et factum est. unde Balduinus et sui contristati sunt valde, cum pro eo indulgentiam impetrare nequissent. 

<fulch_of_chart. hist. hier. 1.14.14> cum autem principatum illius nequiter perempti dono civium Balduinus suscepisset, protinus adversus Turcos, qui in patria errant, litem bellicam movit, quos multotiens vel victos vel occisos superavit. contigit tamen de nostris plures a Turcis interemptos fuisse. 

<fulch_of_chart. hist. hier. 1.14.15> ego vero Fulcherus Carnotensis, capellanus ipsius Balduini eram. volo autem nunc de exercitu Dei sermonem quem desivi resumere. 

<fulch_of_chart. hist. hier. 1.15.0> De adventu Francorum ad Antiochiam et de his, quae in obsidione Antiochena sorte varia gesta sunt. 

<fulch_of_chart. hist. hier. 1.15.1> Mense quidem Octobri pervenerunt Franci Antiochiam Syriae, quam urbem condidit Seleucus, Antiochi filius, caput Syriae illam constituens, quae prius Reblata dicta est, flumine autem transito quod Fernum sive Orontem nominant. ante urbem iussa sunt tabernacula extendi intra primum ab urbe lapidem, ubi posthaec certamen pessimum utrobique persaepe factum est. nam cum de civitate illa Turci prosilirent, multos de nostris occidebant. vice tamen reddita, se quoque superatos lugebant. 

<fulch_of_chart. hist. hier. 1.15.2> est nempe Antiochia civitas magna ambitu, muro forti, situ valida, quae etiam ab hostibus externis nunquam poterit comprehendi, si tantum inhabitantes pane muniti eam defendere voluerint. estque in ea basilica una satis veneranda, in honore Petri apostoli dedicata, ubi in episcopum sublimatus sedit in cathedra, postquam a Domino Jesu principatum ecclesiae, clavibus acceptis regni caelestis, suscepit. 

<fulch_of_chart. hist. hier. 1.15.3> est et altera in honore beatae Mariae fabricata, forma rotunda, et aliae plures decenter compositae. quae quamvis sub potestate Turcorum diu exstiterant, Deus tamen cuncta praesciens nobis eas integras reservavit, ut quandoque a nobis in eis honorificaretur. 

<fulch_of_chart. hist. hier. 1.15.4> XIII fere miliariis, ut aestimo, distat mare ab Antiochia. et quia Fernus fluvius inibi mare incidit, per eiusdem alveum fluvii usque prope Antiochiam naves de longinquis partibus bonis refertae omnibus deducuntur. itaque tam per mare quam per terram munita bonis, abundat civitas divitiis multimodis. 

<fulch_of_chart. hist. hier. 1.15.5> principes tunc nostri, cum tam difficilem ad capiendum eam prospexissent, iureiurando adinvicem confiniiaverunt obsidione cohibere, donec, Deo suffragante, aut vi aut ingenio eam comprehendant. 

<fulch_of_chart. hist. hier. 1.15.6> tunc invenerunt in flumine praedicto naves aliquantas, quas capientes coaptaverunt sibi ex eis pontem unum, per quem transierunt ad negotia sua facienda, cum antea pedetemptim vadare per illud non valerent. 

<fulch_of_chart. hist. hier. 1.15.7> sed cum Turci a tanta multitudine Christiana se obsideri circumspexissent, timentes nullomodo ab eis excuti posse, inito invicem consilio, misit Aoxianus, Antiochiae princeps et admiratus, filium suum, nomine Sanxadonem, ad Soltanum, scilicet imperatorem Persidis, ut eis citissime succurreret, quia in nullo alio spem auxiliandi eis habebant, praeter Mahumet advocatum eorum. ille autem illuc sic destinatus legationem han perpropere gessit. 

<fulch_of_chart. hist. hier. 1.15.8> qui vero remanserunt, urbem interim custodierunt, auxihum praestolantes mandatum, contra Francos multimoda frequenter damna machinando. Franci nihilominus calliditati eorum pro posse resistebant. 

<fulch_of_chart. hist. hier. 1.15.9> contigit enim die quadam DCCos Turcos ab eis interemptos esse; et qui Francis insidias paraverant, ab insidiantibus similiter superati sunt: virtus enim Dei praesens ibi adfuit. nam nostri omnes sani regressi sunt, excepto tantum uno ab eis sauciato. 

<fulch_of_chart. hist. hier. 1.15.10> heu! quam multos de Christianis, Graecis, Syris, Armenis, qui in urbe conversabantur, Turci rabie permoti occidebant, et cum petrariis et fundibulis suis capita occisorum, Francis cernentibus, extra muros eiiciebant; qua de re gens nostra valde tristabatur. odio quidem Christianos illos habentes timebant, ne forte Francos quoquomodo de damno suo praemunirent. 

<fulch_of_chart. hist. hier. 1.15.11> cum autem aliquandiu Franci urbem circumsedissent et provinciam adfinem pro victualibus sibi necessariis rapinantes undique devastassent et panem ad emendum nusquam invenire possent, contigit eos famem maximam sustinere. unde valde desolati sunt omnes et multi latenter cogitaverunt ab obsidione fugiendo se subtrahere, sive per terram sive per mare. 

<fulch_of_chart. hist. hier. 1.15.12> non enim habebant quicquam stipendii, unde vivere possent: quos etiam oportebat victum suum longe quaerere cum ingenti timore, elongando se ab obsidione aut XL aut L miliariis; ubi, in montanis videlicet, a Turcis insidiantibus persaepe occidebantur. 

<fulch_of_chart. hist. hier. 1.15.13> haec autem incommoda putabamus sic Francis propter peccata sua contingere, et quod urbem tam longo tempore non poterant capere: quos quidem tam luxuria quam avaritia sive superbia vel rapina vitiabat 

<fulch_of_chart. hist. hier. 1.15.14> tunc facto deinde consilio, eiecerunt feminas de exercitu, tam maritatas quam inmaritatas, ne forte luxuriae sordibus inquinati Domino displicerent. illae vero in castris adfinibus tunc hospitia sibi adsumpserunt. 

<fulch_of_chart. hist. hier. 1.15.15> desolati tam fame quam cotidiana occisione tam divites quam pauperes erant et nisi eos Deus tanquam bonus pastor oves suas gregatim constringeret, proculdubio prorsus inde omnes aufugerent, licet obsidionem obtinendam iurassent. multi tamen propter panis penuriam per plures dies quaerebant in castellis propinquioribus quae victui suo necessaria erant; nec postea revertentes ad exercitum, obsidionem penitus deserebant. 

<fulch_of_chart. hist. hier. 1.15.16> tunc temporis vidimus in caelo unum ruborem mirabilem, insuper sensimus terrae motum magnum, qui nos pavidos reddidit omnes. multi etiam tunc viderunt quoddam signum in modum crucis figuratum, colore albumum, versus Orientem recto incedens tramite. 

<fulch_of_chart. hist. hier. 1.16.0> De egestate miserabili Christianorum et fuga comitis Blesensis. 

<fulch_of_chart. hist. hier. 1.16.1> Anno autem Domini MoXCoVIIIo, postquam regio illa Antiochena circumquaque a multitudine gentis nostrae prorsus devastata fuisset, magis magisque tam maiores quam minores fame nimia vexati sunt. 

<fulch_of_chart. hist. hier. 1.16.2> tunc famelici comedebant surculos fabarum in agris adhuc crescentium, herbasque multimodas et sale inconditas; carduos etiam, qui propter lignorum deficientiam non bene cocti linguas manducantium depungebant; equos, asinos camelosque, canes etiam et mures. pauperiores etiam bestiarum coria et annonae grana in stercoribus reperta comedebant. 

<fulch_of_chart. hist. hier. 1.16.3> frigora calores, pluvias densas propter Deum perpessi sunt. tentoria eorum illic inveterata sunt et dirupta et imbrium continuatione putrefacta. qua de re multi eorum nonnisi caelo tegebantur. 

<fulch_of_chart. hist. hier. 1.16.4> itaque illi quasi aurum ter probatum igni septiesque purgatum, iamdudum a Domino praeelecti, ut opinor, et in tanta calamitate examinati, a peccatis suis mundati sunt. diu enim agonizantes, si etiam gladius percussoris non deesset, martyrii cursum multi voluntarie complessent. forsitan a sancto Iob gratiam tanti exempli sumpserunt qui in tormentis corporis sui animam purgans, Deum semper in mente tenuit. cum paganis bellant, propter Deum laborant. 

<fulch_of_chart. hist. hier. 1.16.5> licet Deus, qui cuncta creat, creata moderat, moderata sustentat, virtute gubernat, possit quaecunque vult vel destruere vel reparare, sentio, quod verbere Christianorum adnuit paganos ita subrui, qui tot temporibus cuncta quae Dei sunt, permittente ipso et promerente populo, viliter pessundederunt. Christianos quidem ab ipsis Turcis permittit occidi ad salvationis augmentum, Turcos autem ad animarum suarum detrimentum, quorum quosdam iam saluti praedestinatos placuit Deo tunc a sacerdotibus baptizari. quos enim praedestinavit, hos et vocavit, necnon et magnificavit. 

<fulch_of_chart. hist. hier. 1.16.6> quid igitur? fuerunt de nostris nonnulli, ut superius audistis, qui ab obsidione tam anxia se removerunt, alii propter egestatem, alii propter ignaviam, alii propter mortis timorem, primum pauperes, deinde locupletes. 

<fulch_of_chart. hist. hier. 1.16.7> Tunc Stephanus, comes Blesensis, ab obsidione discessit et per mare in Franciam repatriavit. unde doluimus omnes, quia vir erat nobilissimus et annis validus. quo discedente, sequenti die urbs Antiochia Francis est tradita. si perseverasset, multum inde cum ceteris gauderet. quod factum fuit ei ad opprobrium. nam non prodest alicui bonum initium, nisi fuerit bene consummatum. in rebus quidem Domini ne in aliquantis deviem, quia in eis mentiri valde cavendum est multa breviabo. 

<fulch_of_chart. hist. hier. 1.16.8> Ab ipso mense Octobri, ut dictum est, hieme transcursa subsequente, deinde verno tempore usque dum subintraret lunius mensis, urbis obsidio perduravit. multotiens invasiones et proelia invicem Turci et Franci egerunt: vincebant et vincebantur; nostri tamen saepius quam illi triumphabant. semel contigit plerosque de Turcis in flumen Fernum fugiendo cadere et in eo mersos infeliciter interire. cis flumen et citra flumen utraque gens saepe invicem bellabant. 

<fulch_of_chart. hist. hier. 1.16.9> castella quidem ante urbem optimates nostri composuerunt, quibus postea Turcos frequenti exitu prosilientes vehementer cohibuerunt. unde bestiis eorum pascua saepe abstulerunt. nec ab externis provinciae Armenis quicquam adlatum est, saepe tamen ipsi ad laedendum nostros procedebant. 

<fulch_of_chart. hist. hier. 1.17.0> De traditione urbis Antiochenae. 

<fulch_of_chart. hist. hier. 1.17.1> Cum autem placuit Deo laborem populi sui consummari, forsitan precibus eorum placatus, qui cotidie preces inde supplices ei fundebant, concessit pietate sua per eorundem Turcorum fraudem, traditione clandestina urbem Christianis reddi. audite ergo fraudern et non fraudem. 

<fulch_of_chart. hist. hier. 1.17.2> apparuit enim Dominus noster cuidam Turco, gratia sua praeelecto, et dixit ei: expergiscere qui dormis! impero tibi ut reddas civitatem Christianis. miratus autem ille visionem illam silentio texit. 

<fulch_of_chart. hist. hier. 1.17.3> iterum autem apparuit ei Dominus: redde urbem Christianis! inquit, sum etenim Christus, qui hoc tibi impero. meditatus ergo ille quid faceret, abiit ad dominum suum, Antiochiae pnncipem et visionem illam innotuit ei. cui respondit ille: numquid non phaniasmati, brute, vis oboedire? reversus autem ille, postmodum siluit. 

<fulch_of_chart. hist. hier. 1.17.4> cui Dominus rursum apparuit, inquiens: cur non explesti quod tibi iussi? non est tibi haesitandum, nam qui hoc impero Dominus omnium sum. ille autem non dubitans amplius, prudenter cum viris nostris negotium istud tractavit, ut sub machinationis suae studio urbem acciperent. 

<fulch_of_chart. hist. hier. 1.17.5> quo prolocuto et filio suo obside dato domno Boamundo, ad quem sermo iste primitus exiit, quem et ipse primus movit: nocte quadam per scalas de chordis compactas XX de clientibus nostris per muri summum intromisit. et non mora facta, statim porta est aperta. Franci quidem praeparati civitatem sunt ingressi. per chordas quoque iam introierant XL milites nostri, qui LX Turcos, custodes turrium, inventos ilico peremerunt tunc alta voce onines simul Franci exclamaverunt: Deus hoc vult, Deus hoc vult! hoc enim erat signum exclamationis nostrae, cum aliquid boni negotii nostri acturi eramus. 

<fulch_of_chart. hist. hier. 1.17.6> quo audito, vehementer Turci omnes exterriti sunt. aurora tunc albescente urbem Franci prorsus impetere coeperunt. cumque Turci primitus vexillum Boamundi vidissent rubicundum iam in sublime displicari et tumultum magnum undique iam concitatum et cornua Francorum in muri apice insonare et per vicos nudis ensibus late discurrere et gentem ferociter occidere: obstupefacti coeperunt hac et illac fugere, unde plures qui potuerunt fugiendo in castrum, quod in rupe celsa est situm se intromiserunt. 

<fulch_of_chart. hist. hier. 1.17.7> plebs vero nostra cuncta, quae in vicis aut domibus invenerunt, immoderate adripuerunt. at milites probitatis militiam tenuerunt, Turcos persequendo et occidendo. 

<fulch_of_chart. hist. hier. 1.17.8> tunc admiratus Antiochiae, Aoxianus scilicet, a rusticano quodam Armeno fugiens decollatus est. Qui caput abscisum Francis mox adtulit ipse. 

<fulch_of_chart. hist. hier. 1.18.0> De lancea inventa. 

<fulch_of_chart. hist. hier. 1.18.1> Accidit autem, postquam civitas capta est, a quodam homine lanceam unam inveniri, quam in ecclesia beati Petri apostoli fossa humo repertam, adseverabat esse illam, de qua Longinus in latere dextro Christum secundum Scripturas pupugit. aiebat enim hoc a sancto Andrea apostolo revelatum fuisse. 

<fulch_of_chart. hist. hier. 1.18.2> et cum sic inventa fuisset et episcopo Podiensi atque Raimundo comiti hoc ipse intimasset, id episcopus falsum esse putavit, comes vero verum speravit. 

<fulch_of_chart. hist. hier. 1.18.3> sed cum omnis populus hoc audito exsultans Deum proinde glorificasset et per C fere dies ab omnibus in veneratione magna haberetur et a comite Raimundo, qui eam custodiebat, gloriose tractaretur, contigit multos de clero ac populo haesitare, quod non esset illa dominica lancea sed ab homine illo stolido altera erat fallaciter inventa. 

<fulch_of_chart. hist. hier. 1.18.4> quapropter concilio inito et ieiunio triduano a cunctis statuto et facto cum supplicatione precum ad Deum, cum lignorum struem in medio campo ante oppidum Archas succendissent VIII mense post Antiochiam captam, benedictione iudiciali super ipsum ignem ab episcopis facta, inventor lanceae per medium rogi flammantis, sicut ipse pro adfirmanda veritate sua fieri poposcerat, ultro celeriter transmeavit. quo transito illum hominem de flammis exeuntem tamquam reum in cute crematum conspexerunt et in interioris corporis parte laesum morte intellexerunt. quod etiam rei exitus declaravit, cum die XII ipso angore cauteriatus obiit. 

<fulch_of_chart. hist. hier. 1.18.5> et quia ob honorem et amorem Dei omnes lanceam illam venerati fuerant, hoc iudicio sic peracto, contristati valde remanserunt increduli, qui prius exstiterant huius rei creduli. comes tamen Raimundus diu eam postea servavit. 

<fulch_of_chart. hist. hier. 1.19.0> De obsidione Christianorum in urbe Antiochena a Turcis. 

<fulch_of_chart. hist. hier. 1.19.1> Et cum Antiochia, ut dictum est, capta fuisset, die sequenti multitudo innumera Turcorum circa eandem urbem obsidionem adposuerunt. nam Soltanus, rex scilicet Persarum, habita legatione quod Franci Antiochiam obsidebant, statim gente multa congregata contra Francos exercitum suum misit. cuius gentis Corbagath dux fuit et satrapa. 

<fulch_of_chart. hist. hier. 1.19.2> hic quidem ante urbem Edessam, quam tunc domnus Balduinus possidebat, per III hebdomadas stationem fecerat; sed nihil ibi proficiens, Antiochiam properavit ad succurrendum Aoxiano principi. 

<fulch_of_chart. hist. hier. 1.19.3> quibus visis, non minus solito iterum Franci sunt desolati, quia propter peccata sua poena est eis duplicata. nam cum civitatem ingressi fuissent, confestim cum feminis exlegibus commiscuerunt se ex eis plures. 

<fulch_of_chart. hist. hier. 1.19.4> tunc insuper ingressi sunt urbem LX fere milia Turcorum per castrum sublime a parte rupis excelsae, qui nostros vehementissime crebris invasionibus coartaverunt. sed non fuit mora; pavore perfusi magno foras ad obsidionem, relicta urbe, exierunt. Franci autem inclusi, ultra quam credi potest remansemnt anxii. 

<fulch_of_chart. hist. hier. 1.20.0> De visionibus infra urbem apparentibus. 

<fulch_of_chart. hist. hier. 1.20.1> Interea tamen non immemor Dominus eorum pluribus, quod saepe dictis adfirmabant, apparuit, qui confortando eos promittebat populum ad praesens victoria gaudendum. tunc cuidam clerico pro timore mortis aufugienti apparuit Dominus, inquiens: quo, frater, protendis? fugio, respondit, ne infortunatus peream. Sic fugiunt plurimi, pereant ne morte maligna. cui Dominus ait : ne fugias, sed vade retro et dic ceteris qiiod in proelio cum illis adero. nam matris meae precibus placatus propitiabor eis: sed quia peccaverunt, fere perierunt. sit autem spes eorum in me firma et faciam eos in Turcos triumphare. paeniteant et salvi fient. Dominus sum, qui loquor tecum. mox ille reversus, quod audivit narravit. 

<fulch_of_chart. hist. hier. 1.20.2> interea, dum plures noctu per chordas de muro descendere vellent et fugere, quoniam hoc multi fecerunt qui formidabant vel inedia vel gladio perire, astitit cuidam descendenti frater eiusdem iam mortuus, aiens illi: quo, frater, fugis? resta, ne timeas; Dominus enim in proelio vestro vobiscum erit et consocii vestri, qui in hoc itinere iam morte vos antecesserunt, contra Turcos vobiscum proeliabuntur. miratus ille verba defuncti ire desiit et quod audivit ceteris recitavit. 

<fulch_of_chart. hist. hier. 1.20.3> sed cum placeret Domino labori famulorum suorum finem dare, qui etiam angorem tantimodum amplius tolerare non poterant, nec iam quicquam haberent quod manducarent, qua de re tam ipsi quam eorum equi debilitati nimis erant, constituerunt invicem ieiunium triduanum fieri cum precibus et eleemosynis, ut illis paenitentibus et Deo supplicantibus eis propitiaretur. 

<fulch_of_chart. hist. hier. 1.21.0> De bello a Francis Turcis mandato. 

<fulch_of_chart. hist. hier. 1.21.1> Interim statuto consilio, mandaverunt Turcis per Petrum heremitam quendam, quod nisi terram quae Christianis ab olim pertinebat, quietam eis dimitterent, die sequenti procul dubio bellum contra eos inirent. quod si aliter fieri vellent, aut per V aut per X aut per XX seu per C milites ab utraque parte electos fieret bellum, ne cunctis simul bellantibus, tanta gentium multitudo moreretur, et quorum pars alteram superaret, urbem et regnum sine controversia libere acciperet. 

<fulch_of_chart. hist. hier. 1.21.2> hoc mandatum est, sed a Turcis concessum non est, et quia in multitudine gentis suae et in virtute confidebant, vincere et destruere se posse nostros putabant. 

<fulch_of_chart. hist. hier. 1.21.3> aestimabantur quidem numero simul esse CCC milia, tam equites quam pedites. nostros vero milites sciebant effici pedites, debiles, inopes. 

<fulch_of_chart. hist. hier. 1.21.4> regresso autem Petro legato, redditur responsum. quo audito, paraverunt se Franci ad proeliandum, nihil haesitantes sed in Deo spem suam penitus ponentes. 

<fulch_of_chart. hist. hier. 1.21.5> principes Turcorum multi erant, quos admiratos praenominabant. hi sunt: Corbagath, Maleducat, Amisoliman et multi alii, quos nominare perlongum est. 

<fulch_of_chart. hist. hier. 1.22.0> De belli apparatu. 

<fulch_of_chart. hist. hier. 1.22.1> Francorum vero principes isti erant: Hugo Magnus, Robertus Normannorum comes, Robertus comes Flandriae, dux Godefridus, Raimundus comes, Boamundus et multi alii minores tamen horum. benedicat Deus animam Ademari Podiensis episcopi, qui, vir apostolicus, benigne semper populum confortabat et in Domino roborabat. 

<fulch_of_chart. hist. hier. 1.22.2> o pia res! vespere praecedente iusserat ipse cunctae militiae Dei exercitus sub edicto praeconario, ut unusquisque pro posse suo quasi caritative de annona praebendam equo suo impenderet, ne in crastino subter equitantes, hora bellica, debiles fame deficerent. iussum est et factum est. 

<fulch_of_chart. hist. hier. 1.22.3> igitur ad bellum omnibus sic praeparatis exierunt de civitate summo mane, quod IV . Kal. Julii evenit, vexillis praecedentibus scararum et acierum separatim per catervas et phalanges convenienter divisarum. inter quos erant sacerdotes albis amicti vestimentis, qui pro cuncto populo flentes Domino psallebant et preces multiplices mentibus devotis fundebant. 

<fulch_of_chart. hist. hier. 1.22.4> tunc quidam Turcus, nomine Amirdalis, miles probissimus, cum vidisset gentem nostram contra eos signis levatis sic egredientem, miratus est valde. et cum signa procerum nostrorum considerasset, quae singillatim cognoscebat ordinate procedere, mox fore proelium ratus est. 

<fulch_of_chart. hist. hier. 1.22.5> in Antiochia enim conversatus fuerat, in qua esse Francorum sic didicerat, qui confestim ad Corbagath properans, quod viderat intimavit ei dicens: quid scaccis Iudis? en Franci veniunt! cui respondit ille: Veniuntne ad bellum? respondit Amirdalis: adhuc ignoro, sed parumper exspecta. 

<fulch_of_chart. hist. hier. 1.22.6> Cumque item prospiceret vexilla principum nostrorum altrinsecus ordinate praeferri et acies divisas decenter subsequi, mox regressus Corbagath dixit: ecce Franci! quid putas? respondit. bellum reor, inquit; sed adhuc paulisper operire. signa quae cerno quorum sunt non ignoro. 

<fulch_of_chart. hist. hier. 1.22.7> iterum attentius intuens cognovit signum episcopi Podiensis cum tertia turma procedens. Longius haud restans, Corbagath intulit ipse : En Franci veniunt, vel nunc fuge, vel bene pugna; Nam signum video magni procedere Papae. et quos aestimabas omnino supplantari, hodie timeas ab eis superari. 

<fulch_of_chart. hist. hier. 1.22.8> Corbagath dixit: mittam ad Francos, ut quod hesterna die mihi mandaverunt, hodie concedam. Amirdalis dixit: tarde locutus es. attamen id mandavit, sed quod quaesivit, non inpetravit. Amirdalis autem mox Ab eo secedens, equum calcaribus ursit. Cogitat an fugiat, socios tamen admonet ipse Fortiter ut pugnent omnes iaciantque sagittas. 

<fulch_of_chart. hist. hier. 1.23.0> De bello et victoria Christianorum et fuga Turcorum. 

<fulch_of_chart. hist. hier. 1.23.1> Ecce autem Hugo Magnus et Robertus comes Normannus, comes quoque Flandriae Robertus in prima acie constituti sunt invasores. in secunda vero dux Godefridus cum Alemannis et Lotharingis subsecutus est. post hos episcopus Podiensis et gens Raimundi comitis, Guascones et Provinciales incesserunt. ipse vero in urbe remanserat custoditurus eam. postremam quippe catervam Boamundus sollerter minavit. 

<fulch_of_chart. hist. hier. 1.23.2> Turci autem, cum considerarent se ab omni Francorum exercitu impetu ferocissimo pervadi, sparsim, ut mos eorum est, prosilire et sagittas coeperunt iacere. sed immisso timore caelitus in eos ac si totus mundus super eos rueret, fugam omnes immoderatam egerunt et a Francis pro posse suo fugientes fugati sunt. 

<fulch_of_chart. hist. hier. 1.23.3> sed quia paucos et debiles fame habebant equos, non quantum oporteret de paganis retinuerunt, sed tentoria eorum cuncta in campis remanserunt. de rebus quoque eorum multiformibus in eisdem tentoriis reppererunt aurum scilicet, argentum, pallia, indumenta, utensilia et cetera multa, quae valde timidi per campos sparsim fugientes vel reliquerant vel iaciebant, videlicet equos, mulos, camelos, asinos, galeros optimos, arcus et sagittas cum pharetris. 

<fulch_of_chart. hist. hier. 1.23.4> fugit Corbagath cervo velocius, qui tam feris dictis et minis Francos iam persaepe occiderat. sed cur fugit qui habebat tantam gentem et equis bene munitam? quoniam contra Deum bellare nitebatur, cuius pompam Dominus a longe prospiciens omnino cassavit et virtutem. 

<fulch_of_chart. hist. hier. 1.23.5> ei quia equos habebant bonos et veloces, ideo effugerunt; lentiores vero Francis remanserunt. multi siquidem ex eis et de peditibus Saracenis perempti sunt. de nostris autem pauci laesi sunt. mulieribus in tentoriis eorum inventis, nihil aliud mali eis Franci fecerunt, excepto quod lanceas suas in ventres earum infixerunt. 

<fulch_of_chart. hist. hier. 1.23.6> tunc omnes voce exsultationis Deum benedixerunt et glorificaverunt, qui in necessitate tanta et angustia positos, dextera pietatis suae, sperantes in se ab hostibus tam trucibus liberavit. sed et ipsos devictos, Christianis fere iam devictis, potenter dispersit. de quorum substantia locupletes facti ad urbem regressi sunt iucundi. 

<fulch_of_chart. hist. hier. 1.23.7> Cum fuit urbs capta venerabilis Antiochena, Undecies centum, si subtrahis inde bis unum, Tunc tot erant anni Domini de Virgine nati, Bis novies orto Gemino sub sidere Phoebo. 

<fulch_of_chart. hist. hier. 1.23.8> Tunc temporis obiit Ademarus episcopus Kalend. Augusti, cuius anima quiete fruatur aeterna. Amen! et tunc Hugo Magnus Constantinopolim favore procerum abiit, deinde Franciam. 

<fulch_of_chart. hist. hier. 1.24.0> His gestis onmibus inclita principum turma totius exercitus epistulam hanc Romano pontifici direxit: 

<fulch_of_chart. hist. hier. 1.24.1> Domino venerabili papae Urbano Boamundus et Raimundus comes Sancti Aegidii , Godefridus dux Lothariensis et Robertus comes Normanniae, Robertus Flandrensium comes et Eustachius Boloniae comes, salutem et fidelia servitia et ut filii suo patri spirituali veram in Christo subiectionem. 

<fulch_of_chart. hist. hier. 1.24.2> Volumus omnes et desideramus notum vobis fieri, quam magna Dei misericordia quamque evidentissimo ipsius adminiculo a nohis capta est Antiochia, et Turci, qui multa Domino nostro Jesu Christo intulerant opprobria, capti et interfecti sunt; et nos Hierosolymitani Jesu Christi iniuriam summi Dei vindicavimus, et nos, qui Turcos prius obsederamus, qualiter postea a Turcis de Chorasan et Hierusalem et Damasco multisque aliis terris venientibus obsessi fuimus et quomodo misericordia Jesu Christi liberati sumus. 

<fulch_of_chart. hist. hier. 1.24.3> cum igitur capta Nicaea, illam maximam multitudinem Turcorum sicut audistis, in Kalendas Julii nobis obviam in valle Dorotillae devicissemus et illum magnum Solimannum fugavissemus suisque omnibus et terra et rebus exspoliassemus, adquisita et pacificata tota Romania, ad obsidendam Antiochiam venimus. cuius in obsidione multa mala perpessi sumus, tum de bellis finitimorum Turcorum et paganorum in nos tam frequenter et copiose inruentium, ut verius diceremur obsessi ab illis, quos in Antiochia obsederamus. 

<fulch_of_chart. hist. hier. 1.24.4> tandem superatis omnibus bellis, ex eorum prospero eventu fides Christiana exaltata est hoc modo: ego Boamundus, conventione facta cum quodam Turco, qui ipsam mihi tradidit civitatem, scalas parum ante diem muro applicui, et sic civitatem antea Christo resistentem III Nonas lunii accepimus, et Cassianum, ipsius civitatis tyrannum, cum multis suorum militibus interfecimus, eorumque uxores et filios ac familias cum auro et argento et omnibus eorum possessionibus retinuimus. 

<fulch_of_chart. hist. hier. 1.24.5> asylum autem Antiochenum a Turcis praemunitum habere non potuimus. sed cum in crastinum asylum ipsum adgredi voluissemus, infinitam Turcorum multitudinem, quam multis diebus ad debellandum nobiscum venturam extra civitatem exspectaveramus, per campos omnes discurrentem vidimus. qui III die nos obsederunt et praedictum asylum plus quam C eorum milia intraverunt ac per portam eiusdem asyli ad civitatem sub asylo constitutam, nobis illisque communem, inrumpere voluerunt. 

<fulch_of_chart. hist. hier. 1.24.6> nos autem in alio monte exsistentes ipsi asylo opposito, viam inter utrumque exercitum ad civitatem descendentem, ne ipsi nobis multo plures inrumperent, custodientes et intus et extra nocte et die bellantes, portas asyli ad civitatem descendentes intrare et ad castra compulimus remeare. 

<fulch_of_chart. hist. hier. 1.24.7> cum ergo vidissent, quod ex illa parte nihil nocere potuissent, ita nos ex omni parte circumiverunt, quod nulli ex nostris exire vel ad nos venire potuerunt. qua de re ita desolati et adflicti omnes fuimus, quod fame et multis aliis angustiis morientes, equos et asinos nostros famelicos interficientes, multi nostrum comederunt. 

<fulch_of_chart. hist. hier. 1.24.8> sed interim, clementissima Dei omnipotentis misericordia nobis subveniente et pro nobis vigilante, lanceam dominicam, qua Salvatoris nostri latus Longini manibus perforatum fuit, S. Andrea apostolo cuidam famulo Dei ter revelante, locum etiam ubi lancea iacebat demonstrante, in ecclesia beati Petri apostolorum principis invenimus. cuius inventione aliisque multis divinis revelationibus ita confortati et corroborati fuimus, ut qui antea adflicti et timidi fueramus, tunc ad proeliandum audacissimi promptissimique alii alios hortabamur. 

<fulch_of_chart. hist. hier. 1.24.9> tribus igitur hebdomadis et IV diebus obsessi, in vigilia apostolorum Petri et Pauli, in Deo confidentes, de omnibus iniquitatibus nostris confessi, portas civitatis cum omni nostro bellico apparatu exivimus, et tam pauci eramus, quod ipsi nos non contra eos pugnare sed fugere adfirmabant. 

<fulch_of_chart. hist. hier. 1.24.10> nobis autem omnibus paratis et tam peditum quam militum certis ordinibus dispositis, ubi maior eorum virtus et fortitudo erat, audacter requisivimus cum lancea dominica et a prima belli statione fugere eos coegimus. ipsi autem, ut mos eorum est, undique se dispergere coeperunt, occupando colles et vias ubicumque poterant nos girare voluerunt. sic enim nos omnes interficere putaverunt. sed nobis multis bellis contra eorum calliditates et ingenia edoctis, gratia Dei et misericordia ita subvenit, ut qui paucissimi ad eorum comparationem eramus, omnes illos in unum coegimus et coactos, dextera Dei nobiscum dimicante, fugere et castra cum omnibus, quae in castris erant, relinquere compulimus. 

<fulch_of_chart. hist. hier. 1.24.11> quibus devictis totaque die fugatis et multis eorum milibus interfectis, ad civitatem laeti et hilares remeavimus. asylum autem supradictum admiratus quidam, qui in eo erat cum mille hominibus, Boamundo reddidit, et per ipsius manum Christianae se fidei unanimiter subiugavit. itaque Dominus noster Jesus Christus totam Antiochiam Romanae religioni ac fidei mancipavit. 

<fulch_of_chart. hist. hier. 1.24.12> verum, quia solet semper aliquod maestum intervenire laetis rebus, ille Podiensis episcopus, quem tuum vicarium nohis commiseras, peracto bello, in quo honeste fuit, et pacificata civitate, Kalendis Augusti mortuus est. 

<fulch_of_chart. hist. hier. 1.24.13> nunc igitur filii tui commisso patre orbati, tibi spirituali patri nostro mandamus, ut qui hanc viam incepisti et sermonibus tuis nos omnes et terras nostras et quicquid in terris erat relinquere fecisti et cruces baiulando Christum sequi praecepisti et Christianum nomen exaltare commonuisti, complendo quae hortatus es ad nos venias et quoscumque poteris, ut tecum veniant, submoneas. hinc enim Christianum nomen sumpsit exordium. nam postquam beatus Petrus in cathedra, quam cotidie cernimus, inthronizatus fuit, illi, qui prius vocabantur Galilaei, primum hinc et principaliter vocati sunt Christiani. quid igitur in orbe rectius esse videtur quam ut tu, qui pater et caput Christianae religionis exsistis, ad urbem principalem et capitalem Christiani nominis venias et bellum, quod tuum est, ex tua parte conficias? 

<fulch_of_chart. hist. hier. 1.24.14> nos enim Turcos et paganos expugnavimus, haereticos autem, Graecos et Armenos, Syros, Jacobitasque expugnare nequivimus. mandamus igitur et remandamus tibi, carissimo patri nostro, ut tu pater et caput ad tuae paternitatis locum venias, et qui beati Petri es vicarius, in cathedra eius sedeas et nos filios tuos in omnibus recte agendis oboedientes. habeas et omnes haereses, cuiuscumque generis sint, tua auctoritate et nostra virtute eradices et destruas. et sic nobiscum viam Jesu Christi a nobis inceptam et a te praedicatam perficias et portas etiam utriusque Hierusalem nobis aperias et Sepulcrum Domini liberum atque Christianum nomen super omne nomen exaltatum facias. si enim ad nos veneris et viam per te inceptam nobiscum perfeceris, totus mundus tibi oboediens erit. quod ipse te facere faciat qui Deus vivit et regnat in saecula saeculorum. Amen. 

<fulch_of_chart. hist. hier. 1.25.0> De invasione aliarum urbium. De castri Archas inacta obsidione et itinere et aduentu Francorum ad Hierosolymam. 

<fulch_of_chart. hist. hier. 1.25.1> Cumque apud Antiochiam per IV menses viri nostri et equi eorum, requie et edulio refecti, vires pristinas resumpsissent, qui multis diebus multo labore fatigati fuerant, pars una exercitus, sumpto consilio, Syriam adierunt interiorem, desiderantes tramitem Hierosolymitanum dilatare, in quo Boamundus et comes Raimundus maiores exstiterunt. alii enim principes in partibus Antiochenis adhuc morabantur. 

<fulch_of_chart. hist. hier. 1.25.2> sed hi duo cum gente sua duas urbes, Baram videlicet et Maram, magnae probitatis invasione comprehenderunt. priore quarum citissime capta et caede civium prorsus depopulata raptisque omnibus quae in ea reppererunt, festini alteram adierunt. ubi obsidione per XX dies acta, famem nimiam gens nostra pertulit. dicere perhorreo, quod plerique nostrum famis rabie nimis vexati abscidebant de natibus Saracenorum iam ibi mortuorum frusta, quae coquebant et mandebant et parum ad ignem assata ore truci devorabant. itaque plus obsessores quam obsessi angebantur. 

<fulch_of_chart. hist. hier. 1.25.3> interea machinis, quas poutuerunt, factis et muro admotis, magnae audacitatis adsultu, suffragante Deo. per muri fastigium Franci se intromiserunt; qui die illo et sequenti cunctos Saracenos a maiore usque ad minimum occiderunt totamque substantiam eorum diripuerunt. 

<fulch_of_chart. hist. hier. 1.25.4> qua urbe sic detrita, Boamundus Antiochiam remeavit, de qua tunc homines Raimundi comitis, quos ibi proportionis suae custodes posuerat, eliminavit. quam urbem postea cum tota provincia possedit. aiebat enim, per prolocutionem suam et machinamentum eam adquisitam fuisse. 

<fulch_of_chart. hist. hier. 1.25.5> comes vero Raimundus, iuncto sibi Tancredo, coeptum iter tenuit. Robertus etiam comes Normannus die secundo discessionis a Mara urbe, quam ceperant, eidem exercitui adgregatus est. 

<fulch_of_chart. hist. hier. 1.25.6> Anno autem MoXCoIXo ab incarnatione Domini profecti sunt ad caslrum Archas dictum, ad radicem montis Libani situm, quod condidit Aracaeus, ut legitur, Chanaan filius, nepos Noe. sed quia difficillimum est ad capiendum, per V fere septimanas ante illud in obsidione laborantes astiterunt nihil proficientes. 

<fulch_of_chart. hist. hier. 1.25.7> dux equidem Godefridus et Robertus, comes Flandrensis, non multo post exercitum illum subsecuti suiit. qui Gibellum castrum obsidione vexabant, quando habita legatione istis succurrendi habuerunt: unde confestim Gibellum dimiserunt et ad exercitum causa bellandi mandati festini perrexerunt; cum quibus postea circa oppidum sederunt, nam bellum, pro quo illuc iverant, non habuerunt. 

<fulch_of_chart. hist. hier. 1.25.8> in illa tunc obsidione Anselmus de Riboti Monte, miles strenuus, ictu lapidis interiit. 

<fulch_of_chart. hist. hier. 1.25.9> tunc autem facto invicem consilio, decreverunt pariter quod si aliquamdiu ibi morati fuerint et castrum illud capere non potuerint, detrimentum inrestaurabile cunctis inde continget. dixerunt esse operae pretium, ut, dimissa obsidione, vadant per viam illam, quam commercii sciunt esse expertem, dum adhuc tempus messionis eos Hierosolymam ituros exspectat; et dum sic iverint, de messibus undique iam adultis vivere poterunt et tali stipendio a Deo praeparato, ad locum desideratissimum, ipso ducente, pervenient. sic laudatum est et sic factum est. 

<fulch_of_chart. hist. hier. 1.25.10> Tentoriis igitur collectis, abeuntes transierunt urbem Tripolim. qua transita, iuxta Gibellulum castellum meaverunt. Aprilis erat mensis et iam de messibus vivebant. ultra deinde progressi, prope urbem Berytum transigentes, invenerunt urbem aliam, quam legimus Sidonem vocabulo dictam, in terra Fenice, quam condidit Sidon filius Chanaan, a quo Sidonii. exin Sareptam Sidoniae. dehinc invenerunt Tyrum civitatem peroptimam, unde fuit Apollonius, de quo legimus. de his duabus urbibus Evangelista sonat: in partes Tyri et Sidonis. nunc autem regionis incolae priorem Sagittam, alteram vero Sur nominant. nam hebraice Soor dicitur. 

<fulch_of_chart. hist. hier. 1.25.11> deinde castellum Ziph noniinatum, in VI miliario a Ptolomaida. post has transierunt ante Ptolomaidam, prius Accon dictam, quam quidam nostrorum errantes Acharon esse putabant. sed Acharon urbs est Philistaea prope Ascalonem, inter Jamniam et Azotum. Accon vero, id est Ptolomaida, ab austro habet Carmeli montem. iuxta quam transeuntes, ad dexteram reliquerunt oppidum Caypham dictum, post haec iuxta Doram, exin iuxta Caesaream Palestinae incessimus, quae quidem antiquitus dicta est altero nomine Turris Stratonis, in qua Herodes, Agrippa dictus, nepos illius Herodis, in cuius tempore natus est Christus, consumptus a vermibus, exspiravit infeliciter. 

<fulch_of_chart. hist. hier. 1.25.12> tum quidem ad dexteram partem reliquerunt maritimam et Arsuth oppidum et per urbem nomine Ramatha sive Arimathia perrexerunt, de qua Saraceni incolae aufugerant pridie quam illuc pervenissent Franci. illic annonam multam invenerunt, de qua iumenta sua oneraverunt et usque Hierosolymam portaverunt. 

<fulch_of_chart. hist. hier. 1.25.13> Mora quippe ibi per IV dies facta, eum basilicae S. Georgii episcopum praefecissent et in arcibus urbis homines ad custodiendum locassent, Hierosolymam iter suum protenderunt. ipso die usque castellum, quod Emaus dicitur, ambulaverunt, quod iuxta se habet Modin, civitatem Machabaeorum. 

<fulch_of_chart. hist. hier. 1.25.14> nocte vero sequenti C milites de probioribus conscenderunt equos, qui aurora clarescente prope Iherusalem transeuntes usque Bethleem properaverunt: de quibus erat Tancredus unus, alter vero Balduinus. quod cum Christiani, qui inibi conversabantur, comperirent, Graeci videlicet et Syri, Francos illuc advenisse, gravisi sunt gaudio magno valde. ignorabant tamen primitus quae gens essent, putantes eos vel Turcos vel Arabes esse. 

<fulch_of_chart. hist. hier. 1.25.15> sed cum aperte propius eos intuerentur et eos non dubitarent esse Francos, statim gaudenter crucibus adsumptis et textis, obviam flendo et pie cantando processerunt eis: flendo, quoniam metuebant ne tantillum gentis a multitudine tanta paganorum, quos in patria esse sciebant, facillime quandoque occiderentur; cantando, quoniam congratulabantur eis quos diu desideraverant esse venturos, quos Christianismum, a nefandis tamdiu pessumdatum, in honorem debitum et pristinum relevare sentiebant. 

<fulch_of_chart. hist. hier. 1.25.16> facta autem ilico in basilica beatae Mariae supplicatione ad Deum devota, cum locum in quo Christus natus fuit visitassent, dato Syris osculo pacifico, ad urbem sanctam Iherusalem celeriter regressi sunt. 

<fulch_of_chart. hist. hier. 1.25.17> ecce subsequens exercitus, relicta in sinistra parte Gabaon, quae ab Iherosolymis L distat stadiis, ubi Josue soli imperavit et lunae, civitati tunc adpropinquavit. et cum praecursores signiferi vexilla elevata civibus monstrassent, protinus contra eos interni hostes exierunt. sed qui festini sic exierant, festinatius in urbem mox repulsi sunt. Lucis septenae iam Iunius igne calebat, Iherusalem Franci cum vallant obsidione. 

<fulch_of_chart. hist. hier. 1.26.0> De situ Iherusalem. 

<fulch_of_chart. hist. hier. 1.26.1> Est equidem civitas Iherusalem in montano loco posita, rivis, silvis fontibusque carens, excepto tantum fonte Siloe, distante ab urbe quantum iactus est arcus, ubi sufficienter aqua interdum habetur, interdum vero raro haustu attenuatus invenitur: qui fonticulus in vallis est fundo sub monte Sion in decursione torrentis Cedron, qui tempore hiemali per vallem mediam Iosaphat defluere solet. 

<fulch_of_chart. hist. hier. 1.26.2> cisternae autem multae et aquis satis abundae in urbe habentur, quae imbribus hibernis reservantur. extra urbem quoque plures inveniuntur, quibus homines et pecora refocillantur. 

<fulch_of_chart. hist. hier. 1.26.3> constat civitas haec condecenti magnitudine facta per circuitum, ita ut nec parvitate nec magnitudine cuiquam videatur fastidiosa, quae interius a muro usque ad murum quantum iacit arcus quater sagittam est lata. habet siquidem ab occasu turrim Davidicam, utroque latere supplentem civitatis murum; montem Sion a meridie paulo minus quam iaciat arcus sagittam; ad orientem Oliveti montem mille passibus ab urbe distantem. 

<fulch_of_chart. hist. hier. 1.26.4> praedicta quidem Davidis turris usque ad medietatem sui ab imo solide massata est et de lapidibus caementata quadris et magnis et plumbo fusili sigillatis: quae si bene munita cibario fuerit, XV homines vel XX ab omni adsultu hostium defendere poterunt. 

<fulch_of_chart. hist. hier. 1.26.5> et est in eadem urbe Templum dominicum, opere rotundo conpositum, ubi Salomon alterum prius instituit mirificum, quod quamvis illi priori schemati nullatenus sit comparandum, istud tamen opere mirabili et forma speciosissima factum est. 

<fulch_of_chart. hist. hier. 1.26.6> Sepulcri dominici ecclesia forma rotunda similiter, quae nunquam fuit tecta, sed semper foramine patulo architecti sapientis magisterio artificiose machinato, hiatu perpetuo aperta claret in summo. 

<fulch_of_chart. hist. hier. 1.26.7> nec valeo nec audeo nec sapio multa, quae inibi habentur, quaedam quidem adhuc praesentia, quaedam vero iam praeterita recitare, ne in aliquo vel haec legentes vel haec audientes fallam. cum in templi medio, quando prius intravimus et postea per XV fere annos rupes quaedam ibi nativa habetur, in qua divinabant esse arcam foederis Domini cum urna et tabulis Moysi sigillatim conclusam, eo quod Iosias, rex Iuda, poni eam iussit dicens: "nequaquam portabitis eam de loco isto". praevidebat enim captivitatem futuram; 

<fulch_of_chart. hist. hier. 1.26.8> sed istud obest, quod in descriptionibus Ieremiae legimus in libro Machabaeorum secundo, quod ipse Ieremias eam in Arabia occultaverit, dicens nequaquam illam esse inveniendam, donec gentes multae congregarentur. ipse quidem contemporaneus huius regis Iosiae fuit; tamen vivendi finem fecit rex, antequam Ieremias defungeretur occisus. 

<fulch_of_chart. hist. hier. 1.26.9> super rupem etiam praedictam dicebant angelum Domini stetisse et populum peremisse, propter dinumerationem insipienter a David factam et Domino displicentem. rupes autem illa, quia Templum Domini deturpabat, postea cooperta est et marmore pavimentata, ubi nunc est altare suppositum et clerus ibi adaptavit chorum. hoc Templum dominicum in veneratione magna cuncti Saraceni habuerant, ubi precationes suas lege sua libentius quam alibi faciebant, quamvis idolo in nomine Mahumet facto eas vastarent, in quod etiam nullum ingredi Christianum permittebant. 

<fulch_of_chart. hist. hier. 1.26.10> alterum Templum, quod dicitur Salomonis, magnum est et mirabile. non est autem illud idem, quod Salomon fabricari fecit, quod quidem non potuit propter inopiam nostram in statu quo illud invenimus sustentari; quapropter magna iam ex parte destruitur. 

<fulch_of_chart. hist. hier. 1.26.11> non desunt etiam civitati per vicos aquaeductus, per quos imbrium tempore omnes spurcitiae diluuntur. 

<fulch_of_chart. hist. hier. 1.26.12> hanc urbem etiam Aelius Hadrianus imperator mirifice decoravit et vicos et plateas decenter pavimentis exornavit. de cuius nomine Iherusalem Aelia vocata est. ex his et ceteris huiusmodi venerabilis est et gloriosa civitas. 

<fulch_of_chart. hist. hier. 1.27.0> De obsidione urbis Iherusalem. 

<fulch_of_chart. hist. hier. 1.27.1> Quam cum aspicerent Franci et viderent eam ad capiendum gravem, iussum est a principibus nostris scalas ligneas fieri, quibus muro admotis deinde et erectis, cum impetu feroci per eas in summum muri scandentes, urbem Deo iuvante ingrederentur. 

<fulch_of_chart. hist. hier. 1.27.2> quod cum fecissent, die septimo sequenti monitu procerum, sonantibus bucinis mane claro, impetu miro civitatem undique adsilierunt. et cum usque ad horam diei sextam adsiluissent et per scalas quas aptaverant, eo quod paucae erant, introire nequirent, adsultum tristes dimiserunt. 

<fulch_of_chart. hist. hier. 1.27.3> tunc adunato consilio, iussum est ab artificibus machinas fieri, quibus muro admotis, spei effectum, auxiliante Deo, adipiscerentur. quod ita factum est. 

<fulch_of_chart. hist. hier. 1.27.4> interim quidem nec panis nec carnis inopiam passi sunt; sed quia locus ille aridus et inaquosus et sine fluininibus exsistat tam viri quam iumenta eorum egebant aqua nimis ad potandum. quapropter, quia monebat hoc necessitas, longe aquam quaeritabant et a IV miliariis vel V laboriose ad obsidionem in utribus suis cotidie apportabant. 

<fulch_of_chart. hist. hier. 1.27.5> machinis autem paratis, arietibus scilicet et scrophis, ad adsiliendum urbem item paraverunt. inter artificia vero illa turrim unam ex lignis exiguis, quia magna materies in locis illis non habetur, compegerunt, quam noctu, edicto proinde facto, ad unum civitatis cornu frustatim detulerunt. et sic mane ipso cum petrarias et cetera adminicula paravissent, citissime haud longe a muro compactam erexerunt. quam erectam et de coriis deforis bene munitam, paulatim promovendo muro propius impegerunt. 

<fulch_of_chart. hist. hier. 1.27.6> tum vero rari milites, tamen audaces, monente cornu, ascenderunt super eam, contra quos Saraceni nihilominus se defendendo faciebant, et ignem cum oleo et adipe vividum cum faculis aptatis praedictae turri et militibus, qui erant in ea, fundibulis suis iaculabantur. multis igitur utrorumque sic invicem certantium mors erat praesens et festina. 

<fulch_of_chart. hist. hier. 1.27.7> ea quidem in parte, qua Raimundus comes et homines eius adsistebant, scilicet in monte Sion, cum machinis suis adsultum magnum dabant. ex alia vero parte, qua dux erat Godefridus et Robertus Normanniae comes, Robertus quoque Flandrensis, maior erat muro adsultus. illo die sic agitur. 

<fulch_of_chart. hist. hier. 1.27.8> sequenti quoque die laborem eundem, facto bucinarum concrepitu, virilius inierunt, ita ut in uno loco cum arietibus pulsando murum perforarent. pendebant nempe ante muri propugnacula duo asseres, funibus illic adligati, quos Saraceni sibi praeparaverant, ut inruentibus et lapides in eos iacientibus obstaculum eis utile fierent. sed quod pro incremento sibi fecerant, idem ad detrimentum suum, Domino providente, postea exceperunt. nam turri praefata muro admota rudentibusque, quibus ligna praedicta pendebant, falcibus sectis, de eisdem tignis unum pontem sibi Franci coaptaverunt, quem de turri super murum callide extensum iactaverunt. 

<fulch_of_chart. hist. hier. 1.27.9> iamiamque ardebat arx una in muro lapidea, supra quam machinatores nostri torres flammeos iniecerant, unde, foco paulatim inter lignorum materiam nutrito, fumus flammaque sic prodire coepit, ut nec unus quidem custodum civium ibi ulterius morari posset. 

<fulch_of_chart. hist. hier. 1.27.10> mox igitur Francis hora meridiana urbem magnifice intrantibus, die quae Veneris habebatur, qua Christus etiam in cruce totum mundum redemit, cornibus insonantibus, cunctis tumultuantibus, viriliter impetentibus, Adiuva Deus exclamantibus, vexillum in muri fastigio statim elevantibus, pagani omnino exterriti, per vicorum angiportus audaciam suam in fugam celerem commutaverunt omnes. qui cum velociter fugerent, velocius fugati sunt. 

<fulch_of_chart. hist. hier. 1.27.11> hoc nondum comes Raimundus advertebat, qui ex altera urbis parte cum gente sua fortiter adsiliebat, donec per muri apicem Saracenos exsilire conspexerunt. quo viso, ad urbem laetissimi quantocius cucurrerunt et cum aliis hostes nefarios persequi et occidere non cessaverunt. 

<fulch_of_chart. hist. hier. 1.27.12> tum quidem alii, tam Arabes quam Aethiopes, in arcem Daviticam fugientes se intromiserunt, alii vero in Templum Domini atque Salomonis se incluserunt, in quorum atriis impetus in eos agebatur nimius: nusquam erat etiam locus, quo Saraceni gladiatores evadere possent. 

<fulch_of_chart. hist. hier. 1.27.13> supra Salomonis templum, quod fugiendo ascenderant, multi eorum ad mortem sagittati sunt et deorsum de tecto praecipitati, in quo etiam templo X milia fere decollati sunt. quod si inibi essetis, pedes vestri sanguine peremptorum usque ad bases tingerentur. quid narrabo? nullus ex eis vitae est reservatus. sed neque feminis neque parvulis eorum pepercerunt. 

<fulch_of_chart. hist. hier. 1.28.0> De spoliis quae Christiani ceperunt. 

<fulch_of_chart. hist. hier. 1.28.1> Mirabile autem quid videretis, cum scutigeri nostri atque pedites pauperiores, calliditate Saracenorum comperta, ventres eorum iam mortuorum findebant, ut de intestinis eorum bisantios excerperent, quos vivi faucibus diris transglutiverant. quapropter post dies aliquot, acervo magno de cadaveribus facto et cinere tenus combusto, aurum memoratum in eodem cinere facilius reppererunt. 

<fulch_of_chart. hist. hier. 1.28.2> Tancredus autem Templum dominicum festino cursu ingressus, multum auri et argenti lapidesque pretiosos adripuit. sed hoc restaurans, eadem cuncta vel eis appretiata loco sacrosancto remisit, licet in eo nihil tunc deicum ageretur, cum Saraceni legem suam idolatriae superstitioso ritu exercerent, qui etiam Christianum nullum in id ingredi sinebant. 

<fulch_of_chart. hist. hier. 1.28.3> Eiisibus exemptis currit gens nostra per urbem; Nec cuiquam parcunt etiam misereres precanti. Vulgus erat stratum, veluti cum putrida motis Poma cadunt ramis, agitataque ilice glandes. 

<fulch_of_chart. hist. hier. 1.29.0> De mansione Christianorum in urbe. 

<fulch_of_chart. hist. hier. 1.29.1> Et post stragem tantam ingressi sunt domos civium, rapientes quaecumque in eis reppererunt: ita sane, ut quicumque primus domum introisset, sive dives sive pauper esset, nullatenus ab aliquo alio fieret iniuria, quin domum ipsam aut palatium et quodcumque in ea repperisset, ac si omnino propria sibi adsumeret, haberet et possideret. hoc itaque ius invicem tenendum stabilierant. unde multi inopes effecti sunt locupletes. 

<fulch_of_chart. hist. hier. 1.29.2> tunc autem ad Sepulcrum Domini et Templum eius gloriosum euntes, clerici simul et laici, exsultationis voce altisona canticum novum Domino decantando, loca sacrosancta tamdiu desiderata, cum oblationibus faciendis supplicationibusque humillimis, laetabundi omnes visitaverunt. 

<fulch_of_chart. hist. hier. 1.29.3> o tempus tam desideratum ! o tempus inter cetera tempora memorandum! o factum factis omnibus anteferendum! vere desideratum, quoniam ab omnibus fidei catliolicae cultoribus interno mentis desiderio semper desideratum fuerat, ut locus, in quo cunctarum creaturarum creator munus salutiferae recreationis, Deus homo factus, humano generi pietate sua multiplici, nascendo, moriendo resurgendoque contulit, a paganorum contagione inhabitantium quandoque mundatus, tamdiu superstitione eorum contaminatus, ab in se credentibus et confidentibus in modum pristinae dignitatis reformaretur. 

<fulch_of_chart. hist. hier. 1.29.4> et vere memoriale et iure memorandum, quia quaeque Dominus Deus noster Jesus Christus, in terra homo cum hominibus conversans, egit et docuit, ad memoriam celeberrimam renovata et reducta sunt orthodoxis. et quod idem Dominus per hunc populum suum tam, ut opinor, dilectum ei alumnum familiaremque, ad hoc negotium praeelectum, expleri voluit, usque in finem saeculi memoriale linguis tribuum universarum personabit et permanebit. 

<fulch_of_chart. hist. hier. 1.30.0> De rege et patriarcha in urbe procreatis, et de inventione dominicae crucis. 

<fulch_of_chart. hist. hier. 1.30.1> Anno milleno centeno quominus uno Virginis a partu Domini qui claruit ortu, Quindecies lulio iam Phoebi lumine tacto, Iherusalem Franci capiunt virtute potentia, Quippe Godefrido patriae mox principe facto. Quem ob nobilitatis excellentiam et militiae probitatem atque patientiae modestiam, necnon et morum elegantiam in urbe sancta regni principem omnis populus dominici exercitus ad illud conservandum atque regendum elegit. 

<fulch_of_chart. hist. hier. 1.30.2> tunc etiam locati sunt in ecclesia dominici Sepulcri canonici, atque in Templo eiusdem ipsi servituri. patriarcham autem tunc decreverunt nondum ibi fieri, donec a Romano papa quaesissent, quem ipse laudaret praefici. 

<fulch_of_chart. hist. hier. 1.30.3> interea Turci et Arabes, nigri quoque Aethiopes, quingenti fere, qui in arcem Daviticam se intromiserant, petierunt Raimundo comite, qui prope turrim illam hospitatus erat, ut pecunia eorum in arce ipsa retenta, vivos tantum eos abire permitteret. hoc concessit, et hinc Ascalonem adierunt. 

<fulch_of_chart. hist. hier. 1.30.4> placuit tunc Deo quod inventa est particula una crucis dominicae in loco secreto, iam ab antiquo tempore a viris religiosis occultata, nunc autem a quodam homine Syro, Deo volente, revelata quam cum patre suo inde conscio diligenter ibi et absconderat et conservarat. quam quidem particulam in modum crucis reformatam, aurea partim et argentea fabrica contectam, ad dominicum Sepulcrum, dehinc etiam ad Templum congratulanter psallendo et gratias Deo agendo, qui per tot dies hunc thesaurum suum et nostrum sibi et nobis servaverat, omnes una in sublime propalatam detulerunt. 

<fulch_of_chart. hist. hier. 1.31.0> De adventu et expugnatione paganorum et victoria Christianorum. 

<fulch_of_chart. hist. hier. 1.31.1> Rex autem Babylonis et dux militiae eius, nomine Lavedalius, cum audissent, quod Franci iam terras sibi subdendo Babylonico regno appropinquassent, congregata multitudine sub edicto de Turcis et Arabibus Aethiopibusque, contra eos ire proeliatum festinaverunt. et cum iterum per internuntios audissent Iherusalem tam ferociter iam fuisse captam, indignatus dux ille praedictus Babylonius festinavit, ut vel proelium cum ipsis committeret vel eos in eadem urbe inclusos obsideret. 

<fulch_of_chart. hist. hier. 1.31.2> quod cum Francis intimaretur, adsumpto magnae audacitatis consilio, versus Ascalonem contra tyrannos illos acies suas direxerunt: portantes secum lignum salutiferae crucis iam superius memoratum. 

<fulch_of_chart. hist. hier. 1.31.3> cumque die quodam non longe ab Ascalone circumvagantes proelium Franci exspectarent, invenerunt illic non minimam praedam de bobus et camelis, ovibus et capris. quam carram cum iuxta tentoria sole ruente congregassent, iusserunt sub edicto principes nostri nunquam in crastino, quo bellum fore putabant, secum minari, ut ab omni sarcina expediti ad proeliandum essent prompti. 

<fulch_of_chart. hist. hier. 1.31.4> mane autem facto, speculatoribus praemissis, paganos accedere didicerunt. quo scito, mox tribuni et centuriones per alas et cuneos gente sua constituta, proelium agendum prudentissime ordinaverunt et contra hostes vexillis levatis audacter processerunt. 

<fulch_of_chart. hist. hier. 1.31.5> videretis praedictam praedam tamquam monitu ducentium a dextra et laeva parte acierum gressum suum recte agere, licet a nemine minaretur: ita ut multi paganorum eam a longe cum militibus nostris euntem spectantes, totum aestimarent esse Francorum exercitum. 

<fulch_of_chart. hist. hier. 1.31.6> illi autem, populus innumerus, cum ad cuneos nostros iam appropinquassent, tamquam cervus ramos cornuum praetendens, cuneo suo anteriori facto bifurco, distensione Arabum praecurrentium explicata, machinati sunt accingere postremos: ubi dux Godefridus subsequenter cum agmine denso militum armatorum remigrando postremam aciem sollicitabat. ceteri enim proceres, alii in prima, alii in secunda acie praeibant. 

<fulch_of_chart. hist. hier. 1.31.7> sed cum ab utraque parte hostes hostibus quantum iactus est lapidis vel paulo plus appropinquassent, ilico pedites nostri sagittas in illos distendentes iecerunt. congruentissime mox secutae sunt sagittas lanceae, dum equites nostri, tamquam iureiurando omnes invicem confirmassent, impetu vehementi inruerunt in eos, et quorum quadrupedes tunc non fuerunt cursui celeres, continuo neci subversi sunt supra sessores, ubi parvae horae spatio multa corpora palluerunt exanimata. 

<fulch_of_chart. hist. hier. 1.31.8> tunc multi eorum metuentes, ascendebant arborum cacumina; qui tamen inibi sagittati et morti laesi ad terram infeliciter corruebant. incursu in eos penetrabili undique Saraceni perimebantur. tentoriis transactis, usque Ascalonis moenia qui evaserunt fugati sunt. quae civitas DGG et XX stadiorum spatiis ab Iherosolyma distat. 

<fulch_of_chart. hist. hier. 1.31.9> in prima quidem acie dux eorum Lavedalius, licet antea Francos vilipendisset, non lente fugiens dorsum vertit, quibus tabernaculum suum cum ceteris extensum et pecunia multa munitum invitus reliquit. quorsum Franci regressi, victoria iucundi, Domino grates dando sunt regregati. 

<fulch_of_chart. hist. hier. 1.31.10> tunc ingressi sunt tabernacula eorum et invenerunt in eis gazas multas, aurum, argentum, pallia, induvias, lapides pretiosos, qui duodecim sic nominantur: iaspis, sapphirus, chalcedonius, smaragdus, sardonix, sardius, chrysolithus, beryllus, topazius, chrysoprasus, hyacinthus, amethystus. reppererunt etiam vasa et utensilia multiformia: galeros auratos, anulos optimos, enses mirabiles, annonam, farinam, ceteraque multa. 

<fulch_of_chart. hist. hier. 1.31.11> ea vero nocte illic hospitati sunt et pervigiles bene se conservaverunt. nam die sequenti putabant bellum a Saracenis reiterari, qui tamen timore valde perterriti nocte ipsa omnes aufugerunt. quo mane per exploratores comperto, vocibus laudifluis Deum benedixerunt et glorificaverunt, qui tot milia perfidorum raro exercitu Christianorum dissipari permisit. Benedictus ergo Deus, qui non dedit nos in captionem dentibus eorum! beata enim gens, cuius est Dominus Deus eius! 

<fulch_of_chart. hist. hier. 1.31.12> nonne minati fuerant ipsi Babylonii, dicentes: eamus et capiamus Iherusalem cum Francis in ea clausis! quibus omnibus interemptis, eradamus illud Sepulcrum tam sibi pretiosum et lapides ipsius aedificii extra urbem eiectos, nec mentio ulterius umquam inde fiet! sed Deo miserante hoc in nihilum reverso, de pecunia etiam illorum oneraverunt Franci equos eorundem et camelos. qui cum tentoria et tot iacula in campis iacentia arcusque et sagittas ad urbem sanctam deferre non possent, haec cuncta incendio commiserunt deinde Iherusalem gaudenter redierunt. 

<fulch_of_chart. hist. hier. 1.32.0> De reversione principum ad patriam. 

<fulch_of_chart. hist. hier. 1.32.1> His gestis, placuit quibusdam in patriam nationis suae reverti. et cum in lordane flumine indilate loti fuissent et palmarum ramos apud Iericho in horto Abrahae dicto collegissent, Robertus, Normannorum comes, et Robertus, comes Flandriae, Constantinopolim navigio appetierunt, deinde Franciam ad propria remeaverunt. Raimundus vero usque Laodiciam Syriae regressus est, exin Constantinopolim, relicta uxore sua in Laodicia rediturus. dux autem Godefridus, retento sibi Tancredo, et aliis pluribus principatum Iherosolymitanum rexit: quem consensu omnium susceperat obtinendum. 

<fulch_of_chart. hist. hier. 1.33.0> De Boamundo et Balduino et eorum peregrinatione. 

<fulch_of_chart. hist. hier. 1.33.1> Cum autem audissent domnus Boamundus, qui Antiochiae tunc principabatur, vir prudens et strenuus, et donmus Balduinus, praefati Godefridi frater, qui similiter Edessae civitatis patriaeque adfinis trans fluvium Euphraten dominabatur, Iherusalem ab illis qui praeiverant collegis suis captam fuisse, laetissimi effecti Deo laudes exsolverunt inde supplices. 

<fulch_of_chart. hist. hier. 1.33.2> quod si illi, qui festinatione itineris praecesserant eos, bene et utiliter operati fuissent, quamvis eos tardius subsecuturi essent, hi duo cum suis participes tamen eiusdem fore bravii non est dubitandum. 

<fulch_of_chart. hist. hier. 1.33.3> erat enim necesse, ut terra et civitates cum tanto labore iam Turcis ablatae sollerter custodirentur, ne forte terra incaute derelicta, si cuncti Iherusalem tunc abissent, recursu repentino a Turcis usque Persidam iam repulsis resumeretur: unde damnum Francis non minimum cunctis contingeret evenisse, tam euntibus quam redeuntibus. Forsitan divina providentia distulit eos, plus in peragendis quam in peractis negotiis iudicans eos profuturos. 

<fulch_of_chart. hist. hier. 1.33.4> o quotiens interim ipse Balduinus in Mesopotamiae finibus proeliis contra Turcos factis fatigatus est! quotque capita eorum caesa illic fuissent, recitari non potest. saepe contigit illum cum gente sua pauca contra multitudinem eorum magnam proeliari et Deo iuvante triumpho laetari. 

<fulch_of_chart. hist. hier. 1.33.5> sed cum per legationes eum Boamundus praemonuisset ut lherusalem ambo cum suis iter nondum expletum ituri perficerent, Balduinus ilico res suas opportune disponens, se iturum praeparavit. 

<fulch_of_chart. hist. hier. 1.33.6> sed tunc audiens Turcos unum cornu patriae suae ingressione pervadi, incepto dimisso, cum necdum exercitulum suum congregasset, cum paucis hostes adiit. qui cum arbitrati essent iam eum iter suum incepisse, die quadam cum in tabernaculis suis securi essent, viso signo albo, quod baiulabat Balduinus, quantocius pavefacti fugerunt. quos cum parum cum paucis fugasset, ad id, quod prius inceperat, rediit. 

<fulch_of_chart. hist. hier. 1.33.7> et ingressus iter, Antiochia dexterata, venit Laodiciam, ubi stipendio viatico empto et clitellis reformatis abivimus. mensis November erat. cumque Gibellum transissemus, Boamundum in tentoriis suis hospitatum ante oppidum quoddam, Valenium nominatum, adsecuti sumus. 

<fulch_of_chart. hist. hier. 1.33.8> erat cum eo archiepiscopus quidam Pisanus, nomine Daibertus, qui cum quibusdam Tuscanis et Italis Laodiciae portui navigans applicuerat, et ibi nos exspectabant, nobiscum ituri. aderatque quidam episcopus de Apulia. cum domno Balduino erat tertius. quibus ita amicabiliter glomeratis, aestimati sumus numero XXV milia utriusque sexus tam peditum quam equitum. 

<fulch_of_chart. hist. hier. 1.33.9> et cum fines Saracenorum interiores introissemus et ab incolis regionis nobis satis infestis nec panem nec aliquid edulii habere possemus, quia nec erat qui daret vel qui venderet, stipendio ciuidem nostro magis magisque consumpto, contigit multos fame anxiari. equi quoque et iumenta, deficiente annona, dolore geminato nimis angebantur. ibant nec manducabant. 

<fulch_of_chart. hist. hier. 1.33.10> tunc autem erant in ipsis agris cultis, per quos euntes transibamus, messes quaedam, quas vulgus vocat cannamelles, harundinibus fere similes. a canna et melle nomen compositum, unde et mel silvestre, ut puto, dicitur, quod de his sapienter conficitur. has quidem famelici propter mellitum saporem tota die dentibus nostris ruminabamus, parum tamen proficiendo. 

<fulch_of_chart. hist. hier. 1.33.11> utique pro amore Dei haec et alia multa, famem scilicet, frigora, pluvias nimias sustinebamus. plerique etiam equos, asinos, camelosque, panis egentes manducabant. insuper algore nimio et imbrium adfluentia saepissime torquebamur, nec erat tantum solis aestus, quo pannos nostros madefactos exsiccare possemus, cum imbrium continuatio vel per IV vel per V dies nos vexaret. 

<fulch_of_chart. hist. hier. 1.33.12> vidi tunc plures tabernaculis carentes imbrium algore exstingui. ego Fulcherus Carnotensis, qui his intereram, vidi quadam die plures utriusque sexus, bestiasque quamplurimas hac pluvia mori algidissima. longum e.st recitandum et audiendi forsan taedium, quia nulla anxietas, nullus dolor defuit populo Dei. 

<fulch_of_chart. hist. hier. 1.33.13> saepe a Saracenis in via insidiantibus circa meatus artos plures occidebantur, aut cum raptum irent pro victualibus quaerendis. videretis milites nobiles, equis quoquomodo amissis, pedites effici. videretis, iumentis deficientibus, capras Saracenis ablatas, vervecesque superpositis sarcinis valde fatigari et dorsa eorum mole illius sarcinae corrumpi. 

<fulch_of_chart. hist. hier. 1.33.14> bis in hac via, non amplius, panem et annonam commercio carissimo, scilicet a Tripolitanis et Caesariensibus, habuimus. patet ergo quoniam vix poterit quis magnum aliquod nisi cum magno labore adquirere. magnum quiddam fuit, cum usque Iherusalem pervenerimus. 

<fulch_of_chart. hist. hier. 1.33.15> 15J qua visitata, consummatus est labor diuturnus. cumque Sanctorum Sancta desideratissima inspiceremus, ingenti gaudio repleti sumus. o quotiens ad memoriam reducebamus illam Daviticam prophetiam qua dicit: adorabimus in loco, ubi steterunt pedes eius! quod nimirum in nobis tunc impleri vidimus, quamvis aliis multis similiter pertineat. illuc quidem ascendimus tribus, tribus Domini, ad confitendum nomini sancto eius. 

<fulch_of_chart. hist. hier. 1.33.16> die illo, quo Iherusalem tunc introivimus, sol retrogradus, descensu hiemali peracto, recursum resumpsit ascensibilem. 

<fulch_of_chart. hist. hier. 1.33.17> cumque Sepulcrum dominicum atque Templum eius gloriosum et cetera loca sancta visitassemus, die IV Bethleem adivimus, ut nocte ipsa dominicae Nativitatis revolutionem celebraturi annuam, praesaepio, ubi Iesum Maria venerabilis mater reclinavit, praesentialiter pervigiles in orationibus adsisteremus. 

<fulch_of_chart. hist. hier. 1.33.18> quam noctem cum obsequio condecenti expleto, hora diei III, missa quoque III a celebrata, Iherusalem remeavimus. 

<fulch_of_chart. hist. hier. 1.33.19> o quantus tunc erat fetor circa muros civitatis, intus et extra, de cadaveribus Saracenorum adhuc ibi marcentium, quos urbe capta collegae nostri trucidaverunt, ubicumque eos adsecuti fuerant! 

<fulch_of_chart. hist. hier. 1.33.20> cum autem et nos et iumenta nostra quiete necessaria aliquantisper vegetati essemus et patriarcham in ecclesia S. Sepulcri tam dux quam ceteri optimates praefecissent, scilicet dominum Daibertum superius memoratum, redintegrato stipendio et iumentis nostris oneratis, regredientes descendimus ad flumen Iordanicum. 

<fulch_of_chart. hist. hier. 1.33.21> tunc placuit quibusdam de exercitu posteriore in Iherusalem remanere et quibusdam de priore nobiscum remeare. dux autem, sicut prius terram Iherosolymitanam strenue rexit. 

<fulch_of_chart. hist. hier. 1.33.22> Idibus in ternis Augusti tunc salis aegris Corruit Urbanus praesul Romae venerandus. 

<fulch_of_chart. hist. hier. 1.34.0> De reversione ducis Boamundi et comitis Balduini ad propria. 

<fulch_of_chart. hist. hier. 1.34.1> Anno ab Incarnatione dominica MoCo, die anni prima, in Iericho ramis palmarum caesis ad deferendum, ut mos est, omnes adsumpsimus et secunda die iter remeabile cepimus. 

<fulch_of_chart. hist. hier. 1.34.2> placuit principibus nostris per urbem Tiberiadem iuxta mare transire. quod mare de dulci aqua congregatum XVIII milibus passuum habet in longum et V in latum. deinde per Caesaream Philippi, quae Pancas lingua Syriaca dicitur, ad Libani montis radicem sitam, ubi fontes duo emergunt, unde Jordanis fluvius exoritur, qui postea mare Galilaeae secans in mare Mortuum se ingerit. 

<fulch_of_chart. hist. hier. 1.34.3> hic autem lacus, Genesar dictus, XL stadiis in latitudine Cque in longitudine, iuxta Iosephum. quod flumen deinde per alveum unum percurrens ingerit se in mare, quod Mortuum dicitur, eo quod nihil gignat vivum, qui lacus Asphaltites dictus sine fundo esse creditur, in abyssum civitatibus ibi subversis, Sodoma scilicet et Gomorra. 

<fulch_of_chart. hist. hier. 1.34.4> ego autem callidius de fontibus his coniectabam, imitans beatum Hieronymum, quem legi in expositione eius super Amos prophetam, quod Dan in terminis terrae Iudaicae sit, ubi nunc est Paneas, et quia tribus Dan illic aedificavit civitatem, quam nomine patris sui vocaverunt Dan. hac de causa sentio fontem illum vocari Dan et alterum Ior, qui huic adiungitur. 

<fulch_of_chart. hist. hier. 1.34.5> venimus autem ad urbem fortissimam, quam Balbec nuncupant, a Salomone conditam, muris eminentibus circumtectam et Thadomor ab eo appellatam, duorum dierum itinere a superiore Syria distantem et a maxima Babylone VI mansionibus procul distantem, ab Euphrate vero diei unius. Hanc Graeci Palmyram vocant. illo in loco fontes et putei nimis abundant. nam in inferiori terra nusquam aqua invenitur. 

<fulch_of_chart. hist. hier. 1.34.6> ubi Turci Damasceni nobis obvii venerunt CCC ferme milites. et quia didicerant nos esse inermes et laboris causa valde fessos, arbitrati sunt nos quoquomodo debilitare. quod si forte postremos die illo domnus Balduinus sollicite et caute non conservaret, multos de nostris occiderent. inundatione enim pluviarum et arcus et sagittae defecerant eis, quia cum glutine in locis illis adaptantur. Boamundus quippe in primo cuneo praeibat. itaque Deo auxiliante nihil apud nos lucrati sunt. 

<fulch_of_chart. hist. hier. 1.34.7> tunc castra nostra metati sumus ante oppidum praedictum. sequenti vero die plus mari adpropiantes, ante urbem Tortosam et Laodiciam transivimus. ibi quoque Raimundum comitem repperimus, quem illic reliqueramus. et quia cara erat annona, nihil ibi ad emendum invenimus, unde vivere possemus. quapropter usque Edessam properare non cessavimus. 

<fulch_of_chart. hist. hier. 1.35.0> De captione ducis Boamundi. 

<fulch_of_chart. hist. hier. 1.35.1> Boamundus igitur Antiochiam primitus advenit, ubi a suis gaudenter est susceptus. deinceps regnum suum per VI menses ut prius obtinuit. 

<fulch_of_chart. hist. hier. 1.35.2> sed cum Iulio mense sequente urbem Melitiniam vocatam cum pauca gente appeteret (quam ei qui urbis eiusdem patronus erat, Gabriel nomine, redditurus erat, iam per legationes amicitiae mutuae conventione facta), obvius illi fuit admiratus quidam, nomine Danisman, cum gente Turcorum magna, moliens Boamundum imprudenter sic ambulantem intercipere. 

<fulch_of_chart. hist. hier. 1.35.3> et non longe ab urbe praefata insiluerunt in eum undique gens illa nefaria, quae in insidiis latitabat. et non audentes nostri proeliari, quia pauci erant, statim fugientes in dispersionem fugati sunt, de quibus Turci multos occiderunt et pecuniam eorum totam habuerunt. Boamundum vero comprehensum in captionem secum abduxerunt. 

<fulch_of_chart. hist. hier. 1.35.4> cumque hoc infortunium ab illis qui evaserant divulgaretur, orta est genti nostrae grandis inde desolatio. veruntamen dux urbis Edessae Balduinus, congregatis Francis quotcumque potuit, Edessenis scilicet et Antiochenis, hostes praedictos, ubi eos esse audivit, quaerere non distulit. 

<fulch_of_chart. hist. hier. 1.35.5> Boamundus etiam, cincinno capitis sui absciso, mandavit hoc intersigno Balduino praedicto, ut ei citato auxilio pro amore Dei succurreret. quod cum audisset Danisman, metuens horum animositatem, non est ausus ulterius ante urbem Melitiniam morari, quam obsidione cinxerat, sed paulatim ante nos fugiendo, ad propria sua remeare curavit. unde multum doluimus, cum per III dies illos ultra urbem praedictam persecuti sumus, qui libentissime contra eos dimicassemus. 

<fulch_of_chart. hist. hier. 1.35.6> cumque sic regrederemur, praedictus Gabriel urbem Melitiniam Balduino reddidit. quibus amicis effectis et custodibus suis intromissis, Edessam urbem Balduinus rediit et Antiocheni de domino suo maesti ad sua regressi sunt. 

<fulch_of_chart. hist. hier. 1.36.0> De morte regis Godefridi. 

<fulch_of_chart. hist. hier. 1.36.1> Cum autem ipse Balduinus frueretur sua prosperitate, ecce nuntius veniens ab Hierosolymis intulit ei, quia dux Godefridus, germanus eius, XV. Kal. Augusti diem clauserat extremum apud Hierosolymam. 

<fulch_of_chart. hist. hier. 1.36.2> Ad caput hoc anni post captam contigit urbem, Ad meriti cumulum Dominus tibi, dux Godefride, Contigit hoc regnum. sed tempore non diuturno Tu perfunctus eo, natura dante, ruisti. Orto sole semel sub fervescente Leone, Aethera scandisti laetans, Michaele levante. Explicit liber I. 

<fulch_of_chart. hist. hier. 2.0.0> INCIPIT LIBER SECUNDUS DE GESTIS REGIS BALDUINI PRIMI. 

<fulch_of_chart. hist. hier. 2.1.0> Qualiter Balduinus ad regendam Hierosolymam perrexit. 

<fulch_of_chart. hist. hier. 2.1.1> Cum igitur intimatum esset domino Balduino, quod omnis populus Hierosolymitanus eum in regni principem substituendum heredem exspectarent, dolens aliquantulum de fratris morte, sed plus gaudens de hereditate, accepto consilio, terram suam, quam possidebat, locavit cuidam Balduino comiti, cognato suo, eam committens. et colligens exercitulum suum, CCis fere militibus et peditibus DGG, iter Hierosolymitanum VI . Nonas Octobris incepit. 

<fulch_of_chart. hist. hier. 2.1.2> nonnulli mirabantur, quod cum gente tam pauca erat ausus per tot hostium regiones incedere. nam plerique propterea pavidi et timidi de collegio nostro latenter recesserunt, nobis nescientibus. 

<fulch_of_chart. hist. hier. 2.1.3> cum autem comperissent Turci atque Saraceni nos ita iter agere, congregatis oninibus suis quotcumque potueiunt, ubi magis nobis officere arbitrati sunt, obviam armati venerunt. 

<fulch_of_chart. hist. hier. 2.1.4> tum quidem per Antiochiam ivimus dehinc ante Laodiciam et Gibellum Maracleam et Tortosam, Archas et Tripolim perreximus. 

<fulch_of_chart. hist. hier. 2.1.5> tunc rex Tripolitanus legavit domno Balduino ad tentorium suum panes, vinum, mel silvestre, id est chucrum, vervecesque ad edendum. et mandando innotuit illi, quod Ducath rex Damascenorum et Ginahadoles, rex Calipti, cum Turcis multis et Saracenis Arabibusque in via, per quam nos ituros sciebant, congregati exspectabant. quod licet non omnino certum esse crederemus, postmodum verum esse persensimus. 

<fulch_of_chart. hist. hier. 2.2.0> De insidiis Turcorum in via praetensis et mirabili probitate Balduini comitis. 

<fulch_of_chart. hist. hier. 2.2.1> Erat quippe non longe a Beryto urbe, sed quasi miliariis V distans iuxta mare in via publica meatus artissimus, nobis et omnibus illac transeuntibus penitus inevitabilis, quem si hostes praemuniti viantibus prohibere voluerint, nullatenus C milia militum transire poterunt, quin C aut LX viri armati introitum illum violenter contra illos obtineant exspectantes ideo inimici nostri illic undique intercipere et occidere nos arbitrabantur nos autem illuc usque pervenimus. 

<fulch_of_chart. hist. hier. 2.2.2> cumque praecursores nostri praedicto meatui appropinquassent, viderunt aliquantos de Turcis illis, segregatos ab aliis, contra procedentes et nos explorantes. quos cum speculatores nostri perspexissent, rati sunt maiorem gentem post illos insidiando latere. quod sicut viderant domno Balduino per unum eorum statim innotuerunt. 

<fulch_of_chart. hist. hier. 2.2.3> quo audito, militiam suam per acies divisam competenter tunc ordinavit ad proeliandum. et signis levatis, paulatim adversus eos progressi sumus. qui cum bellum mox fore putaremus, cordibus compuncti puris auxilium de caelo adfore devote precabamur, ad eos accedentes. continuo autem primo cuneo nostro congressi sunt illi, de quibus aliquanti confestim occisi sunt; de nostris vero IV milites vitam amiserunt. 

<fulch_of_chart. hist. hier. 2.2.4> cumque certamen illud utrinque dimisissent, sumpto consilio, iussum est castra nostra deponi et ad hospitandum extendi, ubi propius accesseramus hostibus, ne videremur quasi timidi, si locum ceu refuge linqueremus. sed aliud monstravimus, aliud vero cogitavimus. audaciam finximus, sed mortem metuimus. difficile remeare, sed difficilius anteire. a nostris hostibus undique obsidebamur. hinc isti marinis lintribus, hinc illi a celsis montibus indesinenter nos urgebant. die illo nihil boni, nihil quietis habuimus. nec iumenta nostra quamvis sitibunda adaquata sunt. ego quidem vel Carnoti vel Aurelianis mallem esse; alii quoque. nocte ipsa tota extra papiliones nostros pervigiles languimus. 

<fulch_of_chart. hist. hier. 2.2.5> diluculo autem summo cum aurora terris umbras dimovere coepisset, sumpto adinvicem consilio vel viveremus vel moreremur, tentoriis collectis, regredi per viam qua iveramus elegimus, iumentis nostris de rebus onustis praeeuntibus clientibusque ea minantibus. milites enim subsequentes defendebant haec a Saracenis inruentibus. 

<fulch_of_chart. hist. hier. 2.2.6> nam cum illi nefandi viderent nos ita summo mane reverti, confestim descenderunt ad persequendum nos tamquam fugitivos. alii per mare cum carinis, alii vero post nos per viam qua ibamus, alii per montes et colles, tam equites quam pedites, per angiportum, sicut oves ad ovile ante se nos minabant, ut exclusos a planitie quadam quae ibi est in exitu angustissimo inter salum et montem, ad interimendum nos facile interciperent. sed non sicut rebantur contigit. 

<fulch_of_chart. hist. hier. 2.2.7> viri enim nostri statuerunt inter se, dicentes: si in planitie illa patula nos persequentes poterimus intercipere illos, forsitan Deo iuvante contra eos revertentes et bene pugnantes eruemur ab illis. 

<fulch_of_chart. hist. hier. 2.3.0> Bellum durissimum contra Turcos. 

<fulch_of_chart. hist. hier. 2.3.1> Iamiam autem e navibus exsiliebant, iam incautos prope mare pergentes decollabant, iamque in planitiem praedictam post nos descenderant et sagittas multas iaciebant. undique adversum nos vociferantes et tamquam canes vel lupi ululantes et enses suos vibrantes conviciabantur nobis. sed quid narrabo? nec erat uspiam locus fugae nec remanentibus spes salutis. Nec saperet Salomon, nec posset vincere Sanson. 

<fulch_of_chart. hist. hier. 2.3.2> Sed magnae Deus clementiae atque potentiae prospiciens de caelo in terram humilitatem nostram atque angustiam necnon periculum, quod incideramus propter amorem eius atque servitium, motus pietate, qua rite semper praesens suis subvenit, tantae probitatis audaciam militibus nostris praestitit, ut recursu repentino per viam trifurcam fugarent eos fugientes, ut nunquam animum defendendi se haberent. sed alii de rupium praeruptis celsis in praeceps se dederunt, alii vero haud lente ad locum salvationis fugerunt, alii autem consecuti gladiis perempti sunt. tunc videretis naves eorum celerrime propter timorem fugere per mare, quasi possemus eas manibus capere. per montes quoque et colles cito pede fugiebant. 

<fulch_of_chart. hist. hier. 2.3.3> itaque de tanto trophaeo gloriantes ad clientelam, quae interim quadrupedia onerata in via custodierant, laetabundi regressi sumus. laudes igitur Deo tunc gratissimas exsolvimus, qui in tanta et inaestimabili necessitate adiutor exstitit magnificus. 

<fulch_of_chart. hist. hier. 2.3.4> o quam admirabilia Dei facta! o quam magnum miraculum et memoriae digniter commendandum! victi eramus et victi vicimus, sed nos non vicimus. quomodo ergo non vicimus? vicit enim ille, qui solus est omnipotens creator omnium, creaturae suae pie subveniens. quod si Deus pro nobis, quis contra nos? vere pro nobis et nobiscum fuit complens in nobis quod Israeliticis per prophetam dixit: Si praecepta mea servaveritis, hoc dono vos ditabo, ut persequantur V de vobis C alienos, et C ex vobis X milia. et quia in Dei servitio laborem multimodum die ac nocte tolerabamus et in nullo alio confidebamus, superbiam eorum magnifice cassavit. et quia devote et in tribulato corde Domino famulabamur, humilitatem nostram respexit. 

<fulch_of_chart. hist. hier. 2.3.5> tunc autem tabernacula nostra displicari et extendi iussa sunt, ubi ante domnum Balduinum plures Turci locupletes vivi capti adducti sunt cum spoliis occisorum et armis similiter adlatis. equos cum sellis et lupatis auratis habuimus. 

<fulch_of_chart. hist. hier. 2.3.6> nocte autem illa sequenti transacta, mane, prout astutius consultum est, retro secessimus IV milium itinere. ubi cum rapinam praefatam princeps noster divisisset, nocte superveniente in castello quodam depopulato sub olivis in virgultis quievimus. 

<fulch_of_chart. hist. hier. 2.3.7> summo autem mane Balduinus item probitatem solitam amplectens, sumptis de militibus suis aliquantis, usque ad angustias meatus iam dicti equitavit, scrutaturus, si adhuc inibi Saraceni essent, qui nobis viam ante vetuerant. qui cum nullum invenisset, quoniam audita dispersione facta omnes aufugerant, laudes dedit Deo et statim in cacumine montis ipsius accendi pro signo ignem fecit, ut qui in castris nostris remanseramus, viso fumo illo, promptius illos sequeremur qui sic praeiverant. quo viso, Deum laudantes celeriter secuti sumus eos et viam nostram invenientes liberam desideratum carpsimus iter. 

<fulch_of_chart. hist. hier. 2.3.8> die quidem illo prope urbem Berytum hospitati sumus. quo comperto, admiratus eiusdem urbis plus causa timoris quam amoris victuale diurnum scapharum gestu domno Balduino misit. 

<fulch_of_chart. hist. hier. 2.3.9> similiter de civitatibus aliis, ante quas transivimus, fecerunt scilicet Sidonem et Tyrum atque Accon, hoc est Ptolomaidam, fingentes amicitiam, sed cor habentes nequam. 

<fulch_of_chart. hist. hier. 2.3.10> iam possidebat oppidum Caypham dictum Tancredus, quod ipso anno iam viri Hierosolymitae comprehenderant. et quia Tancredus Balduino tunc malivolus erat, non illud introivimus. ipse vero tunc ibi non erat, sed cives eius panem et vinum nobis extra vendiderunt, illi enim nos tamquam fratres habebant et videre nos desiderabant. 

<fulch_of_chart. hist. hier. 2.3.11> transeuntes autem Caesaream Palaestinam et Arsuth castrum  quod nos tunc ignari Azotum esse putabamus; sed non est, quoniam Azotus una fuit de V civitatibus Philistinorum, quae inter Ioppem et Ascalonem in viculum redacta est  

<fulch_of_chart. hist. hier. 2.3.12> et Antipatrida transita, tandem venimus Ioppem civitatem, quae est in tribu Dan, maritimam, ubi Franci nostri domnum Balduinum ut regem iam suum gaudenter susceperunt. et non mora ibi facta Ierusalem properavimus. 

<fulch_of_chart. hist. hier. 2.3.13> cumque ad urbem appropinquassemus, exierunt ei obviam tam clerici quam laici omnes; Graeci quoque ac Syri cum crucibus et cereis. qui cum ingenti gaudio et honorificentia vocibus altisonis laudes agendo usque in ecclesia dominici Sepulcri eum deduxerunt. 

<fulch_of_chart. hist. hier. 2.3.14> huic autem celebritati patriarcha Daibertus non interfuit, quia de quibusdam apud Balduinum erat insimulatus et discordes adinvicem habebantur, quem etiam maior cleri pars exosum tunc habebat. quapropter in monte Sion sede privatus tunc morabatur, et fuit ibi donec delictum ei malivolentiae solutum est. 

<fulch_of_chart. hist. hier. 2.3.15> sed cum per VI dies quiete opportuna in Ierusalem labore adleviati essemus et rex de negotiis suis aliquantis expediretur, iter resumptum in expeditionem ituri renovavimus. opus eniin est omnibus inimicos habentibus (quod secundum hominem dico), ut frequentissime illos enixe coerceant, quatinus certaminis taedio vel vi superent vel ad pacis pactionem pertrahant. 

<fulch_of_chart. hist. hier. 2.4.0> De expeditione Balduini in Arabiam. 

<fulch_of_chart. hist. hier. 2.4.1> Igitur domnus Balduinus, gente sua congregata, profectus est Ascalonem, transiens per Azotum, quae civitas est inter Ioppem et Ascalonem, una de V civitatibus Allophylorum. Accaron autem ad dexteram adsistentem habuimus prope Jamniam, quae super mare sita est. ante Ascalonem autem cum venissemus, qui foras contra nos exierant usque ad moenia vehementer impulsi sunt, et quia non fuit nobis utile maius incipere, ad tentoria nostra iam extensa hospitaturi redivimus. 

<fulch_of_chart. hist. hier. 2.4.2> sequenti vero die regionem adivimus ulteriorem, ubi victum nobis et iumentis nostris in locis opulentis inveniremus et terram inimicorum nostrorum etiam vastaremus. euntes ergo invenimus villas, ubi Saraceni incolae regionis illius in cavernis propter nos se occultaverant cum bestiis et rebus suis. de quibus cura nullum extrahere possemus, accenso igni ad cavernae orificium, mox propter fumum et calorem intolerabilem alius post alium foras ad nos exierunt. 

<fulch_of_chart. hist. hier. 2.4.3> erant quidam ex eis latrunculi, qui rite inter Ramulam et Iherusalem insidiantes Christianos nostros occidere solebant. quod cum a Syris quibusdam Christianis, qui cum illis in abditis latitabant, nobis intimatum fuisset, huiusmodi esse illos malefactores, mox, cum de caverna exibant, decollabantur. Syris autem et eorum coniugibus pepercimus. de Saracenis quippe C ferme occidimus. 

<fulch_of_chart. hist. hier. 2.4.4> et cum cuncta illic inventa tam annonam quam bestias, comedendo sonsumpsissemus et nihil nobis utile amplius invenire possemus, inito consilio cum quibusdam patriae alumnis, prius Saracenis, sed nuper Christianis, qui loca culta et inculta longe lateque sciebant, in Arabiam secedere dispositum est. 

<fulch_of_chart. hist. hier. 2.4.5> et transeuntes montana prope Patriarcharum sepulturas, videlicet Abrahae, Isaac et lacob, Sarae quoque et Rebeccae, ubi corpora eorum gloriose sepulta sunt, ab urbe Iherosolyma quasi miliariis XIV distantia, venimus in vallem, ubi scelestae civitates Sodoma et Gomorra Dei iudicio subversae sunt. 

<fulch_of_chart. hist. hier. 2.5.0> De Mortuo mari. 

<fulch_of_chart. hist. hier. 2.5.1> Ibi quidem lacus nunc est magnus, quem mare Mortuum vocant, eo quod nihil vivum gignat; longitudoque eius DLXXX stadiorum in meridianam partem extenta, latitudine vero CL patet. qui adeo salsus est, ut nec bestia quaelibet neque volucris ex eo bibere queat. quod ego Fulcherus experimento didici, cum in illum de mula mea descendens et ori meo manu haustum inmittens gustu probavi et elleboro amariorem esse inveni. 

<fulch_of_chart. hist. hier. 2.5.2> a parte Aquilonis flumen recipit Iordanicum, ab Austro vero nullum habet exitum: sed neque flumen ex eo conceptum. iuxta quem lacum exstat similiter salsus mons unus ingens et excelsus: et idem sal quasi lapis nativus, non tamen totus, sed localiter glaciei simillimus. demergi autem quis in profundum eius nec de industria facile potest. 

<fulch_of_chart. hist. hier. 2.5.3> coniicio bifariam locum illum ita esse salsissimum, et ex eo quod montis salsuginem concipiens glutit, quem unda marginalis indesinenter lambit et ex decursione imbrium de monte ipso in lacum fluentium, sive abyssus in tantum sit concava, ut mare magnum, quod est salsum, invisibili refluxu in eandem abyssum sub terra influat. 

<fulch_of_chart. hist. hier. 2.5.4> gyrato autem lacu a parte australi, repperimus villam unam situ gratissimam et de fructibus palmarum, quos dactylos vocant, valde abundam quibus pro cibario placido tota die vescebamur. de ceteris rebus raro ibi invenimus. 

<fulch_of_chart. hist. hier. 2.5.5> aufugerant enim illinc incolae loci Saraceni, iam de nobis per rumigerulos praescii, exceptis aliquantis fuligine nigrioribus, quos ut algam maris spretos ibi dimisimus. 

<fulch_of_chart. hist. hier. 2.5.6> illic inter arbores ceteras vidi quasdam poma ferentes, de quibus cum collegissem, scire volens cuius naturae essent, inveni, rupto cortice, interius quasi pulverem atrum et exinde inanem prodire fumum. 

<fulch_of_chart. hist. hier. 2.5.7> tunc Arabiae montana ingressi sumus, in quorum cavernis nocte illa sequenti pausavimus. mane cum montes ascendissemus, invenimus statim villas, sed omni bono vacuas. nam adventu nostro incolae comperto cum rebus suis in terrae cavernis se absconderant. quamobrem parum illic profuimus. 

<fulch_of_chart. hist. hier. 2.5.8> ideo iter nostrum prompte alias extendimus, ductoribus nostris semper praeviis. tunc invenimus vallem unam de frugibus terrae cunctis uberrimam, in qua etiam sanctus Moyses Domino insinuante virga silicem bis percussit, unde fons vivus emanavit. qui nunc nihilo minus quam tunc fluit, adeo ut molendini ex eius rivuli cursu volubiles ad molendum fiant. in qua aquula ego meos adaquavi equos. 

<fulch_of_chart. hist. hier. 2.5.9> invenimus insuper in montis apice monasterium Sancti Aaron, ubi Moyses et ipse cum Deo loqui soliti erant. unde multum laetabamur, cum loca tam sancta et nobis incognita intuebamur. et quoniam ultra vallem illam terra erat deserta et inculta, ulterius progredi noluimus. 

<fulch_of_chart. hist. hier. 2.5.10> sed per III dies in valle illa bonis onmibus opima otio habito, et iumentis nostris refectis edulio, et quadrupedibus oneratis de stipendio necessario, hora circiter secunda, die in quarto cornu monente regio, recidivum tramitem resumere iussum est. 

<fulch_of_chart. hist. hier. 2.5.11> redivimus ergo iuxta lacum Asphaltitem, sicut prius iveramus et per sepulturas Patriarcharum memoratorum; deinde per Bethleem et per sepulturam Rachelis. 

<fulch_of_chart. hist. hier. 2.5.12> itaque die, quo solstitium hiemale accidit, Iherusalem sane pervenimus. et praeparatis ornamentis, quae regi competunt, coronando pacificatoque Daiberto cum domno Balduino et cum canonicis ecclesiae S. Sepulcri aliquantis, quia viri sensati de hoc tractaverunt, cessavit contentio eorum. 

<fulch_of_chart. hist. hier. 2.6.0> De substitutione regis Balduini et exiguitate ipsius regni. 

<fulch_of_chart. hist. hier. 2.6.1> Anno ab incarnatione Domini MoCoIo in basilica beatae Mariae apud Bethleem, die nativitatis Domini, a patriarcha memorato, una cum episcopis cleroque ac populo adsistentibus, in regem honorifice sub sacra unctione sublimatus et coronatus est rex Balduinus. et quod fratri suo praedecessori non fecerant, quoniam noluit et tunc laudatum a quibusdam non fuit, huic ratione prudentius considerata fieris decreverunt. 

<fulch_of_chart. hist. hier. 2.6.2> quid enim obest, inquiunt, si Christus Dominus noster in Iherusalem tamquam scelestus aliquis conviciis dehonestatus et spinis est coronatus, cum etiam ad ultimum mortem pro nobis pertulit volens? corona quidem illa quantum ad intellectum eorum non fuit honoris nec regiae dignitatis, immo ignominiae et dedecoris. sed quod illi truces ad improperium ei fecerunt, gratia Dei ad salutem nostram et gloriam versum est. 

<fulch_of_chart. hist. hier. 2.6.3> rex etiam contra iussa non praeficitur. nam iure et secundum Deum electus, benedictione authentica sanctificatur et consecratur. qui cum suscepit regimen illud cum corona aurea, suscepit quoque iustitiae obtinendae onus honestum. cui iure, sicut et episcopo de episcopatu, potest decenter obiici: bonum opus desiderat, qui regnum desiderat. quod si iure non regit, nec rex est. 

<fulch_of_chart. hist. hier. 2.6.4> in modernitate autem regiminis sui adhuc paucarum urbium possessor atque gentis, per idem tempus hiemale regnum suum ab hostibus undique strenue protexit. et quia compererant eum bellatorem esse probissimum, quamvis gentem haberet raram, non tamen ausi sunt eum adgredi. quod si militiam maiorem haberet, hostes suos libenter adiret. 

<fulch_of_chart. hist. hier. 2.6.5> Adhuc erat via peregrinis nostris satis impedita, qui interdum per mare tam Franci quam Angli, sive Itali et Venetici, in una tantum navii, seu tribus aut quatuor, inter piratas hostiles et ante civitates Saracenorum velificantes, valde timidi usque ad Ioppem, Domino ducente, perveniebant. nullum enim alium in primis habebamus portum. 

<fulch_of_chart. hist. hier. 2.6.6> quos cum de partibus nostris occidentalibus advenisse videremus, extemplo ad eos quasi ad sanctos iucundi procedebamus. a quibus unusquisque nostrum de natione sua et parentela diligenter inquirebamus. quibus de hoc intimabant prout ipsi sapiebant, tum de prosperitate audita laetabamur, de incommoditate autem tristabamur. Hierosolymam ibant, Sancta Sanctorum, pro quo venerant, visitabant. 

<fulch_of_chart. hist. hier. 2.6.7> dehinc alii in Terra sancta remanebant, alii vero in patriam suam remeabant. qua de re terra Hierosolymitana remanebat gente vacua, nec erat qui eam a Saracenis defendere posset, si tantummodo ipsi nos adgredi auderent. 

<fulch_of_chart. hist. hier. 2.6.8> sed quare non audebant? tot populi, tot regna, quare regnulum nostrum et popellum invadere metuebant? cur de Aegypto, de Persida, de Mesopotamia vel de Syria non coadunabant saltem centies C milia pugnatorum, ut nos hostes eorum viriliter adgrederentur; et, ut solent locustae innumerae messem in agello, nos omnino consumerent et destruerent, ut nec mentio de nobis in terra ab olim sua ulterius fieret? 

<fulch_of_chart. hist. hier. 2.6.9> non enim tunc habebamus plusquam CCCos milites et tantum de peditibus, qui Hierusalem et Ioppem et Ramulam, Gaypham etiam castrum custodiebant. milites etiam nostros vix adunare audebamus, cum insidias aliquas inimicis nostris moliri volebamus: timentes, ne interim munitionibus vacuatis damnum facerent. 

<fulch_of_chart. hist. hier. 2.6.10> Vere liquet omnibus, hoc esse miraculum valde mirabile, quod inter tot milia milium vivebamus etiamque dominantes eorum alios tributarios faciebamus, alios vero depraedando vel captivando confundebamus, sed unde haec probitas? unde ista potentia? vere ab illo cui nomen Omnipotens, qui populi sui pro nomine eius desudantis non immemor, in necessitatibus suis pie ei auxilium impendebat, qui in nullo alio nisi in eo solo confidebat quem ipse Deus aliquando mercedula temporali laetificabat, in futuro autem aeterna gloria remunerare promittebat. 

<fulch_of_chart. hist. hier. 2.6.11> o tempora recordatione dignissima! saepe quidem contristabamur, cum de transmarinis nostris amicis nullum auxilium habere poteramus. verebamur enim, ne inimici nostri paucitatem gentis nostrae comperientes aliquando accursu subitaneo nos undique impeterent, ubi nullus nisi solus Deus nobis opem ferret. 

<fulch_of_chart. hist. hier. 2.6.12> quibus nihil utile deesset, si tantummodo gens et equi non deessent; et qui per pelagus Hierusalem veniebant, equos secum adducere nequibant. per terram vero nemo nobis subveniebat. nec Antiocheni nobis, nec nos illis succurrere valebamus. 

<fulch_of_chart. hist. hier. 2.7.0> De substitutione Tancredi apud Antiochiam. 

<fulch_of_chart. hist. hier. 2.7.1> Eo tempore contigit Martio in mense Tancredum Caypham oppidum suum, quod possidebat, Tiberiadem quoque regi Balduino relinquere et Antiochiam cum suis per terram ambulare. miserant enim ad eum legatos suos Antiocheni, dicentes: ne moreris, sed veni ad nos et dominans omnium nostrorum posside Antiochiam et terram illi subditam, quoadusque de captivitate exeat domnus Boamundus, dominus noster et tuus. tu enim es propinquus eius, milesque prudens et probus, nobisque potentior. tu quidem terram nostram melius quam nos obtinere valebis. si quandoque, Deo volente, domnus Boamundus redierit, erit inde quod ius monstrabit. sic mandatum est et sic factum est. 

<fulch_of_chart. hist. hier. 2.8.0> De obsidione castri Arsuth et eius captione. 

<fulch_of_chart. hist. hier. 2.8.1> Apud portum Laodicensem per idem brumale tempus stolus navium rostratarum Ianuensium et Italorum hiemaverat. qui cum viderent vernum tempus ad navigandum aptum et tranquillum, vento prospero usque Ioppem navigaverunt. et cum portui applicuissent, gaudenter a rege suscepti sunt. et quia prope erat Pascha, cuius sollemnitatem ex more cuncti qui possunt celebrant, navibus suis ad terram tractis, Hierusalem cum rege perrexerunt. 

<fulch_of_chart. hist. hier. 2.8.2> peracta autem sollemnitate Paschali, ubi conturbati sunt omnes propter ignem, quem die sabbati non habuimus ad Sepulcrum Domini, profectus est rex Ioppem. et facta conventione cum consulibus praedictae classis, ut quamdiu in Terra sancta ob amorem Dei morari vellent, si Deo concedente et iuvante interim de civitatibus Saracenorum aliquam comprehendere cum eodem rege possent, tertiam pecuniae partem hostibus internis ablatam, nulla iniuria Ianuensibus facta, communiter haberent, rex autem primam et secundam; vicum insuper unum in eadem civitate sic capta iure perpetuo possiderent et hereditario. 

<fulch_of_chart. hist. hier. 2.8.3> quod cum fidei nexu interpositae ab utraque parte firmatum fuisset, indilate oppidum illud, quod vocatur Arsuth, tam per mare quam per terram obsederunt. sed cum inhabitatores Saraceni sentirent, nullo modo a Christianis se posse defendi, prolocutione apud regem callide facta, die in tertia muros regi reddiderunt, pecuniam autem suam exeuntes detulerunt. quos Ascalonem abeuntes rex conviari tristissimos fecit. 

<fulch_of_chart. hist. hier. 2.8.4> inde nos laeti Deo gratias egimus, eo quod sine occisione hominum nostrorum hanc munitionem nobis tam adversariam comprehenderamus. 

<fulch_of_chart. hist. hier. 2.8.5> quod castrum a Salomone conditum, Francis valde molestum, dux Godefridus in anno praeterito obsederat, nec ceperat, cuius etiam inhabitatores persaepe de nostris occiderant plures vel reddiderant tristes. 

<fulch_of_chart. hist. hier. 2.8.6> iam tamen Franci comminus comprehenderant muri propugnacula, cum forte fortuitu lignea turris forinsecus muro adiuncta, prae multitudine in eam ascendentium frustratim corruit. unde ferme C Franci de ea cadentes insanabiliter sunt laesi. 

<fulch_of_chart. hist. hier. 2.8.7> ibi aliquantos Francos Saraceni tunc retinuerunt, quos in conspectu omnium in cruce appenderunt et sagittis sagittaverunt. quosdam occiderunt, quosdam vivos viliter apud se detinuerunt. 

<fulch_of_chart. hist. hier. 2.9.0> Quomodo Caesarea civitas capta sit. 

<fulch_of_chart. hist. hier. 2.9.1> Cumque rex Arsuth, prout opus erat, de gente sua muniisset confestim Caesaream urbem Palaestinam adiit et obsidione coronavit. sed quia muro erat valde fortis, non potuit cito capi. 

<fulch_of_chart. hist. hier. 2.9.2> iussit ergo tunc rex petrarias fieri et machinam unam ligneam altissimam, de malis et remigibus navium fabrefactam. hanc, ut reor, artifices nostri muro altiorem longitudine XX cubitorum erexerunt, ut, cum ad usque murum deduceretur hostes internos de ea milites nostri lapidarent et sagittarent, ut, cum murum de Saracenis sic evacuarent, ingressum liberum homines nostri haberent et urbem comprehenderent. 

<fulch_of_chart. hist. hier. 2.9.3> sed, cum per XV dies obsidionem tenuissent et cum petrariis arces muri superiores aliquantisper laesissent, necdum turris lignea esset penitus compacta, moram eis fastidientibus, noluit diutius Francorum probitas prolongare, quin absque machina praedicta et ceteris supplementis die quadam Veneris civitatem ausu mirifico cum scutis et lanceis appeterent. 

<fulch_of_chart. hist. hier. 2.9.4> Saraceni vero, prout fortius valebant, se defendebant, mutuo cohortantes. Franci autem, quorum Dominus erat Deus, erectis non lente scalis, quas ad id opus iam praeparaverant, per eas muri fastigium conscenderunt, et quos sibi tunc obvios invenerunt gladiis ilico peremerunt. 

<fulch_of_chart. hist. hier. 2.9.5> quod cum Saraceni gentem nostram sic efferatam et urbem iam ab eis captam viderent, ubi diutius vivere putaverunt, illuc perpropere fugerunt. sed nec hic nec illic delitescere potuerunt, quin morte promerita trucidarentur. 

<fulch_of_chart. hist. hier. 2.9.6> pauci quidem de masculino sexu vitae reservati sunt. feminis quampluribus pepercerunt, ut molas manuales volviturae semper ancillarentur. quas cum cepissent, alii aliis tam pulchras quam turpes invicem vendebant et emebant, masculos quoque. 

<fulch_of_chart. hist. hier. 2.9.7> admiratum ipsius urbis et episcopum, quem archadium praenominant, rex vivos habuit, quibus plus pro pecunia quam pro amicitia pepercit. quot utensilia multiformia ibi sunt inventa, non est dicendi facultas, unde multi pauperes effecti sunt locupletes. 

<fulch_of_chart. hist. hier. 2.9.8> vidi de Saracenis plurimos ibi peremptos, acervo de illis facto, igne concremari, quorum cadaverum nimius fetor nos valde molestabat. fiebat hoc bisantiorum inveniendorum gratia, quos ipsi improbi transglutiverant, nolentes ut de suo aliquid Franci haberent, quos quidam eorum in oribus suis iuxta gingivas abscondebant. 

<fulch_of_chart. hist. hier. 2.9.9> unde aliquando contingebat, cum quis nostrum super collum alicuius Saraceni pugno feriebat, ut X aut XVI bisantios ab ore foras excuteret. feminae quoque impudenter intra se bisantios occultabant; quod et nefas erat sic recondendum et multo turpius mihi ad recitandum. 

<fulch_of_chart. hist. hier. 2.9.10> Annus millenus centenus erat, sed et unus, Cum nos Caesaream cum scalis cepimus urbem, Cum Stratonis turrem sic dictam cepimus urbem. 

<fulch_of_chart. hist. hier. 2.10.0> Quod in Caesarea archiepiscopus sit ordinatus. 

<fulch_of_chart. hist. hier. 2.10.1> Et cum de Caesarea et de his omnibus, quae in ea repperimus, una cum Ianuensibus, prout libuit, egissemus et archiepiscopum communiter electum ibi praefecissemus, relictis ad custodiendum urbem paucis, festinavimus ire Ramulam civitatem, quae est prope Lyddam. ubi per XXIV dies exspectavimus bellum ab Ascalonitis et Babylonicis contra nos fieri, ob id illic congregatis. 

<fulch_of_chart. hist. hier. 2.10.2> sed quia gens eramus rara, contra eos ire metuentes, non ivimus, ne forte, si Ascalonae eos appeteremus, intra moenia et aggeres suos recursu continuo nos interceptos interimerent. propterea venire contra nos nolebant, quia sic evenire putabant. 

<fulch_of_chart. hist. hier. 2.10.3> quorum calliditate comperta, tamdiu calliditatem eorum callidius callentes calluimus usque, animis eorum pavore marcescentibus, adversum nos venire penitus dimiserunt. unde multi moram fastiditi et egestate pressi, ab exercitu suo discesserunt. 

<fulch_of_chart. hist. hier. 2.10.4> quo audito, Ioppem regressi sumus et laudes Deo dedimus, eo quod a congressu eorum liberi sic facti eramus. 

<fulch_of_chart. hist. hier. 2.11.0> De proelio satis cruento Christianorum atque Turcorum, in quo Christiani victores fuerunt. 

<fulch_of_chart. hist. hier. 2.11.1> Sed cum postea auribus ad eos semper intentis per LXX dies quieti sustinuissemus, intimatum est regi adversarios nostros animositate iterata commoveri et iam nos appetere parari. 

<fulch_of_chart. hist. hier. 2.11.2> hoc autem audito, fecit rex gentem suam prompte congregari, de Hierosolyma videlicet et Tiberiade, Caesarea quoque et Caipha. et quia necessitas nos urgebat, pro eo quod militum eramus egentes, monente rege, quicumque potuit de armigero suo militem fecit. itaque milites nostri omnes CCLX tantum modo fuerunt, pedites vero DCCCC. qui autem contra nos XI milia militum et XXI milia peditum simul erant. 

<fulch_of_chart. hist. hier. 2.11.3> hoc quidem sciebamus, sed quia Deum nobiscum habebamus, eos adgredi non formidavimus. nec enim in armis nec in gente multa confidebamus, sed in Domino Deo spem nostram omnino posueramus. magna audacitas, sed non erat audacitas, immo fides et caritas. quoniam pro amore illius parabamus diligenter mori, qui pro nobis misericorditer morte dignatus est mori. Ivimus ad pugnam vel mortem forte paratam. 

<fulch_of_chart. hist. hier. 2.11.4> Illuc fecit rex portari dominicae crucis lignum, quod nobis praebuit salutare solatium. die quodam de Ioppe exivimus, sequenti vero contra eos bellavimus. 

<fulch_of_chart. hist. hier. 2.11.5> cumque ad eos appropinquassemus et illi ad nos similiter, nobis ignorantibus, et cum speculatores eorum de specula nostra prospexissemus, subsequentiam ceterorum statim intelleximus. et cum rex cum quibusdam de suis ulterius progrederetur, prospectans a longe vidit tentoria eorum extensa in planis candescere. quibus visis, mox equo calcaribus puncto, ad nos postremos recurrit et quod viderat cunctis manifestavit. 

<fulch_of_chart. hist. hier. 2.11.6> unde exsultare coepimus, cum bellum fore didicimus, quoniam id fieri desiderabamus, si enim ad nos non venirent, nos utique ad eos iremus. melius enim erat nobis in planis vastis proeliari, ut cum superati essent, Domino suffragante, longior eis fuga fieret, unde in fuga maius haberent detrimentum, quam si prope muros eorum cum eis congrederemur. 

<fulch_of_chart. hist. hier. 2.11.7> tunc iussit rex arma sumi, et, armatis cunctis, acies nostrae decenter ad bellandum ordinatae sunt. itaque nos in manus Dei fidenter committentes, adversus eos equitavimus. abbas quidam, cui rex praeceperat, crucem dominicam palam cunctis gestavit. 

<fulch_of_chart. hist. hier. 2.11.8> tunc rex milites suos his verbis pie adfatus est: Eia Christi milites, confortamini, nihil metuentes. viriliter agite et in hoc proelio fortes estote et pro animabus vestris, quaeso, pugnate et nomen Christi omnino exaltate, cui degeneres isti semper exprobrant et viriliter conviciamur, nativitatem eius non credentes neque resurrectionem. quod si hic interieritis, beati nimirum eritis. iamiamque aperta est vobis ianua regni caelestis. si vivi victores remanseritis, inter omnes Christianos gloriosi fulgebitis, si autem fugere volueritis, Francia equidem longe est a vobis. 

<fulch_of_chart. hist. hier. 2.11.9> his ita dictis, omnes ei adsenserunt. Ad pugnam properant, cunctos mora longa molestat; Quem feriat vel praecipitet iam cogitat omnis. 

<fulch_of_chart. hist. hier. 2.11.10> Et ecce gens detestanda nobis occurrens dextra laevaque vehementer in nos inruit. gens quoque nostra, licet paucissima, per VI acies divisa, sicut solent aucupes in multitudinem avium, ita intra cohortes eorum ingentes, Adiuva Deus exclamantes, se inseruerunt, quorum multitudo in tantum nos ilico obtexit, ut vix alius alium vel cernere vel cognoscere posset. 

<fulch_of_chart. hist. hier. 2.11.11> iamque reppulerant, iamque quassaverant duas anteriores acies nostras, cum huic negotio intuito festinantissime rex a parte postrema subvenit, ubi enim virtutem hostium validiorem esse spectavit et cognovit, accelerato cursu cum scara sua, impetui nefandorum viriliter se obdidit et coram potentioribus eorum hasta vibrata, in qua signum pendebat album, ictu lanceae percussit Arabem unum sibi obvium, in cuius omento cum ad terram de sonipede illum praecipitaret, idem signum memoratum remansit. lanceam autem inde extorsam, sicut ipse propius astans cernebam, ad laedendum alios prompte detulit. 

<fulch_of_chart. hist. hier. 2.11.12> hinc isti, hinc illi fortiter pugnabant. videretis utique horae spatio modico multos utrimque equos sessoribus vacuos. videbamus terram nimis occupatam de scutis vel peltis, de pugionibus et pharetris, arcubus et sagittis, de Saracenis et Aethiopibus, tam mortuis quam morti vulneratis, similiter de Francis, sed non de tantis. 

<fulch_of_chart. hist. hier. 2.11.13> aderat ibi crux dominica, inimicis Christi valde contraria, contra quam gratia Dei pompa eorum praevalere non potuit. sed ac si praesentia eius verecundi effecti, non solum nos invadere cessaverunt, verum etiam pavore caelitus percussi, omnes in fugam celerem suam verterunt sententiam. qui tunc habuit equum volucrem, fugiendo evasit mortem. 

<fulch_of_chart. hist. hier. 2.11.14> taedium erat colligere tot scuta, tot missilia, tot arcus et sagittas, quae in campis fugitivi iecerant. tot corpora, quae ibi iacebant exanimata, si quis vellet ea dinumerare, deficeret utique in computatione. fertur tamen V milia ex eisdem militibus et peditibus ibi peremptos fuisse. dux etiam Babylonensis militiae, qui eam ad bellandum adduxerat, cum ceteris interiit. de nostris vero militibus LXXX perdidimus, de peditibus vero amplius. 

<fulch_of_chart. hist. hier. 2.11.15> probissime illo die rex se habuit; optimus consolator, rigidus percussor exstitit. milites quoque sui, quamvis essent pauci, erant probissimi. certamen illud non diu fuit anceps. illi enim tempestive fugerunt, hi vero prompte eos fugaverunt. 

<fulch_of_chart. hist. hier. 2.12.0> Quanti de Christianis ibi corruerunt. 

<fulch_of_chart. hist. hier. 2.12.1> O bellum insontibus odiosum et intuentibus perhorridum! bellum, quia non bellum, nam per antiphrasim est dictum. bellum cernebam, mente nutabam, ictus timebam. omnes in ferrum ruebant ac si mortem nunquam metuerent. dira calamitas, ubi nulla caritas. fragor erat nimius de mutuis utrorumque percussionibus. hic percutit, ille corruit. hic nescit misericordiam, nec ille quaerit eam; hic perdit pugnum, ille vero oculum. mens refugit humana, ubi talis cernitur miseria. 

<fulch_of_chart. hist. hier. 2.12.2> mirabile quidem dictu! in capite vincimus in cauda vero superati sumus; in cauda Christiani ruunt, in capite autem Saracenos vincunt. hos fugavimus usque Ascalonem, illi autem peremptis nostris mox equitaverunt usque Ioppem. itaque die illo nullus rei scivit exitum. 

<fulch_of_chart. hist. hier. 2.12.3> cumque tam occidendo quam fugando rex et sui campos de eis evacuassent, iussum est, ut in eorundem tentoriis, quae fugitivi reliquerant, nocte illa quiesceremus. iussum est et factum est. 

<fulch_of_chart. hist. hier. 2.12.4> Septenas Idus Septembris cum legeretur, Fecimus hoc bellum dignum satis ad recitandum, Et fuit adiutrix divina gratia Francis. 

<fulch_of_chart. hist. hier. 2.13.0> De sorte varia proelii huius. 

<fulch_of_chart. hist. hier. 2.13.1> Sequenti autem die, cum in papilione regis missam audissemus de nativitate almae Virginis Mariae, unde sollemnitas erat in illa die, oneratis iumentis nostris de rebus hostium nostrorum, de pane scilicet et annona farinaque necnon tabernaculis eorum, praeceptum est, monente salpista, Ioppem regredi. 

<fulch_of_chart. hist. hier. 2.13.2> qui cum reverteremur et Azotum, quintam urbem Philistinorum nunc desertam, transissemus, Ibenium quam modo vocant, obvios nobis aspeximus Arabes fere Dos a Ioppe revertentes, qui die belli cucurrerant illuc et praedam, quam forinsecus invenerant, adripuerant. nam cum caedem de peditibus nostris in postrema parte fecissent magnam et in dextro cornu unam aciem penitus consumpsissent et anteriores sicut postremos victos esse crederent, adsumptis occisorum scutis et lanceis atque galeis lucidis, de quibus se pompatice ornaverant, properantes statim usque Ioppem monstraverant arma nostra Ioppitis, dicentes regem et omnes suos in bello esse peremptos. 

<fulch_of_chart. hist. hier. 2.13.3> quod cum audissent qui in Ioppe custodes remanserant, quia veri erat simile, admirantes valde exterriti sunt et dictis eorum fidem adhibuerunt. Arabes autem illi cum putassent ab exterritis civibus urbem ilico sibi reddi, cogitationibus suis adnihilatis, nihil ibi amplius proficientes, Ascalonem regredi coeperunt. 

<fulch_of_chart. hist. hier. 2.13.4> qui cum nos regredientes ad Ioppem perspexissent, suspicati sunt nos esse de gente sua, qui nobis omnibus in proelio occisis, reliquos Christianos versus Ioppem conversantes appetere vellent. unde valde mirabamur, cum tantum nobis appropiabant nec Francos nos esse cognoscebant, donec milites nostros cita invasione adgredi eos viderent. 

<fulch_of_chart. hist. hier. 2.13.5> tunc videretis celerrime eos huc illucque fugere, ut nec alius alium exspectare vellet, et qui equum tunc non habuit agilem, caput mox gladio subegit. sed quia Franci valde fuerant fatigati et in proelio plures vulnerati, non potuerunt eos sequi. illi sic abierunt, nos vero Ioppem laeti pervenimus. 

<fulch_of_chart. hist. hier. 2.14.0> De Ioppitarum missa legatione ad Tancredum, principem Antiochiae. 

<fulch_of_chart. hist. hier. 2.14.1> O quanta putatis fuit exsultatio et gratiarum actio, cum de muri summo nos erectis vexillis revertentes cernerent, quos in Ioppe remanere feceramus? certe non est dictu minimum. 

<fulch_of_chart. hist. hier. 2.14.2> accurrerant enim illic duo nugigeruli, alter post alterum, qui Ioppitas fefellerant, dicentes: quoniam rex mortuus est cum suis omnibus. qua de re ultra quam credi potest contristati, opinantes hoc esse verum, miserunt Tancredo legationem, qui Antiochiae tunc principabatur in chartula scriptam, quam detulit nauta quidam carinam suam ascendens, hoc tractante regis coniuge. 

<fulch_of_chart. hist. hier. 2.14.3> epistula quidem illa haec verba continebat salutifera: Tancrede, vir praecipue, milesque quam optime, accipe hanc scedulam, quam tibi qui Ioppem inhabitant, regina scilicet et urbis pauci cives, per me legatum festinum mittunt. et ut magis forsan scripturae huic credas quam mihi, perlegi fac illam. 

<fulch_of_chart. hist. hier. 2.14.4> quoniam, pro dolor! rex Hierosolymorum, qui contra Babylonios et Ascalonitas pugnam commisit, in congressu illorum devictus vel forsitan cum suis omnibus, quos secum ad bellum perduxit, occisus est. nam qui calamitatis huius miseriam vix evasit, Ioppem fugiens, hoc nobis deprompsit. 

<fulch_of_chart. hist. hier. 2.14.5> quapropter ad te virum non imprudentem venio legatus, opem quaeritans, ut omni occasione remota, indilate succurrere nitaris genti Dei valde anxiae et, ut reor, metae vitae iam proximae. 

<fulch_of_chart. hist. hier. 2.14.6> hoc dixit, ille obaudiens parumper siluit. sed cum hoc verum esse crederet quod audierat, prae grandi tristitia et dolore tam ipse quam omnes alii, qui aderant, lacrimari pie coeperunt. et responsione legato facta, iussus est fieri apparatus per totam terram suam ad succurrendum Hierosolymitanis. 

<fulch_of_chart. hist. hier. 2.14.7> et cum iam parati essent ad illud iter agendum, ecce subito venit brevigerulus ialter, scidam adferens alteram priori dissimilem, quam Tancredo porrexit. nam quod de incommodo scriptum erat in priori, hoc de prosperitate repertum est in posteriori. lectum enim hic est regem de bello sanum Ioppem remeasse et Saracenos procul dubio magnifice superasse. tunc ergo qui de detrimento doluerant, de bono successu gavisi sunt. 

<fulch_of_chart. hist. hier. 2.14.8> o mira Dei clementia! non in multitudine gentis vicimus, sed divina freti virtute eos dispersimus. itaque ab hostibus sic erepti, Hierosolymam euntes Deo reddidimus! laudes. deinde per VIII menses bellorum quievimus immunes, donec anni revolutio tempus reduxit aestivum. 

<fulch_of_chart. hist. hier. 2.15.0> De exercitu Babylonico contra Christianos coadunato. 

<fulch_of_chart. hist. hier. 2.15.1> Anno autem sequenti MoCoIIo, mediante Maio, congregati sunt apud Ascalonem Babylonii, quos rex eorum huc miserat, ut nos Christianos omnino destruere niterentur. erant simul ibi XX milia equitum et X milia peditum, exceptis clitellariis, qui camelos asinosque victualibus onustos minabant, gestantes in manibus suis ad pugnandum clavam et missilia sua. 

<fulch_of_chart. hist. hier. 2.15.2> hi quidem die quodam urbem Ramulam adierunt et ante eam tabernacula sua extenderunt, porro in una civitatis arce munita erant XV milites, quos rex ibi custodes posuerat, antequam Syri quidam ruricolae versabantur quasi suburbani. hos quidem Christianos Saraceni persaepe nocentes et deturbantes destruere conabantur et arcem illam diruere, quia propter eos inhabitantes non poterant per plana illa libere percurrere. 

<fulch_of_chart. hist. hier. 2.15.3> insuper episcopum urbis eiusdem, qui in ecclesia S. Georgii manebat cum clientela sua, comprehendere moliebantur. quod monasterium cum die quodam incursu malivolo circuissent, considerata loci firmitate, Ramatha redierunt. 

<fulch_of_chart. hist. hier. 2.15.4> episcopus autem ille, cum fumos flammasque inspexisset, ignibus eorum accensis iam in culmis timuit, ne ab eis ad eum remeantibus obsideretur. et praecavens in futurum, mandavit confestim regi, qui in Ioppe inerat, ut ei festinanter succurreret, quoniam Babylonii ante Ramulam hospitati erant, de quibus cohors una iam circa monasterium suum inruentes cucurrerant. 

<fulch_of_chart. hist. hier. 2.15.5> quod cum audisset rex, sumptis armis suis equum ascendit concitus, quem militia eius, ipso iubente et cornu regio monente, citissime secuta est. 

<fulch_of_chart. hist. hier. 2.15.6> aderant tunc in Ioppe milites quamplurimi, qui, ventum praestolantes opportunum, in Franciam redituri transfretare optabant. hi equidem equis carebant, quoniam in anno praeterito, cum per Romaniam peregre Hierosolymam pergebant, equos suos et omnia, quae habebant, amiserant, unde mentio hic non incongrue interserenda est. 

<fulch_of_chart. hist. hier. 2.16.0> De secunda Francorum miserabili peregrinatione et de morte Hugonis Magni. 

<fulch_of_chart. hist. hier. 2.16.1> Cum Francorum exercitus ingens, ut dictum est, Hierusalem tenderet, aderant in illa multitudine simul Guillelmus, Pictavensium comes, et Stephanus, comes Blesensis, qui ab Antiochia, relicto exercitu, discesserat; sed quod tunc reliquerat, nunc restaurare satagebat. cum his etiam Hugo Magnus erat, qui post Antiochiam captam in Gallias repedaverat. aderatque cum his Raimundus, comes Provincialium, qui apud Constantinopolim moratus erat, postquam de Hierusalem hucusque regressus fuerat. aderat quoque Stephanus, Burgundiae comes nobilis, adiecto populo innumero, de equitibus et peditibus exercitu bipartito. 

<fulch_of_chart. hist. hier. 2.16.2> his in Romaniae finibus obstitit Soliman Turcus, cui iam diu Franci Nicaeam urbem abstulerant. sed detrimenti sui non immemor, cum multitudine Turcorum magna exercitum Francorum infeliciter dispersit et confudit et totum ferme ad interitum advexit. 

<fulch_of_chart. hist. hier. 2.16.3> sed quia, Domino providente, catervatim per plures incedebant vias, nec contra omnes dimicare nec omnes occidere potuit. sed quia eos fatigatos et fame et siti anxios atque pugnae sagittariae indoctos esse didicit, magis quam C milia equitum atque peditum gladio peremit. 

<fulch_of_chart. hist. hier. 2.16.4> de mulieribus nempe alias occidit, alias secum abduxit. multi vero per devia fugientes et montana, siti et angustia exstincti sunt. quorum equos et mulos, iumenta quoque et ornamenta multiformia Turci habuerunt. 

<fulch_of_chart. hist. hier. 2.16.5> illic perdidit comes Pictavensis quaecumque habebat, familiam suam atque pecuniam. vix etiam mortem evadens, pedes tantum et prae miseria lugubris et confusus Antiochiam pervenit. cuius anxietati Tancredus compatiens, eum pie suscepit et de bonis suis sublevavit. quem Dominus ita castigans castigavit, sed morti non tradidit. 

<fulch_of_chart. hist. hier. 2.16.6> hoc quippe, ut nobis videbatur, tam illi quam ceteris propter peccata eorum et superbiam contigit. 

<fulch_of_chart. hist. hier. 2.16.7> qui autem evaserunt, Hierusalem venire non distulerunt, excepto Hugone magno, quem in Tarso Ciliciae defunctum sepelierunt. qui cum Antiochiam pervenissent, alii per mare, alii vero per terram Hierusalem perrexerunt. qui equum habere potuerunt, per terram libentius iverunt. 

<fulch_of_chart. hist. hier. 2.17.0> De captione Tortosae urbis. 

<fulch_of_chart. hist. hier. 2.17.1> Cumque usque Tortosam venissent, quam Saraceni tunc possidebant, non tardaverunt, sed per mare et per terram adsilierunt. quid morabor? urbem ceperunt, Saracenos occiderunt, pecuniam eorum habuerunt et postea iter suum carpere non desierunt. 

<fulch_of_chart. hist. hier. 2.17.2> sed molestum omnibus fuit, cum Raimundum comitem ibi remanere viderunt, quem omnes Hierusalera secum iturum sperabant. sed quia noluit, ibi remansit, urbem obtinuit, unde blasphemiam ei inferebant. 

<fulch_of_chart. hist. hier. 2.17.3> ultra deinde progredientes transierunt Archas et urbem Tripolim Gibellulumque. inde venerunt ad meatum callis angustum prope urbem Berytum. 

<fulch_of_chart. hist. hier. 2.17.4> illic eos rex Balduinus per XVIIl dies exspectaverat, custodiens interim viam illam ne forte Saraceni occuparent et peregrinis transitum vetarent. ipse enim rex legationem inde precatoriam habuerat ab exercitu illo veniente. 

<fulch_of_chart. hist. hier. 2.17.5> cumque regem sibi obvium illic invenissent, congratulati sunt valde et, osculis adinvicem datis, Ioppem profecti sunt, ubi iam applicuerant qui per mare iverant. 

<fulch_of_chart. hist. hier. 2.18.0> De miserabili proelio Christianorum atque Turcorum, in quo Christiani occisi, Turci victores fuerunt.

<fulch_of_chart. hist. hier. 2.18.1> Prope erat Pascha, et Hierusalem tunc adierunt, quia hoc desiderabant. qui postquam sollemnitatem ibi, ut mos est, peregissent, Ioppem regressi sunt. 

<fulch_of_chart. hist. hier. 2.18.2> tunc, quoniam inops erat comes Pictavensis et desolatus omnimoda egestate, navim cum paucis ascendens, Franciam repatriavit. 

<fulch_of_chart. hist. hier. 2.18.3> tunc Stephanus Blesensis cum aliis pluribus transfretare voluit; sed in pelago vento ei obsistente, nihil aliud quam reverti potuit. qui tunc in Ioppe iam de mari regressus erat, cum rex in equum suum, ut dictum est superius ascendit contra hostes iturus, qui ante Ramulam sedebant. 

<fulch_of_chart. hist. hier. 2.18.4> adhuc inibi erat Gaufridus, comes quidam Vendomensium, et Stephanus, comes Burgundiae, et Hugo Liziniacensis, frater Raimundi comitis. hi, cum equos ab amicis suis et cognatis quaerentes mutuati essent, mox in eos conscendentes regem secuti sunt. 

<fulch_of_chart. hist. hier. 2.18.5> hoc siquidem immodestia regis magna fuit, qui gentem suam exspectare neglexit nec ordinate, sicut oportet sapienter ire, ad bellum processit. sed absque peditibus milites suos vix exspectans acceleravit hostes appetere, donec ignoranter intra multitudinem Arabum se infixerit. et quia in probitate sua plus quam deberet confidebat nec plures esse quam M vel DCCos sperabat, ideo sic properabat, ut, antequam refugerent, obvius illis veniret. 

<fulch_of_chart. hist. hier. 2.18.6> sed cum exercitum eorum subito intuitus esset, timore perterritus animo infremuit, attamen consolationis valetudinem adsumens, respexit suos, quos pie adloquens ait: o milites Christi et amici mei, nolite bellum hoc respuere, sed armati Dei virtute pro vobismetipsis viriliter pugnate. nam sive vivimus sive morimur, Domini sumus. quod si quis fugere temptaverit, iam non est spes evadendi. pugnando vincetis, fugiendo cadetis. 

<fulch_of_chart. hist. hier. 2.18.7> tunc autem, quoniam locus et opus erat monstrandi probitatem, repente in Arabes forti impetu se impegerunt. et quia non erant nostri plusquam CC milites, XX milibus circumplexi sunt. qui cum a pressura gentilium gravissime cohiberentur et maior pars nostrorum minimae horae spatio perempta occidisset, onus huiusmodi ferre nequiverunt, quin residui in fugam verterentur. 

<fulch_of_chart. hist. hier. 2.18.8> sed licet tam male eis acciderit, prius in eos probissime ulti sunt. nam plures ex eis occiderunt et de campis eiectos tabernaculis suis privaverunt. denique, Deo permittente, a superatis superati sunt. 

<fulch_of_chart. hist. hier. 2.18.9> evasit autem gratia Dei rex, et nobiliores militiae suae aliquanti, qui cursu cito in urbem Ramulam se intruserunt; non enim longius fugere potuerunt. 

<fulch_of_chart. hist. hier. 2.19.0> De fuga regis Balduini. 

<fulch_of_chart. hist. hier. 2.19.1> Rex autem, cum nollet se ibi includi, malens alibi mori quam ibi viliter intercipi, accepto protinus consilio, committens se tam morti quam vitae, foras exire conatus est. et adhibitis sibi tantummodo V collegis, quos tamen non diu habuit, quoniam ab adversariis retenti sunt, cursu praepetis equi montana fugiens petiit. itaque Dominus eum de manibus inimicorum suorum fortiorum eripuit, qui libenter tunc Arsuth proficisceretur, si posset, sed hostibus ei obsistentibus, illuc ire nequivit. 

<fulch_of_chart. hist. hier. 2.19.2> hi etiam, qui in urbe Ramulensi remanserunt, postmodum extra ostium exire non potuerunt. ab impia enim gente undique obsessi, denique, pro dolor! ab eisdem sunt comprehensi. quorum quosdam occiderunt, quosdam vero secum vivos abduxerunt. 

<fulch_of_chart. hist. hier. 2.19.3> episcopus autem cum in ecclesia S. Georgii hoc infortunium contingi audisset, Ioppem furtive aufugit. 

<fulch_of_chart. hist. hier. 2.19.4> heu! quam nobiles et probos milites ea tempestate amisimus, tam in bello prius quam in turrii iam dicta posterius. occisus est enim Stephanus Blesensis, vir prudens et nobilis, Stephanusque alter, Burgundiae comes. 

<fulch_of_chart. hist. hier. 2.19.5> extorserunt se inde III milites, qui plagis et ictibus vehementer adflicti, cursu fugitivo Hierusalem nocte sequenti equitaverunt. qui urbem ingressi, infortunium, quod acciderat, civibus propalaverunt. de rege autem, sive viveret sive mortuus esset, nihil veri se scire dixerunt. unde statim luctus non minimus est omnibus ortus. 

<fulch_of_chart. hist. hier. 2.20.0> Quod rex fugens ingressus est Arsuth. 

<fulch_of_chart. hist. hier. 2.20.1> Rex autem, cum nocte sequenti pro timore Arabum in montanis delituisset, die tertio, cum uno tantum milite et armigero eius de montanis egressus, tamquam quilibet in incognitis erroneus, per devia desertorum esuriens et sitiens, Arsuth oppidum suum est ingressus. 

<fulch_of_chart. hist. hier. 2.20.2> una quidem res illi saluti fuit, quod paulo ante illinc recesserant D milites hostiles, qui aliquandiu murum oppidi quasi exploratores circumierant. quos nequaquam rex evasisset, si ab eis visus esset. 

<fulch_of_chart. hist. hier. 2.20.3> ingrediente autem rege Arsuth, gaudenter a suis suscipitur. comedit et bibit et tutatus dormivit. hoc enim humanitas desiderabat. 

<fulch_of_chart. hist. hier. 2.21.0> Quod Hugo de Tyberiade atque patriarcha Hierosolymitanus in auxilium regis properaverunt, et de bello peracto, Christianis videntibus, virtute et auxilio S. crucis. 

<fulch_of_chart. hist. hier. 2.21.1> Ipso die ecce Hugo de Tiberiade civitate veniens, unus de optimatibus regis, qui iam confusione eius audita, solatium aliquod genti residuae impendere optabat. quo viso, laetatus est rex valde. habebat enim secum LXXX milites, quibus opus erat negotio imminenti. legatione a Hierosolymis habita, subvenire Ioppitis accelerabat. 

<fulch_of_chart. hist. hier. 2.21.2> sed non est ausus rex eos ducere per terram propter hostes viatoribus insidiantes; sed intrans in unam cumbam navigavit Ioppem. et cum applicuisset portui, cum gaudio magno susceptus est, quia iuxta illud evangelii: mortuus fuerat et revixit, perierat et inventus est. et quem mortuum iam deplorabant, nunc vivum et sanum vident. 

<fulch_of_chart. hist. hier. 2.21.3> sequenti vero die egressus est Hugo praedictus de Arsuth et Ioppem pavidus properavit. cui rex inadiutorium processit, ne ab hostibus in via oppugnaretur. 

<fulch_of_chart. hist. hier. 2.21.4> cumque Ioppem pervenisset, consilio non diutius prolongato, regem monuit necessitas, ut illos, qui Hierusalem et apud S. Abraham inerant, mandando venire Ioppem faceret, ut bellum item cum Arabibus committeret, qui Ioppem machinabantur comprehendere, prope hospitati. 

<fulch_of_chart. hist. hier. 2.21.5> dum autem meditaretur quem illuc legatum mitteret, vidit ibi quendam Syrum, hominem humilem et habitu vilem, quem obnixe precatus est, ut pro Dei amore hanc legationem facturus susciperet, quia non inveniebat qui eam explere posset vel auderet. non enim audebat per viam gradi quispiam propter hostiles insidias. is autem, suscepta ex Deo audacia, nocte sub opaca, ne ab inimicis videretur, per invia et loca satis aspera incedere non differens, die IIIo fessus valde Hierusalem pervenit. 

<fulch_of_chart. hist. hier. 2.21.6> cumque rumorem desiderabilem de rege civibus innotesceret et vivum eum esse declararet, omnes Domino debitas inde deferunt laudes. nec mora longior fuit. 

<fulch_of_chart. hist. hier. 2.21.7> scripto quod tulerat lecto, parati sunt ilico milites quot ibi reperiri potuerunt. XC, ut reor, tam de militibus quam de illis, qui equos habere potuerunt vel iumenta. sed quamvis voluntarie, tamen satis timide ascendentes, illuc ire non distulerunt. hostium quidem subsistentium insidias pro posse vitantes et per devia euntes, a parte Arsuth divertentes iter suum deduxerunt. 

<fulch_of_chart. hist. hier. 2.21.8> qui cum iuxta litus maris perpropere graderentur, occurrerunt eis gens nefaria, qui sperabant eos illic intercipere et occidere. quorum aliquibus oportuit iumenta sua ibi relinquere et in maris undas ad natandum se iactare, ut dolor dolori medicina fieret. illo enim natatu ab impiis eruti sunt, iumenta autem perdiderunt. milites vero equos habentes agiles defendendo se Ioppem pervenerunt; vix tamen evaserunt. 

<fulch_of_chart. hist. hier. 2.21.9> rex autem adventu eorum exhilaratus ei admodum vegetatus, haud longius negotium suum differri voluit. sed mane sequenti, militibus suis cum gente pedestri ordinatis, contra inimicos suos bellaturus exivit. 

<fulch_of_chart. hist. hier. 2.21.10> illi equidem non longe ab Ioppe erant, sed quasi tribus miliariis, ubi machinas suas iam praeparabant, ut indilate Ioppem obsiderent et coartatam comprehenderent. sed cum gentem nostram contra se ad proelium ire spectarent, protinus sumptis armis suis audacter exceperunt. et quia multitudo magna erant, gentem nostram undique gyraverunt. 

<fulch_of_chart. hist. hier. 2.21.11> quibus inclusis, nihil eis ulterius nisi divinum auxilium prodesse potuit. sed in omnipotentia Domini prorsus confidentes ubi turmam densiorem et fortiorem viderunt, impetu mirabili ferire non distulerunt. qui cum in una parte fortiter pugnando eos penetrassent, ilico aliorsum eos recurrere necesse fuit, quoniam ubi pedites nostros absque protectione militum videbant, illuc statim festinantes extremos occidebant. 

<fulch_of_chart. hist. hier. 2.21.12> pedites tamen nostri non ignavi pluviam sagittarum invadentibus se tantam iaciebant, ut in visibus eorum et peltis multas infixas videretis. itaque cum a peditibus sagittariis vehementer essent repulsi et a lanceis militaribus multi sauciati et de papilionibus suis iam privati, opitulante Deo, Francorum obtutibus dorsa fugientes verterunt. sed non sunt diu fugati, quia fugatores erant pauci. 

<fulch_of_chart. hist. hier. 2.21.13> tabernacula autem sua Francis in campo reliquerunt cuncta, stipendiumque totum. equos quippe suos omnes abduxerunt fere, exceptis aliquantis plagatis et in fuga siti exstinctis. de camelis eorum et asinis multos habuimus. multi eorum cum fugerent, vel laesi vel siti exasperati in via sunt mortui. 

<fulch_of_chart. hist. hier. 2.21.14> Vere dignum erat et iustum, ut qui ligno dominicae crucis muniti erant, super inimicos eiusdem crucis victores exsisterent. quod si in anteriore bello eadem crux alma cum rege deferretur, non est haesitandum, quod populo suo Dominus propitiaretur. 

<fulch_of_chart. hist. hier. 2.21.15> sed sunt nonnulli plus in virtute sua quam in Domino confidentes et in suo sensu nimium abundantes et sapientum consilium spernentes. praecipitanter opus suum patrare praesumunt, et inconsulte. unde saepe contigit detrimentum magnum non solum eis evenire, sed et multis aliis operis eiusdem expertibus. unde solent tales plus Dominum inculpare quam stultitiam suam recognoscere. 

<fulch_of_chart. hist. hier. 2.21.16> qui cum stulte quidem inchoat, rei exitum non considerat. equus paratur ad bellum, Dominus autem salutem tribuet. si iusti precatio non semper a Domino exauditur, quanto minus impii? vel quare inculpat Deum, cum statim ei non adimplet desiderium suum? cur exaudietur, cum nihil boni sit promeritus? nonne ipse novit quid agendum sit in omnibus? 

<fulch_of_chart. hist. hier. 2.21.17> Boetius circa huiusmodi dicit: quicquid citra spem videas geri, rebus quidem rectus ordo est, opinioni vero tuae perversa confusio. sed non rerum merita, sed fortunae spectat eventum stultus. multotiens quidem existimat homo id esse sibi nocuum, quod postea vertitur ad proficuum; et contingit econtra cum alicui bene succedit, paulo post eidem evenire quod multum officit. 

<fulch_of_chart. hist. hier. 2.21.18> Expleto bello, ut dictum est, in quo rex victor exstitit, tabernaculis eorum collectis, Ioppem regressus est. postmodum quievit terra bellorum immunis, tempore sequenti autumnali scilicet atque hiemali. 

<fulch_of_chart. hist. hier. 2.22.0> Quod rex Accon urbem obsedit. 

<fulch_of_chart. hist. hier. 2.22.1> Anno MoCoIIIo, tempore veris, cum Pascha ex more in Hierusalem celebrassemus, urbem Accon, Ptolemaidam dictam, rex cum exercitulo suo adgressus obsedit. sed quia muro et antemurali fortis erat valde, non potuit eam tum comprehendere, praesertim cum mirabiliter Saraceni probissime intus se defenderent. cum autem tam segetes quam virgulta eorum hortosque devastasset, Ioppem rediit. 

<fulch_of_chart. hist. hier. 2.23.0> De principe Boamundo a captivitate liberato. 

<fulch_of_chart. hist. hier. 2.23.1> De domno autem Boamundo desiderabilis rumor exiit tunc divulgatus, quia de Turcorum custodia, Dei gratia, liberatus est. ipse enim quomodo de captione redemptus exierat, per nuntium suum mandando notum fecit, et qui Antiochiae prius principatus fuerat, postea gaudenter a civibus suis susceptus terram illam nobilitavit et possedit. 

<fulch_of_chart. hist. hier. 2.23.2> Laodiciam civitatem, quam Tancredus postea ceperat et hominibus imperatoris Constantinopolitani abstulerat, suscepit insuper Boamundus; unde Tancredo de terra sua competenter tribuit et eum sibi gratanter pacificavit. 

<fulch_of_chart. hist. hier. 2.24.0> De rege usque ad mortem paene vulnerato. 

<fulch_of_chart. hist. hier. 2.24.1> Tempore illo, rege Balduino contra Saracenos more solito certante, contigit die quodam eum in paucos eorum inruere, et dum de interitione eorum iam certus sub spe gauderet en Aethiops unus pone rupem delitens, callide insidiatus est ei, ut interimeret. qui missili fortiter vibrato, prope cordi regem a dorso profunde vulneravit. quo ictu fere usque ad necem eum laesit. sed cum postea se medicari sollicite studuisset, post incisionem etiam cicatricis vexatae sospes tandem efifectus est. 

<fulch_of_chart. hist. hier. 2.25.0> De captione urbis Accon, quae vulgo Acra dicitur. 

<fulch_of_chart. hist. hier. 2.25.1> Anno MoCoIVo, transacta hieme, cum in Hierusalem verno florente Paschae sollemnia celebrata fuissent, rex Balduinus congregata gente sua profectus est Accon et iterum obsedit eam. ad quod venerunt Ianuenses cum classe LXX navium rostratarum. et cum civitatem machinis et pervasionibus crebris per XX dies circumcirca cohibuissent, perterriti valde Saraceni, vellent nollent, reddiderunt eam regi. 

<fulch_of_chart. hist. hier. 2.25.2> erat enim nobis valde necessaria, quoniam inest ei portus adeo utilis, ut inter moenia secura naves quamplurimas sane concipiat. 

<fulch_of_chart. hist. hier. 2.25.3> lam novies orto gemino sub sidere Phoebo, Urbs Accon capitur, Ptolemaida quae vocitatur, Anno mileno centeno necne quaterno. Non est urbs Acharon, quam quilibet aestimat Accon. Illa Philistea, Ptolemaida dicitur ista. 

<fulch_of_chart. hist. hier. 2.25.4> Urbe autem sic capta, de Saracenis plures occiderunt, quosdam vivere permiserunt, res eorum totas habuerunt. 

<fulch_of_chart. hist. hier. 2.26.0> Quod Boamundus in Apulia transfretare disposuit. 

<fulch_of_chart. hist. hier. 2.26.1> Aestivo deinde tempore evoluto, necessitate Boamundus nimia anxius, raro navigio transfretavit in Apuliam, terra sua tota Tancredo commissa. cum eo tunc transivit Daibertus, qui patriarcha Hierosolyniorum fuerat, vir prudens et consilio pollens. 

<fulch_of_chart. hist. hier. 2.26.2> ivit Boamundus, ut de transmarinis partibus gentem secum reduceret. ivit autem Daibertus, ut causam suam et iniuriam sibi a rege factam Romano papae innotesceret. ivit et impetravit, sed non rediit, quia in via obiit. 

<fulch_of_chart. hist. hier. 2.27.0> Quomodo Antiocheni contra Parthos dimicantes capti et quidam occisi sunt. 

<fulch_of_chart. hist. hier. 2.27.1> Hoc anno commoti sunt Parthi et Medi atque Chaldaei et qui in Mesopotamiam habitant adfines nostri ad nos Christianos impetendum et omnimode pessundandum. quo rumore ad nos usque effuso optimates universi ad excipiendos eos nihilominus se praeparaverunt. 

<fulch_of_chart. hist. hier. 2.27.2> et praeparati sunt sub festinantia domnus Boamundus et Tancredus, Balduinus quoque comes Edessenus, necnon et Goscelinus et Daibertus ille Hierosolymitanus atque archiepiscopus Edessenus, nomine Benedictus cum turba militari simul et populari. 

<fulch_of_chart. hist. hier. 2.27.3> et Euphrate flumine praetergresso, Carramque deinde civitatem prope flumen Chabor nominatum hostium phalangibus obviaverunt, et commisso statim proelio iuxta Racha peccatis nostris exigentibus, in dispersionem et confusionem Christiani sunt dati. quam pugnam longe omnibus anterioribus bellis fuisse atrociorem, rerum exitus monstravit. 

<fulch_of_chart. hist. hier. 2.27.4> ibi domnus capitur Balduinus, comes Edessenus, rex quidem Hierosolymorum futurus et a primo rege secundus; capiturque cum eo domnus Goscelinus, cognatus eius; cum his quoque archiepiscopus praedictus. plurimi autem in memoratum flumen obruti exstincti sunt. equi et muli et opum infinita copia est perdita. 

<fulch_of_chart. hist. hier. 2.27.5> domnus Boamundus vero et domnus Tancredus per devia et per diverticula passim fugientes, nec viam nec semitam utiliorem eligentes, errabundi et confusi tandem evaserunt. 

<fulch_of_chart. hist. hier. 2.27.6> multi etiam sagittis et pugionibus transfixi occubuerunt. et qui Carram sine magna difficultate comprehendere possent, si eam in primis obsedissent, postea nec in itu nec in reditu adipisci licuit. et quoniam securitas interdum damnum fallendo generat, ita metus et sollicitudo emolumentum providis et timidis parat. nocuit enim saepe, ut scriptum est, diferre paratis. 

<fulch_of_chart. hist. hier. 2.27.7> huic siquidem negotio sive infortunio duo nimirum hostes, discordia et invidia, genti nostrae obfuerunt; qui etiam de adquisitis possessionibus ad nimiam egestatem inclinare solent homines. hoc saepe vidimus, hoc experimento didicimus. non fallor, nec ambage deceptoria pellicens, frivola commentor. 

<fulch_of_chart. hist. hier. 2.27.8> vere in hoc itinere tam periculoso, tam formiduloso, molestis verbis adinvicem exacerbantes, ante ruinam istam fere ab alterutro voluerunt secedere et foedus initum corrumpere. quod qui male facit et bene sperat, ipse siquidem delirat. nam sine pace vel mutua dilectione nihil est Deo acceptabile. ignavum est igitur vel nequissimum, ut illius deseram societatem, cui prodesse debeo usque ad mortem. 

<fulch_of_chart. hist. hier. 2.27.9> adiuvit autem Deus archiepiscopum Edessenum in vinculis iam positum. quem cum de reculis suis et utensilibus ut iumentum Turci onerassent, patrocinio cuiusdam militis armipotentis, qui pro eo animam suam caritative posuit, opitulante Deo, de manibus eorum miro ausu eum eripuit. non enim animam suam quam se pretiosiorem fecit. 

<fulch_of_chart. hist. hier. 2.27.10> multi itaque in hac nostra peregrinatione zelo Dei efferventes et vitam suam breviari optantes, beato fine defungi et cum Christo frui quiete studuerunt. 

<fulch_of_chart. hist. hier. 2.27.11> sicut quidam, aliquibus de nostris audientibus et videntibus, dum eramus apud Antiochiam, cum audiret nomen Domini a quodam perfido cum magna dehonestatione blasphemari, vivifico spiritu animatus dicto contradixit et facto. et continuo calcaribus equum pungens adsistentibus in circo vivacissime interrogando intulit: si quis vestrum in Paradiso cenare desiderat, nunc mecum veniat et mecum prandeat. iam iam enim abibo. 

<fulch_of_chart. hist. hier. 2.27.12> qui mox lancea vibrata inter hostium milia se inserens, primum sibi obvium subruens interemit, licet interimens ilico interimeretur. itaque fide circumfultus et spe, munitusque caritate, feliciter occubuit. quis unquam audivit tale? adhuc positus in terris, iam gloriabatur in caelis. 

<fulch_of_chart. hist. hier. 2.27.13> propterea laetamini caeli et qui habitatis in eis. et est nobis utique laetandum et iocundandum, quia gaudent angeli de tanto consorte augmentati. prope autem erat qui eum audiebat et donativum ei pensabat et sedem perennem parabat. 

<fulch_of_chart. hist. hier. 2.28.0> De liberatione comitis Balduini et de proelio inter ipsum et Tancredum. 

<fulch_of_chart. hist. hier. 2.28.1> Cum autem annis fere V domnus Balduinus in vinculis tentus fuisset, datis obsidibus electis, fide interposita cum sacramento sub interminatione ut redemptionem redderet, cum postea ipsi obsides carceris custodes callidissime necassent, de carcere evasit unde adiutorem fidelissimum Goscelinum habuit. 

<fulch_of_chart. hist. hier. 2.28.2> sed cum ad Edessam urbem suam postea rediit, introire in eam non potuit, quia Tancredus cum suis introitum ei vetuit. 

<fulch_of_chart. hist. hier. 2.28.3> denique quia hoc ratio fieri permisit et propter iusiurandum, quod domnus Boamundus antea interponi fecit, ut quocumque modo de captione quandoque exiret, sine controversia terram suam illi redderet: nec postmodum mora fuit, Balduinus et Goscelinus, duo, contra Tancredum tertium proelium commiserunt. 

<fulch_of_chart. hist. hier. 2.28.4> cui supplicanti et pacem quaerenti nullatenus adquieverunt. sed Goscelinus, congregatis VII Turcorum milibus, Tancredum importune ad proelium lacessivit et adiuvantibus Turcis D de clientela Tancredi ceciderunt. et licet primitus fere vinceretur Tancredus, tandem Deo iuvante, cuius aequitatem semper vidit vultus, victor in campo remansit, victor honoris. 

<fulch_of_chart. hist. hier. 2.28.5> sed cum optimates terrae damnum nasci viderent, utrobique sumpto invicem utili consilio, ad concordiam eos reduxerunt. 

<fulch_of_chart. hist. hier. 2.29.0> Quod Boamundus in Gallias transfretavit. 

<fulch_of_chart. hist. hier. 2.29.1> Tunc Boamundus in multis desolatus, ut superius iam dictum est, in Gallias transfretans est profectus. ubi inter cetera negotia Philippi regis filiam, nomine Constantiam, uxorem duxit et in Apuliam reduxit, de qua duos filios habuit. quorum quidem priore natu obeunte, posterior vero nomine, quo pater nuncupatus, heres remansit. 

<fulch_of_chart. hist. hier. 2.30.0> Quod Tankredus cum Turcis pugnans victoriam adeptus est. 

<fulch_of_chart. hist. hier. 2.30.1> Anno Domini MoCoVo mortuus est comes Raimundus, miles emeritus, in oppido suo ante Tripolim civitatem II. Kal. Martii. cui successit nepos eius Guillelmus Iordanus. 

<fulch_of_chart. hist. hier. 2.30.2> ea tempestate Saracenorum et Turcorum protervia solita non defuit, cum deinde mense Aprili rex Calipti, Radoan nomine, de regione sibi confini exercitum adunavit non minimum et contra Tancredum, Antiochiae principem, cornu suum ad proeliandum nimis accensum extulerit. 

<fulch_of_chart. hist. hier. 2.30.3> Tancredus autem non in multa gente, sed in Domino spei suae figens ancoram, aciebus suis bene compositis, contra hostes illo incunctanter equitavit. quid longius morer? audacter ante Artasium in eos inruit et, Deo suffragante, illi protinus pavore circumcussi dorsa fugae dederunt. fugerunt et fugati sunt. qui fugere non potuit, nec mortem evasit. 

<fulch_of_chart. hist. hier. 2.30.4> de interemptis non fuit numerus, de equis eorum plures habuit Tancredus; signum quoque regis fugitivi retinuit. cornu suo sic quassato mutilatus abiit. glorificatus est igitur Deus, qui suis semper subvenit fidelibus. 

<fulch_of_chart. hist. hier. 2.30.5> de Antiochenis hoc tantillum diximus, nunc de Hierosolymis non taceamus. 

<fulch_of_chart. hist. hier. 2.31.0> Quod iterum rex Babilonis omnem exercitum suum contra regem Balduinum misit, contra quos ille semet praeparavit. 

<fulch_of_chart. hist. hier. 2.31.1> Referendum enim est, quomodo rex Babylonis ipso anno gentem coadunaverit multam, quam Ascaloniam per militiae suae ducem ad proeliandum contra Christianismum misit, arbitrans et moliens nos omnes de Terra sancta exterminare. didicerat enim nos esse paucissimos et sine succursu solitorum peregrinorum. conglobati ergo sunt apud Ascalonam tam Arabes equites quam Aethiopes pedites, cum quibus etiam fuerunt Turci Damasceni plus minus mille qui sagittarii erant probissimi. 

<fulch_of_chart. hist. hier. 2.31.2> quod cum regi Balduino nuntiatum fuisset, congregavit omnino gentem suam et exspectavit eos apud Ioppem. et quia necessitas hoc exposcebat, cuncti, qui in urbibus conversabantur, arma ferre potentes ad bellum perrexerunt, exceptis his tantummodo, qui muros noctu custodirent. 

<fulch_of_chart. hist. hier. 2.31.3> timor et tremor tunc venerunt super nos. metuebamus enim, ne aut de civitatibus nostris aliquam gente vacuatam caperent aut regem cum popello suo in bello interimerent. Augustus erat mensis. callebant equidem ab utraque parte proeliari differentes, nec nos illos nec illi nos impetebant. 

<fulch_of_chart. hist. hier. 2.31.4> termino autem ut opinor, divinitus disposito, promovit se gens nefaria ab Ascalone et coeperunt ad nos approximare. quo comperto, egressus est rex Ioppem et equitavit usque ad Ramulam civitatem. 

<fulch_of_chart. hist. hier. 2.31.5> et quia bonum erat omnimode nostros Domino adhaerere et in eo spem certam ponere, inspirato a Domino Deo consilio, misit rex in Hierusalem nuntium suum festinum ad patriarcham et clerum atque plebeculam, flagitans, ut obnixe omnipotentis Dei exorarent misericordiam, ut Christianis suis in angustia positis opem de excelsis dare dignaretur. 

<fulch_of_chart. hist. hier. 2.31.6> noluit ergo legatus satis precatus quicquid mercedis accipere, timens, ne forte legationem illam non posset explere aut mercedem illam vivus adquirere, sed sperans quandoque de labore hoc devoto remunerationem se percepturum a Deo, commendans animam suam et corpus suum in manus conditoris sui, Hierosolymam propere non distulit ire. qui, Domino ducente, illuc pervenit, et ingressus civitatem quod quaerebat non celavit. 

<fulch_of_chart. hist. hier. 2.31.7> quo manifestato, iussum est a patriarcha campanam maiorem sonari et gentem ante se totam adunari. O fratres, inquit, amici et servi Dei, ecce vere bellum quod audieratis futurum, nam hoc referente nuntio, proculdubio nobis est paratum. et quia sine divino auxilio nullatenus genti tantae poterimus obsistere, clementiam Dei omnes implorate, ut regi nostro Balduino et suis omnibus clemens adiutor in hoc proelio imminente dignetur adesse. 

<fulch_of_chart. hist. hier. 2.31.8> distulit quidem rex hodie bellum fieri, sicut per hunc brevigerulum nobis notum modo facit, quatinus die crastina, quae dies erit Dominica, qua Christus a morte resurrexit, securius proelietur et adiunctis orationibus vestris et eleemosynis apud Deum roboratus, confidentius pugnet. 

<fulch_of_chart. hist. hier. 2.31.9> quapropter in hac nocte iuxta dictum apostoli, vigilate, state in fide, omnia vestra fiant in caritate. cras ibitis per loca in urbe hac sancta, adfligentes vos et humiliantes pedibus nudatis et Dominum Deum pie deprecantes, ut de manibus inimicorum suorum nos liberet. 

<fulch_of_chart. hist. hier. 2.31.10> ego ipse iam illuc vado; iamiamque a vobis discedo, monens ut, si quis ex vobis hic residuus arma ferre valet, mecum prompte veniat. rex enim hominibus indiget. 

<fulch_of_chart. hist. hier. 2.31.11> ut quid plus moror? conscendunt in equos fueruntque simul CL tam equites quam pedites, et ita nocte imminente celeriter perrexerunt et diluculo Ramulam urbem pervenerunt. 

<fulch_of_chart. hist. hier. 2.31.12> qui autem in Hierusalem remanserunt, precibus et eleemosynis adflictionibusque studiosissime vacaverunt. usque horam meridianam ecclesias invisere non cessaverunt. cantando plorabant, plorando cantabant, nam in processione clericis hoc faciebant. ego quoque cum ipsis nudipes orabam. maiores etiam natu usque horam nonam die illa non comederunt nec infantes genitricum ubera suxerunt, donec fame vexati ploraverunt. eleemosynae nempe uberes egenis impertitae sunt. haec enim sunt opera quibus Deus placatur, quibus ad salutem excitatur quibus conversus non relinquit post se benedictionem. 

<fulch_of_chart. hist. hier. 2.32.0> Pugna Hierosolymitanorum cum Turcis, adepta victoria per virtutem sanctissimae crucis. 

<fulch_of_chart. hist. hier. 2.32.1> Cumque Ramulam patriarcha, ut dictum est, pervenisset et aurora postera stellas inciperet depellere micantes, gavisi sunt omnes de adventu suo et excitati omnes cucurrerunt ad presbyteros, ut peccata sua Deo et eis confiterentur. ad patriarcham similiter optimates verbum aliquod salubre ab eo audire et a peccatis suis absolvi cupientes. 

<fulch_of_chart. hist. hier. 2.32.2> hoc facto, veste pontificali patriarcha indutus, gloriosam crucem dominicam, quae in talibus negotiis deferri solebat, in manibus sumpsit, et ordinatis, ut decuit, catervis de militibus et peditibus adversus hostilem exercitum progressi sunt. 

<fulch_of_chart. hist. hier. 2.32.3> milites nostri erant D, exceptis illis, qui militari nomine non censebantur, tamen equitantes. pedites vero nostri non amplius quam II milia aestimabantur. pagani autem XV milia tam de peditibus quam de militibus deputabantur, qui nocte illa non plus Ionge a Ramula quam IV miliariis hospitati sunt. 

<fulch_of_chart. hist. hier. 2.32.4> qui cum regem mane contra se viderent cum suis procedere, confestim ad proeliandum se paraverunt. attamen versutia eorum aliquantulum tunc quassata est, cum partem unam de exercitu suo, sed minorem, ante Ramulam mittere disposuerant, ut exercitum nostrum fallerent maiorem vero partem mitti Ioppem statuerant, ut et eam adsilirent et nobis nescientibus caperent. sed cum regem adversus eos sic equitare perspicerent, simul reglobati sunt molimine suo confuso. 

<fulch_of_chart. hist. hier. 2.32.5> nec mora longior, alii alios impetierunt. Tunc clipei resonant et ferri stridet acumen. Factoque utrinque impetu, exclamaverunt nostri omnes contra eos: Christus vincit, Christus regnat, Christus imperat! sicut eis iussum fuerat. 

<fulch_of_chart. hist. hier. 2.32.6> Illi autem circumvallantes nos, conquassare et confundere penitus putaverunt. Turci autem ex more sagittarii nos retro gyrantes et sagittarum pluvia plagantes, iam arcuum officia dimiserant, iam vaginis enses traxerant, quibus nos comminus feriebant, cum rex, hoc comperto, audacitate munitus, signum suum album de manu cuiusdam militis sui abripuit et cum paucis illuc celerrime currens oppressis succurrere sategit. 

<fulch_of_chart. hist. hier. 2.32.7> qui cum statim, Deo iuvante, impetendo Turcos et occidendo dispersisset, ad maiorem multitudinem Saracenorum et Arabum Aethiopumque recurrit. 

<fulch_of_chart. hist. hier. 2.32.8> sed nec in invasionibus nec in percussionibus utrorumque amplius immorabor, quia volo artare paginam limite parciore. Deus enim omnipotens servorum suorum nusquam immemor, nolens Christianos suos a perfidis illis destrui, qui pro eius amore et nomine ampliando de longinquis partibus Hierusalem venerant, dederunt gens impia fugam repentinam, fugientes usque Ascalonam. 

<fulch_of_chart. hist. hier. 2.32.9> o si capi potuisset Semelmulc, dux illius militiae, multa nomismata in redemptionem sui regi Balduino exsolveret. sed non effugit Gemelmulc admiratus Ascalonae, qui locuples erat valde. quo interempto, illis omnibus orta est non minima desolatio. 

<fulch_of_chart. hist. hier. 2.32.10> alterum admiraldum olim Acconitam vivum retinuerunt, quem rex noster redimi fecit XX milibus nomismatibus praeter equos et res alias. 

<fulch_of_chart. hist. hier. 2.32.11> Aethiopes vero quoniam fugere nequiverunt, in campis trucidati sunt. IV milia quidem tam de equitibus quam de peditibus eorum interfecti fuisse referuntur, de nostris vero LX . tabernacula eorum nobis remanserunt, iumenta quoque multa, cameli, asini, dromedae. 

<fulch_of_chart. hist. hier. 2.32.12> tunc Deus laudatur, glorificatur, in quo virtutem fecimus magnam, qui etiam ad nihilum deduxit inimicos nostros. o mira divini iudicii ordinatio! ecce qui dicebant: eamus et Christianos omnes illos occidamus, et possidebimus eorum sanctuarium. sed non sic impii, non sic: quia vos posuit Deus ut rotam et sicut stipulam ante faciem venti in ira sua vos confudit. in lege sua iuraverant etiam ipsi nunquam propter Francos fugere; sed tandem effugium salus fuit tunc eorum. maluerunt periurium incurrere quam morte stulte perire. 

<fulch_of_chart. hist. hier. 2.32.13> regressus est autem rex Ioppem cum gaudio, ubi praedam in bello captam militibus suis et peditibus sub ratiocinio distribuit. 

<fulch_of_chart. hist. hier. 2.33.0> De classe Babyloniorum. 

<fulch_of_chart. hist. hier. 2.33.1> Adhuc erat ante Ioppem classis navium Babyloniorum, qui iam aliquandiu illic exspectaverant, scire cupientes, quomodo et quando tam per mare quam per terram nos omnes et urbes maritimas omnino destruerent. sed cum rex per nautas suos caput Gemelmuch admirati in bello decollati in unam de navibus eorum iactari fecisset, conturbati valde hoc comperto et exterriti, diutius ibi stare noluerunt. sed gentis confusione comperta, paululum tunc Austro flante, in portus Tyri et Sidonis secesserunt. 

<fulch_of_chart. hist. hier. 2.33.2> quae classis cum deinde Babyloniam reverteretur, spiritu procellae Dei gratia nobis satis faciente, portibus nostris sparsim naufragio miserabili advectae sunt. de quibus XXV naves Saracenis plenas habuimus, reliquae vero velificantes vix evaserunt. igitur nobis Dominus adiutor in tribulatione exsistens pius sic manifestavit omnipotentiam suam. 

<fulch_of_chart. hist. hier. 2.33.3> Ergo diem belli cunctis volo certificari. lam decies orto Phoebo sub Virginis astro, Cum solida terras spectaret imagine luna, Sexta Kalendarum Septembris cum legeretur, Adnuit Omnipotens Francos gaudere triumpho: Cum fugiunt Arabes, Turci simul, Aethiopesque, Pars montana petit, remanet pars mortua campis. 

<fulch_of_chart. hist. hier. 2.34.0> De terrae motu. 

<fulch_of_chart. hist. hier. 2.34.1> Quoniam quidem ne vel scriptorum negligentia vel imperitia, vel quod rari erant forsitan vel suis impediti curis insudabant, haec gesta oblivioni non scripta darentur: malui ego Fulcherus scientia rudis, ingenio debilis, temeritatis naevo notari quam haec opera non propalari, prout oculis vidi vel a relatoribus veridicis perscrutans diligenter didici. 

<fulch_of_chart. hist. hier. 2.34.2> precor autem haec legentem, ut nescientiae meae caritative indulgeat et dictamen istud nondum a quolibet correctum oratore locatim, si velit, corrigat; veruntamen historiae seriem propter pulchritudinem partium pompaticam non commutet, ne gestorum veritatem mendaciter confundat. 

<fulch_of_chart. hist. hier. 2.34.3> his gestis quae superius dicta sunt, ipso anno declinante sensimus omnes terrae motum grandem, qui Hierusalem ineramus, quod in vigilia Nativitatis Domini valde nos tenuit. 

<fulch_of_chart. hist. hier. 2.35.0> De signis in caelo apparentibus. 

<fulch_of_chart. hist. hier. 2.35.1> Anno deinde MoCoVIo nihilominus cometa in aethere apparens nos illum suspicientes pavefecit, qui in ea parte, qua sol hiemali tempore occumbere solet, splendoris alburni radium ad instar telae lineae in longum mirifice produxit. 

<fulch_of_chart. hist. hier. 2.35.2> hoc prodigium nempe in mense Februario rutilare incipiens die, quo lunam pronuntiabamus primam, futurorum praesagium nuntiabat. sed quia de eo nil augurari praesumpsimus, quod signabat totum Domino commisimus. 

<fulch_of_chart. hist. hier. 2.35.3> L et eo amplius diebus vespere cotidiano cometa ille per totum visus est mundum. notandum quod ab exordio sui ortus tam ipse cometa quam splendor eius niveus de die in diem paulatim attenuatus est, adeo ut in ultimis diebus vim sui luminis iam perdens parere omnino cessaret. 

<fulch_of_chart. hist. hier. 2.35.4> indilate autem mense in eodem, die quo lunam pronuntiavimus XXam, vidimus in caelo ab hora III usque ad meridianam ad dexteram et laevam solis partem quasi duos soles alios: nec tantum tamen sicut maior fulgentes, sed forma et lumine rariore mediocriter rutilantes. in quorum gyro circulus insuper apparuit unus splendore candidus, exstans amplitudine tanquam quaevis civitas. intra quem alter circulus clarebat dimidius, iris habens similitudinem, quadruplici distinctus colore et in parte superiore solis amplexione arcuata usque duos soles iam dictos attingens. 

<fulch_of_chart. hist. hier. 2.35.5> deinde sequenti mense, hora noctis mediae, stellae caeli pluere visae sunt. 

<fulch_of_chart. hist. hier. 2.36.0> De proelio Christianorum contra Damascenos. 

<fulch_of_chart. hist. hier. 2.36.1> Postmodum vero Hugo, qui Tiberiadem urbem tunc possidebat, aestivo tempore adversus militiam Damascenam bellavit. qui cum bis in ipso proelio iam ab eis repulsatus esset, tertio belli recursu, Domino suffragante, victor victos eos superavit. CCos siquidem ex eis occidit, totidemque de equis eorum retinuit; reliqui vero terga fugae dederunt. mirum dictu! sexies viginti quadragies centum disperserunt. 

<fulch_of_chart. hist. hier. 2.36.2> deinde mora non fuit, cum ipse cum rege Balduino in expeditione esset, in terra eadem ictu sagittae Hugo interiit. 

<fulch_of_chart. hist. hier. 2.37.0> Quomodo patriarcha Romam petens transfretavit, et de proelio Ioppitarum atque Ascalonitarum. 

<fulch_of_chart. hist. hier. 2.37.1> Anno MoCoVIIo transfretavit patriarcha, Ebremarus nomine, Romam petens; quaesiturus enim erat ab apostolico, utrum patriarcha remaneret. nam Daibertus superius memoratus patriarchatum recuperaverat, sed in reditu postmodum obierat. 

<fulch_of_chart. hist. hier. 2.37.2> mense demum Novembri eodem anno cum in solitam saevitiam Ascalonitae efferverent, ad radices montanorum nostrorum inter Ramulam et Hierusalem insidias posuerunt, ut unam gentis nostrae catervam, quam de Ioppe Hierusalem tunc ituram didicerant, occursu repentino invaderent. 

<fulch_of_chart. hist. hier. 2.37.3> sed hoc Ioppitis intimato, in equos festini conscenderunt. et cum ad locum insidiarum nuntio rei ductore pervenirent, dubitantes adhuc an verum dixisset, visis illis exterriti valde timuerunt. erant enim milites fere D et pedites propemodum M. nostri vero milites non plusquam LXXV. 

<fulch_of_chart. hist. hier. 2.37.4> quibus cum non liceret etiam meditari quid facerent, et non erat eis salvatio si fugerent, et mors non deerat si pugnam committerent, gratius elegerunt honorifice si contingeret mori quam fugae infamia postmodum notari. impetu igitur mox in eos facto momentaneo mirum in modum hostilem aciem penetraverunt, prosternendo eos et occidendo. in quo certamine cum acrius Saraceni se viderent conteri, audacitatem suam Domino volente perdentes, bellare cessaverunt, 

<fulch_of_chart. hist. hier. 2.37.5> quod cum viderent milites nostri potentius eos pervaserunt, et quos illi fugere putaverunt, eos nostri fugere compulerunt. de quibus plures occiderunt et de equis eorum plurimos retinuerunt. de militibus nostris non plus quam III perdidimus. sed clientela eorum de iumentis nostris aliquot abduxerunt, de suis nostri talionem duplicaverunt. 

<fulch_of_chart. hist. hier. 2.38.0> Quod Boamundus, adgregato exercitu, terram imperatoris vastabat. 

<fulch_of_chart. hist. hier. 2.38.1> Eodem siquidem anno, postquam Boamundus de Galliis regressus est, congregata gente quantacumque potuit, in portu Brundisino, qui est in Apulia, classem suam paravit. qui cum tempus ad transfretandum exspectasset opportunum, VII . Idus Octobris naves ingressi Bulgariam navigaverunt et Avalonis portui applicuerunt. 

<fulch_of_chart. hist. hier. 2.38.2> et Avalone citissime capta, Duratium urbem adeuntes, III . Idus Octobris obsederunt. sed quia civitas illa tam hominibus quam victualibus satis erat munita, obsessores diu fatigavit. habebat quidem domnus Boamundus V milia militum et LX milia peditum. feminam quippe nullam tunc secum transire permisit, ne exercitantibus impedimento essent et oneri. 

<fulch_of_chart. hist. hier. 2.38.3> erat quidem imperator Constantinopolitanus, Alexius nomine, genti nostrae tunc valde contrarius et Hierosolymam peregrinantibus vel fraude clandestina vel violentia manifesta tam per terram quam per mare perturbator et tyrannus. quapropter Boamundus, collecto, ut dictum est, exercitu, terram illius intravit, civitates et oppida comprehendere nitens. 

<fulch_of_chart. hist. hier. 2.39.0> De concordia inter imperatorem et Boamundum sacramento firmata. 

<fulch_of_chart. hist. hier. 2.39.1> Anno autem MoCoVIIIo ab incarnatione Domini, cum ante Duratium iam per unum sedisset annum nihil proficiens quicquid contra imperatorem aliquas moliebatur insidias, contra quem quoque imperator faciebat; tandem per internuntios concordia prolocuta, cum etiam imperator ad seum cum exercitu suo iam approximasset, amici adinvicem conventionibus intermixtis facti sunt. 

<fulch_of_chart. hist. hier. 2.39.2> iuravit enim Boamundo imperator super reliquias pretiosissimas, peregrinos, de quibus iam saepe fatum est, tam in terra quam in mari, quanto latius imperium eius extendebatur, ab illo die et deinceps se salvaturum et conservaturum, ne quis eorum diriperetur vel male tractaretur. ille quoque iuravit imperatori pacem et fidelitatem omnimode tenendam. 

<fulch_of_chart. hist. hier. 2.39.3> qui postmodum, occasione habita, Apuliam remeavit, partem exercitus sui minorem secum reducens. pars enim maior Hierusalem, ut voverant, per mare profecti sunt. 

<fulch_of_chart. hist. hier. 2.39.4> ipso anno Philippus, rex Franciae, dedit finem vitae. 

<fulch_of_chart. hist. hier. 2.40.0> De obsessione urbis Tripolitanae. 

<fulch_of_chart. hist. hier. 2.40.1> Anno MoCoIXo et ab Hierusalem capta XIo, Bertrandus, Raimundi comitis filius, venit Tripolim, adhibitis secum Ianuensibus cum classe navium rostratarum fere LXX, quae omnes ibi applicuerunt. quam urbem, scilicet Tripolim, volebat impugnare et sub patris sui iure hereditario propriam possidere. 

<fulch_of_chart. hist. hier. 2.40.2> quam cum obsidione cinxissent, orta lite confestim inter Bertrandum et Guillelmum Iordanem, cognatum suum, qui eam semper impugnaverat, postquam Raimundus comes obierat; et versabatur illic Guillelmus in oppido, quod Mons Peregrini dicitur, Tripoli proximo. 

<fulch_of_chart. hist. hier. 2.40.3> Bertrandus dicebat: mea esse debet civitas hereditario iure, quia pater meus, qui eam primitus impugnare coepit, in coartando illam, oppidum istud, scilicet Montem Peregrinum, magna probitate aedificavit et post excessum suum mihi obtinendam dedit dum vivebat. 

<fulch_of_chart. hist. hier. 2.40.4> Guillelmus vero dicebat: mea utique debet esse et merito, quia et hostes huius terrae habitatores post excessum comitis semper coercui strenue armis meis et terram adiacentem urbi amplificare studui et laboravi. 

<fulch_of_chart. hist. hier. 2.40.5> et quia sub discordia magna de statu suo solent labi et in concordia minima augeri, Guillelmus malivolentiae causa de negotio illo se retrahebat, Bertrandus autem cum suis urbem viriliter cohibebat. hic nollet illum posse proficere, ille quoque nollet etiam hunc vivere. Certant pro incertis et sunt incerti de certis. contendunt pro momentaneis et non laborant pro aeternis. currunt qui forsitan non comprehendunt, remanebit ergo in bivio bravium. non est currentis igitur, neque volentis; sed est Dei miserentis. necdum urbem ceperant et iam de captura litigabant. ad nutum Dei momenta transvolant et cogitationes hominum vanae subvertuntur. 

<fulch_of_chart. hist. hier. 2.41.0> Quomodo urbs Tripolis capta sit. 

<fulch_of_chart. hist. hier. 2.41.1> Et non fuit mora postquam rex Balduinus ad obsidionem venit illam, deprecates Ianuenses, ut ipso anno iuvarent eum ad capiendum Ascalonem atque Berytum, necnon Sidonem. 

<fulch_of_chart. hist. hier. 2.41.2> et contigit, dum ordiebatur concordiam fieri inter duos memoratos comites, nescio quo infortunio, dum noctu equitabat Guillelmus ille Iordanus, sagittae ictu parvae clam interiit. sciscitabantur omnes quis hoc fecisset, sed hoc addiscere nequiverunt. hi dolent, illi gaudent, hi lugent amicum, illi laetantur super inimicum obrutum. remansit Bertrandus regis Balduini homo fidelis effectus. 

<fulch_of_chart. hist. hier. 2.41.3> tunc civitas undique coartata est. laborant externi, vexantur interni. sed cum Saraceni valde coartarentur et nulla spes iam eis esset evadendi, sub fidei pactione iurata et a rege confirmata, ne occiderentur, sed quocumque vellent sine contradictione abirent, permissi sunt ea conventione rex et sui in unam urbis partem ingredi. 

<fulch_of_chart. hist. hier. 2.41.4> quod dura ita fieret, nescio quo eventu ortus est tumultus magnus inter minores Ianuensium repentinus: qui per chordas et per scalas murum conscenderunt et urbem introierunt. et qui inventus est ibi Saracenus, iiico capite est truncatus. qui autem in circo regis fuerunt, iuxta pactionem inde factam ab eo defensi sunt. 

<fulch_of_chart. hist. hier. 2.41.5> Ter decies Cancro dederat iam lumina Phoebus, Si tria de numero tamen eiiciendo recidas, Urbem cum Tripolim capiunt gens bellica per vim. 

<fulch_of_chart. hist. hier. 2.42.0> Quomodo Berytus civitas capta sit. 

<fulch_of_chart. hist. hier. 2.42.1> Anno MoCoXo, dum mensis Februus adhuc imbribus hibernis terras cohiberet, profectus est rex Balduinus Berytum civitatem et obsedit eam. cui venit in auxilium Bertrandus, comes Tripolitanus, et consedit exercitus ad primum ab urbe lapidem. 

<fulch_of_chart. hist. hier. 2.42.2> cumque per LXXV dies, ut opinor, civitatem undique coartassent et naves, quae ad subsidium eorum illuc confluxerant, naves nostrae intra portum conclusissent, turribus ligneis muro tunc admotis, Franci nostri ausu magno de illis super murum nudatis cum ensibus prosiluerunt. descendentes itaque in civitatem, cum per portas etiam multi ingrederentur, fugientes hostes vehementer persequentes denique peremptos superaverunt eorumque pecuniam totam diripuerunt. 

<fulch_of_chart. hist. hier. 2.42.3> Anno mileno centeno bis quoque quino, Urbem Berytum virtus capit armipotentum. Bis decies ortus sub Tauri sidere Phoebus, Terque quaterque fuit, cum factum contigit istud 

<fulch_of_chart. hist. hier. 2.43.0> Quomodo rex Balduinus et princeps Tancredus contra Turcos Edessam obsidentes profecti sunt. 

<fulch_of_chart. hist. hier. 2.43.1> His ita gestis, rediit rex Hierusalem, Deo laudes debitas redditurus, per quem triumphaverat. deinde paravit se iturum contra Turcos, qui Edessam, Mesopotamiae urbem, obsidebant. 

<fulch_of_chart. hist. hier. 2.43.2> tunc quidem vidimus cometam unum per noctes aliquot, ad austrum radios suos extendentem. 

<fulch_of_chart. hist. hier. 2.43.3> Tancredus etiam tunc adunavit gentem suam Antiochenam quantamcumque potuit, exspectato iam rege per dies aliquot, qui simul congregati sunt ante fluvium Euphratem. 

<fulch_of_chart. hist. hier. 2.43.4> quo transito, invenerunt statim Turcos, quos appetebant: qui per regionem illam catervatim discurrentes regis exspectabant adventum. sed quia sciebant milites nostros esse probissimos bellatores et mirabiles de lanceis percussores, non sunt ausi cum eis bellum committere, sed fugitiva calliditate ab eis divertentes nec bellare audebant nec in terram suam secedere volebant. 

<fulch_of_chart. hist. hier. 2.43.5> et cum astutia taediosa per dies plurimos nolentes proeliari nostros fatigare studuissent, sumpto necessitatis et utilitatis consilio, munivit rex Edessam urbem annona, qua multum indigebant inhabitantes, quia vastaverant Turci regionem in circuitu, comprehensis castellis et colonis, quibus civitas praedicta pascebatur. 

<fulch_of_chart. hist. hier. 2.43.6> non amplius morantes ad fluvium memoratum redierunt. qui cum paulatim cum ratibus paucis et modicis transissent, adfuerunt ilico post eos venientes Turci versipelles et rapaces, qui multos de peditibus nostris ibi adripuerunt et in Persidam abduxerunt, de Armenis videlicet inopibus, quos Turci iam impie vastaverant. 

<fulch_of_chart. hist. hier. 2.43.7> et quia difficultas erat flumen tunc ad eos transmeare, satis inde dolentes viam inceptam tenuerunt: Tancredus eundo Antiochiam, rex vero redeundo Hierusalem. 

<fulch_of_chart. hist. hier. 2.44.0> Quomodo Sidon, quae et Sagitta dicitur, a rege Balduino et a Norrensibus obsessa atque capta sit. 

<fulch_of_chart. hist. hier. 2.44.1> Applicuerant interim Ioppe gens quaedam Norrensis, quam de mari occiduo concitaverat Deus, ut Hierusalem peregrinarentur, quorum classis navium LV erat. horum primus erat iuvenis forma valde speciosus, regis terrae illius germanus. 

<fulch_of_chart. hist. hier. 2.44.2> cumque regressus rex fuisset Hierusalem adventu eorum gavisus, cum eis locutus est amicabiliter, monens eos et deprecans, ut pro amore Dei morarentur in Terra sancta aliquantulum et iuvarent Christianismum amplius provehendum et amplificandum, ut, expleto utcumque negotio Christi, in terram suam postea gratias Deo magnificas redderent. 

<fulch_of_chart. hist. hier. 2.44.3> quam petitionem illi benigne suscipientes, responderunt non pro alia causa Hierusalem venisse, sed quocumque cum exercitu suo rex progredi vellet, ipsi marino itinere simul voluntarie proficiscerentur, tantum ut victum eis necessarium impendere curaret. hinc est concessum, illinc peractum. 

<fulch_of_chart. hist. hier. 2.44.4> et cum primitus Ascalonem adire disposuissent, laudatiori demum sumpto consilio, Sidonem civitatem adeuntes obsederunt. de Ptolomaida, quae frequentius Accon dicitur, movit rex exercitum suum; Norrenses vero de Ioppe navigio processerunt, 

<fulch_of_chart. hist. hier. 2.44.5> tunc classis admiraldi Babylonii in Tyrio portu latitabat, qua Saraceni ritu piratico Christianis nostris peregrinis persaepe oberant et civitates maritimas, quas adhuc rex Babylonis possidebat, munientes vegetabant cum autem de Norrensibus murmurare audissent, nec de portu Tyrio egredi neque cum eis congredi ausi sunt. 

<fulch_of_chart. hist. hier. 2.44.6> cumque ad Sidonem ventum est, obsedit eam rex a terra, Norrenses vero a mari. et factis machinis, terruit valde internos hostes, ita ut quaererent a rege qui solidarii erant, quatinus eos sanos inde exire permitteret, et si ei placeret. agricolas ad excolendum terras causa utilitatis suae in urbe retineret. 

<fulch_of_chart. hist. hier. 2.44.7> hoc petierunt. hoc impetraverunt, sine donativo quidem sic solidarii abierunt; ruricolae vero sub pactione praedicta pacifice remanserunt. Iam decies novies sol viserat Arcitenentem, Urbem Sidonii cum reddunt mense Decembri. 

<fulch_of_chart. hist. hier. 2.45.0> De Turcorum pessima inquietatione atque regis Balduini et Tancredi contra eos profectione.

<fulch_of_chart. hist. hier. 2.45.1> Anno MoCoCIo ebulliit e Perside Turcorum gens maxima, qui per Mesopotamiam meantes Euphratem fluvium transierunt et obsederunt castrum, quod Turbezel vocatur, morantes ibi uno mense. 

<fulch_of_chart. hist. hier. 2.45.2> et cum non possent illud statim comprehendere, quia forte situ est, taedio molestati dimiserunt obsidionem, in partes Calipti urbis secedentes, nam callide versutiantes moliebantur inritari Tancredum, ut contra eos exiret ad bellum, ut ab Antiochia elongatum possent cum sua gente magna eum intercipere et omnino destruere. 

<fulch_of_chart. hist. hier. 2.45.3> sed Tancredus astutiam astutiae opponens, noluit per stultam audaciam suam confundere probitatem, sed misit legatos suos regi Balduino, per eos humillime deposcens ut Christianismo succurrere festinaret. quo audito, spopondit rex auxilium facere petitum. et terra sua custodibus commissa, properavit ad bellum, ducens secum Bertranuum, comitem Tripolitanum. 

<fulch_of_chart. hist. hier. 2.45.4> qui cum pervenissent ad oppidum, quod Rugeam nuncupant, prope Russam, adfuit ibi Tancredus, qui adventum regis iam per V dies exspectaverat. quo cum gaudio suscepto, deposita sunt tentoria et extensa secus flumen Fernum, hospitalitatem agentes Hierosolymitani cum Antiochenis. 

<fulch_of_chart. hist. hier. 2.45.5> et non ibi morantes perrexerunt usque Apamiam urbem, quae iam sub Tancredo villicabatur, dudum ab eo probissime capta. 

<fulch_of_chart. hist. hier. 2.45.6> deinde contra Turcos progressi sunt, qui aute urbem, quam dicunt Sisaram, castra metati erant; quam urbem litteratorie nominare nescio, sed Chezar incolae regionis eam vulgariter vocitant, quae ab Apamia VI milibus distat. 

<fulch_of_chart. hist. hier. 2.45.7> Turci autem, quia iam audierant Francos contra eos incedere, in virgultis et in clausuris civitatis antedictae se inseruerant, ut securius se tueri possent, si forte impetu Francorum coercerentur. verum tamen cum milites nostros appropinquare ad eos conspexissent, exierunt de munitione iam dicta, genti nostrae se monstrantes. attamen callentes et non praesumpserunt bellare et noluerunt fugere. 

<fulch_of_chart. hist. hier. 2.45.8> milites vero nostri per catervas ordinati, cum viderent eos sparsim per campos discurrere et non ad bellandum se aptare, vitantes damnum noluerunt eos impetere. itaque tam metu quam versutia utrinque circumflexi Turci inibi remanserunt. nostri quoque tramite recidivo reversi sunt. 

<fulch_of_chart. hist. hier. 2.45.9> et quoniam victuale tam sibi quam iumentis suis deficiebat, nequaquam diutius eos ibi morari oportebat. rediit rex Hierusalem. cum quo illic eram; Tancredus vero Antiochiam. 

<fulch_of_chart. hist. hier. 2.46.0> Quod rex Tyrum, quae Sur dicitur, obsedit, sed nihil profecit. 

<fulch_of_chart. hist. hier. 2.46.1> Nec mora inde fuit, apparatu accelerato adgressus est rex Tyrum civitatem, quae Soor hebraice dicitur, et obsedit eam. quam cum per IV menses et eo amplius admodum vexasset, idem etiam cum suis taedio et labore valde fatigatus, tristis inde abscessit. 

<fulch_of_chart. hist. hier. 2.46.2> nam cum duas turres, quas artificiose ligneas muro altiores fieri iusserat, prope murum iam impegisset, unde civitatem comprehendere se putabat, sentientes Saraceni se morti proximos, nisi artem arte fallerent, ingenium ingenio opposuerunt, probitatem probitate fefellerunt. 

<fulch_of_chart. hist. hier. 2.46.3> cum enim altitudinem turrium nostrarum se superare penitus circumspicerent, festini egentes auxilii nocturna operatione duas turres murales in sublime adeo extulerunt, ut de supernis propugnaculis earum probissime se defenderent et in turres nostras inferiores focum accenderent et concremarent. quo infortunio milites nostri superati, dolore quoque circumfusit, rupto spei suae fune, regressus est rex Accon. 

<fulch_of_chart. hist. hier. 2.46.4> vere verum est proverbium istud rusticani: Interdum buccam cochlear frustratur apertam. iam gens nostra capturam rapinarum inter se distribuebant; iam alii aliis proportionibus incertis invidebant; iam diem captionis tamquam sibi certum divinabant. Equus paratur ad bellum, ait Salomon, Dominus autem salutem tribuet. confidunt interdum homines in virtute sua, non considerantes quid apud Deum promeriti sint, qui voce saepe illum invocant et operibus negant: et plus probitatem suam in adquisitis laudant, quam misericordiae Dei donum glorificent. 

<fulch_of_chart. hist. hier. 2.47.0> De morte Tancredi principis. 

<fulch_of_chart. hist. hier. 2.47.1> Anno MoCoXIIo letale debitum Tancredus exsolvit, qui Antiochenum regebat principatum. Iam bis tredecies sol viserat Arcitenentem, Cum subiit quod erat, ut quod fuit id foret ipse. Succedit ei Rogerus, cognatus eius. anno illo bellorum expertes omnino fuimus. 

<fulch_of_chart. hist. hier. 2.48.0> De signis apparentibus. 

<fulch_of_chart. hist. hier. 2.48.1> Anno MoCoXoIIIo ab incarnatione dominica, dum mense in Martio lunam habebamus XXVIIIam, vidimus solem a mane usque ad primam et eo amplius defectione quadam ab una parte minorari, et pars, quae primitus a summo tabescere coepit, tandem quasi in rotundo ad ima devenit. attamen sol claritatem suam non amisit, qui non minoratus est, nisi, ut aestimo, a IVa parte suae formae aliquantulum cornutus. Hoc eclipsis erat, quo sol ita deficiebat. 

<fulch_of_chart. hist. hier. 2.49.0> De proelio contra Turcos peracto, in quo rex et Christiani victi sunt, et per hoc multa mala provenerunt. 

<fulch_of_chart. hist. hier. 2.49.1> Aestivo deinde tempore congregati Turci transierunt Euphratem, Hierosolymorum partes adituri et nos Christianos, ut rati sunt, destructuri. qui regionem Antiochenam ad dexteram relinquentes, non longe ab Apamia Syriam transeuntes et Damascum ad laevam dimittentes et inter Tyrum et Caesaream Pliilippi, quae Paneas dicitur, per regiones Phoeniceas meantes, calluerunt appetere regem Balduinum. qui adventu eorum audito, a Ptolemaida, hoc est Acco, moto exercitu suo, iam contra eos exierat. 

<fulch_of_chart. hist. hier. 2.49.2> providentes autem quod sibi utilius esse senserunt, cumque nostri ignorarent quid facere molirentur, circuierunt mare Galileae per terram Neptalim et terram Zabulon usque dum in finem maris iam dicti ad austrum duo flumina, Ior scilicet et Dan, se includerent. 

<fulch_of_chart. hist. hier. 2.49.3> insula quidem haec inter duos pontes tanta tuitione munitur, ut qui ibi fuerint propter introitus artos pontium non possint impeti. cumque Turci papiliones suos illic extendissent, mox emiserunt de suis II milia transito ponte, ut insidias nostris pararent, quos illuc accurrere indilate non dubitabant. 

<fulch_of_chart. hist. hier. 2.49.4> Cum igitur illuc rex tenderet, ut prope pontem memoratum, a quo Tiberiadem pergitur, poneret castra sua, visis Turcis fere Dis, qui de insidiis suis ut nostros invaderent erumpebant, ilico aliquanti contra eos imprudenter cucurrerunt et caedendo eos persequi non formidaverunt, quoadusque de insidiis II milia prodierunt, qui nostros vehementi adgressu reppulerunt et triplicata caede in fugam dispersi sunt. 

<fulch_of_chart. hist. hier. 2.49.5> pro dolor! grande dedecus grandia peccata nostra die illo contulerunt. fugit etiam rex, vexillo suo ibi perdito, tentorioque optimo cum rebus plurimis et vasis argenteis; patriarcha similiter, qui aderat. milites ferme XXX de melioribus, pedites MCC perdidimus. 

<fulch_of_chart. hist. hier. 2.49.6> Ter quater exorto sub Cancri sidere Phoebo, Dissipat incautos truciter gens perfida Francos. 

<fulch_of_chart. hist. hier. 2.49.7> Nondum regis militia illuc aderat tota. nec Rogerus, princeps Antiochenus, Richardi filius, ibi erat, qui mandatus pro amore Dei et dilectione regis de Antiochia illuc praepropere venerat. pars quoque gentis Tripolitanae iam exercitui regio conglobata; unde omnes isti contristati sunt valde et immodestiam regis vituperaverunt, eo quod sine consilio eorum et auxilio inordinate et inconsulte adversus hostes illos sic cucurrisset. 

<fulch_of_chart. hist. hier. 2.49.8> et quia nequiverant tunc nocere Turcis in aliquo, hospitati sunt non longe ab eis, ut tota die se mutuo utrique conspicere possent. 

<fulch_of_chart. hist. hier. 2.49.9> Maledoctus vocabatur dux eorum militiae, qui regem Damasci, Tuldequinum nomine, in auxilium sibi conglutinaverat. ille gentem adduxerat multam; iste vero de Syria sibi subiecta congregaverat innumeram. 

<fulch_of_chart. hist. hier. 2.49.10> in valle Turci erant, in monte Franci considebant. nec Turci audebant de insula sua exire, nec Franci poterant eos adsilire. isti callent, illi timent; hi callidi, illi providi. Temporis aestivi fervor cohibebat utrosque. Nec tamen angori poterat finem dare tanto. 

<fulch_of_chart. hist. hier. 2.49.11> Tunc absentes mirantur quid praesentes morabantur. Saraceni, qui erant nobis subditi, recesserunt a nobis; quasi alieni nos undique angustantes. Turci etiam de exercitu suo catervatim prodeuntes, terram nostram vastabant, praedam et annonam per Saracenos nostros exercitui suo mittebant. Sichem, quam urbem Neapolim dicimus, tam interim obtinuerunt, quam diripuerunt, additis sibi Saracenis, quos in montanis possidebamus. 

<fulch_of_chart. hist. hier. 2.49.12> Ascalonitae vero, Arabes et Saraceni, gens tamen pauca, Hierusalem adierunt. quadam die usque antemurale urbem pervaserunt, messes ibi coadunatas igni combusserunt, sagittis suis aliquantos de nostris in muri propugnaculis vulneraverunt, de illis tamen plures ad mortem laesi sunt. milites quippe civitati deerant, quia in hostem iverant. nocte sequenti Ascalonitae isti abierunt. unde satis nostri laetati sunt, quoniam ab eis obsideri timuerunt. 

<fulch_of_chart. hist. hier. 2.50.0> De metu nimio, qui universos tunc cohibebat. 

<fulch_of_chart. hist. hier. 2.50.1> Ea tempestate aut vix aut nunquam valebat nuntius ad regem ab aliquo nostrum mittendus exire nec ab eo ad civitates nostras propter hostiles insidias transire; ideoque nesciebatur ab illis quid isti, nec ab istis quid facerent illi. Ruribus in multis marcebat messis adulta, Nec qui colligerent in agros exire videres. non audebant enim. eo quidem anno messis abunda fuit. sed dum mare turbatur, homines terret, ne piscentur. cuncta cunctis in dubio pendebant, et quibus triumphum daturus esset Deus, unanimiter exspectabant. Christiani nostri a negotiis et operibus cessabant, excepto quod urbium et munitionum fracturas resarciebant. 

<fulch_of_chart. hist. hier. 2.51.0> De terrae motu et quod rex comitissam Siciliae duxit uxorem. 

<fulch_of_chart. hist. hier. 2.51.1> Interea terrae motum sensimus bis, scilicet XV Kalend. Augusti et V Idus eiusdem: primum nocte media, secundum hora diei tertia. 

<fulch_of_chart. hist. hier. 2.51.2> Turci autem Versipelles, cum per II menses opportunitatem vel dissipandi vel superandi nostros exspectassent nec potuissent, quia de transmarinis partibus, ut mos est, venientibus peregrinis, eo tempore diatim exercitus noster crescebat nec gens Antiochena abibat, secesserunt in partes Damascenorum. 

<fulch_of_chart. hist. hier. 2.51.3> et rex Balduinus cum suis Ptolemaidem reversus est, ubi comitissam Siciliae repperit, quae coniunx fuerat Rogeri, comitis Roberti Guiscardi fratris, nunc autem uxor futura regis Balduini. 

<fulch_of_chart. hist. hier. 2.51.4> nec mora, postmodum apud Damascum interemptus est Maledoctus a quodam Saraceno, qui, sica sub veste occultata et ter in ventrem illius impacta, duplex illic explevit homicidium. illo enim sic occiso et ipse confestim ab adsistentibus occisus est. dira victoria, qua qui vincit vincitur. itaque contigit iuxta illud philosophi : Fortuna vitrea est, tunc cum splendet frangitur. 

<fulch_of_chart. hist. hier. 2.51.5> erat Maledoctus dives valde et magnipotens, inter Turcos nominatissimus et in actibus suis astutissimus, sed voluntati Dei resistere non valuit. permisit eum Dominus aliquandiu nos flagellare, postea voluit eum morte vili et imbecilli manu perire. 

<fulch_of_chart. hist. hier. 2.52.0> De terrae motu multis in locis exsistente. 

<fulch_of_chart. hist. hier. 2.52.1> Anno MoCoXoIVo multitudo locustarum infinita ebulliit a parte Arabiae advolans in terram Hierosolymitanam, quae per dies aliquantos segetes mense Aprili et Maio multum vastaverunt. 

<fulch_of_chart. hist. hier. 2.52.2> die deinde festo S. Laurentii terrae motus factus est. tempore autem sequenti, quod accidit Idus Novembris apud urbem Mamistriam terrae motus partem subruit oppidi. 

<fulch_of_chart. hist. hier. 2.52.3> item maior et inauditus regionem Antiochenam adeo per loca concussit, ut oppida plurima sive tota sive dimidia, tam domos quam muralia solotenus subrueret, in qua etiam ruina pars plebis suffocatae interiret. 

<fulch_of_chart. hist. hier. 2.52.4> Mariscum dicunt civitatem ab Antiochia LX, ut aestimo, distantem miliariis in parte septentrionali subvertit in tantum commotio illa, ut domos et muralia penitus corruerent et populum inhabitantem, pro dolor! cunctum exstingueret. 

<fulch_of_chart. hist. hier. 2.52.5> aliud quoque oppidum, quod Trialeth nuncupant, prope fluvium Euphratem nihilominus subruit. 

<fulch_of_chart. hist. hier. 2.53.0> De exercitu Turcorum congregato, et de obsidione Ioppitarum ab Ascalonitis et Babilonensibus. 

<fulch_of_chart. hist. hier. 2.53.1> Anno MoCoXXoVo probitatem et audaciam solitam Turci removentes, mense Iunio tacite satis flumine transito Euphrate, ingressi sunt Syriam et castrametati sunt inter Antiochiam et Damascum, scilicet ante Chezar civitatem, ubi similiter in IVo ante anno stationem suam fecerant, ut superius iam scriptum est. 

<fulch_of_chart. hist. hier. 2.53.2> comperiens autem et sciens Tuldequinus, rex Damascenorum, nihilominus se esse odiosum illis quam nos Christianos, propter Mandulfum, quem in praeterito, ut superius legitur, anno dolose consenserat perimi, qui magister satrapa militiae fuerat eorum, fecit cum rege Balduino et Rogero principe Antiocheno pacem, ut eis adiunctus duobus tertius, quasi funiculus triplex efficerentur, ne a Turcis postea facile rumperentur. metuebat enim, quod si solus remaneret, ipse cum regno suo penitus confunderetur. 

<fulch_of_chart. hist. hier. 2.53.3> necessitate vero urgente et mandatione Antiochenorum monente, ivit rex ad proelium fore putatum. sed cum audissent Turci ad eos iam appropinquasse, quem Antiochenses et Damasceni per III fere menses exspectaverant, metuentes mortis suae periculum, si contra tantam gentem bellarent, quamvis multo plures essent, abierunt retro, tacito satis motu, et subierunt caveas quasdam non longe tamen a nostris. et cum hoc fecissent, arbitrati sunt rex et alii, quod a regionibus nostris omnino secessissent. quapropter regressus est rex usque Tripolim. |4J Dum autem haec ita agerentur scientes Ascalonitae terram Hierosolymitanam militibus vacuam, accurrerunt usque Ioppem, civitatem nostram, et apposuerunt ei obsidionem tam per mare quam per terram. adfuit enim ibi Babilonica classis LXX ferme navium, quarum aliae triremes, aliae vero rostratae, aliae negotiationis annona onustae. 

<fulch_of_chart. hist. hier. 2.53.4> hi a parte maris egressi et alii a terra parati adsilierunt urbem. et cum per scalas, quas secum attulerant, murum ascendere pertemptarent, a civibus, licet paucis et infirmitate debilibus, viriliter repulsi sunt. 

<fulch_of_chart. hist. hier. 2.53.5> sed cum viderent se non posse quicquam proficere, sicut rati sunt, praeter portas urbis, quas igni combusserunt, timentes, ne forte Hierosolymitani Ioppitis auxilium ferrent, quibus iam hoc nuntiatum fuerat, reversi sunt Ascalonem qui per terram venerant, qui vero per mare, Tyrum navigaverunt. 

<fulch_of_chart. hist. hier. 2.53.6> post dies autem X regressi sunt Ascalonitae Ioppem, arbitrantes providi improvidos adsultu repentino confundere. sed Deus omnipotens, qui eos primo, similiter secundo protexit et conservavit. in defendendo etiam se aliquantos ex illis occiderunt et de equis eorum retinuerunt. cum fundibulis coeperunt urbem cohibere, et cum scalis, ut prius, temptaverunt introire, quas in naviculis secum detulerant. sed cum per VI horas diei se fatigassent, maesti nimis cum mortuis suis abierunt. 

<fulch_of_chart. hist. hier. 2.54.0> De pugna Turcorum et Antiochenorum, in qua Antiocheni victoriam adepti sunt. 

<fulch_of_chart. hist. hier. 2.54.1> Turci autem superius memorati, cum gentem nostram remeasse comperissent, regressi sunt ad stationem priorem et discurrerunt per regiones Syriae: capientes castella quot potuerunt, villasque praedando atque vastando patriam, captivos captivasque secum abducendo 

<fulch_of_chart. hist. hier. 2.54.2> sed cum hoc nuntiatum esset Antiochenis, qui se iam retraxerant, recidivo tramite haud lente ad Turcos reversi sunt. et cum appropinquassent ad eos et tentoria eorum propius quam putarent aspexissent, ordinaverunt statim acies suas et descenderunt in plaga, vexillis explicatis, contra eos equitantes. iuxta Sarmit oppidum fuit hoc proelium. 

<fulch_of_chart. hist. hier. 2.54.3> cumque vidissent eos Turci, pars eorum una sagittaria ilico fortiter obstitit. sed Franci nostri animositate valida commoti, eligentes vel eos superare si Deus concederet, vel superari si permitteret, quam per unumquemque annum ita ab eis confunderentur, ubi turbam densiorem conspexerunt, mirifice eos impetierunt. 

<fulch_of_chart. hist. hier. 2.54.4> Turci autem aliquantulum primitus renitentes, dein haud lente tam percussoribus quam occidentibus terga fugientes dederunt. de quibus aestimati sunt IIIa milia occisi, capti multi. et qui occidi vitaverunt, fuga se liberaverunt. tabernacula sua perdiderunt, in quibus multa pecunia et utensilia reperta sunt. cuius pecuniae pretium aestimatae bisantiorum milia deputata sunt. captivos nostros ibi reliquerunt, tam Francos quam Syros, mulieres quoque suas et ancillas, camelosque quamplurimos. milia mulorum percensita sunt et equorum. 

<fulch_of_chart. hist. hier. 2.54.5> vere Deus mirabilis in cunctis mirabilibus suis. dum enim Hierosoiymitani una cum Antiochenis Damascenisque parati ad proeliandum fuerunt, nihil omnino profecerunt numquid in multitudine gentis constat victoria bellantium? mementote Machabaeorum et Gedeonis et aliorum plurium, qui non in sua sed in Domini confidentes virtute cum paucis multa milia prostraverunt. 

<fulch_of_chart. hist. hier. 2.54.6> His ita descriptis, erit actio nota futuris. Tres aberant noctes ut abiret Virginis astrum, Cum male deceptrix Turcos fortuna fefellit: Omnibus unde satis liquido patet esse cavendum, Ante rei finem nihil unquam credere certum. 

<fulch_of_chart. hist. hier. 2.54.7> Ipso anno iterum subversa est urbs Mamistria terrae motu. alias autem in regione Antiochena non minus accidit. 

<fulch_of_chart. hist. hier. 2.54.8> anno eodem venit quidam episcopus Aurasicensis ab apostolico missus Hierosolymam et deposuit Arnulfum patriarcham de sede sua. quapropter postea Romam adiit et patriarchatum recuperavit. 

<fulch_of_chart. hist. hier. 2.55.0> De castro in Arabia constructo. 

<fulch_of_chart. hist. hier. 2.55.1> Eo anno profectus est rex Balduinus in Arabiam et aedificavit ibi castrum unum in monticulo quodam situ forti non longe a mari Rubro, sed quasi dierum trium itinere, ab Hierusalem vero IV, et posuit in eo custodes, qui patriae illius dominarentur ad utilitatem Christianismi. quod castrum ob honorificentiam sui Regalem montem nominari constituit, quia parvo tempore cum pauca gente sed maxima probitate illud aedificaverat. 

<fulch_of_chart. hist. hier. 2.56.0> De expeditione regis in Arabiam et de his, quae ibi vidit. 

<fulch_of_chart. hist. hier. 2.56.1> Anno MoCoXoVIo, cum de Hierusalem castrum suum revisurus in Arabiam rex graderetur cum CCis ferme militibus, usque mare Rubrum iter agendo expedivit, ut et videret quod nondum viderat et fortuitu in via aliquid boni quod desiderabat inveniret. 

<fulch_of_chart. hist. hier. 2.56.2> tunc invenerunt Helim civitatem secus litus eiusdem maris, ubi populum Israeliticum post maris transitum hospitatum esse legimus. de qua qui ibi versabantur, audito regis adventu, egressi sunt et intrantes naviculas suas in mare illud pavidi se impegerunt. 

<fulch_of_chart. hist. hier. 2.56.3> cum autem rex et sui locum illum quamdiu libuit considerassent, reversi sunt ad Regalem montem castrum suum, deinde Hierusalem. 

<fulch_of_chart. hist. hier. 2.56.4> qui cum nobis ea quae viderant narrarent, delectabamur tam in dictis quam in cocleis marinis et lapillis quibusdam generis tenerrimi, quae inde adlata nobis monstrabant. ego ipse avido corde plene ab ipsis rimabar, cuiusmodi mare erat; qui hucusque dubitaveram, utrum salsum an dulce esset, stagnum vel lacus, aut intrans et exiens ut mare Galileae, sive meta finali concluderetur ut mare Mortuum, quod Iordanem recipit, sed postea nusquam emittit. nam ab Austro apud Segor, civitatem Loth, fnem facit. 

<fulch_of_chart. hist. hier. 2.57.0> De mari Rubro. 

<fulch_of_chart. hist. hier. 2.57.1> Hoc autem mare Rubrum dictum, eo quod saburra et lapilli rubri sint in fundo, unde intuentibus rubrum paret; quod etiam in vase quolibet haustum tamquam aliud mare limpidum est et album. dicunt illud a mari Oceano derivari a parte australi quasi lingua eruptum et usque ad Helim iam dictam versus Septentrionem protentum, ubi finem facit non longe a monte Sinai, sed quantum potest equus aliquis uno die proficisci. 

<fulch_of_chart. hist. hier. 2.57.2> a Rubro vero mari vel ab Helim memoratas usque ad mare Magnum, quo ab Ioppe vel Ascalone sive Gaza versus Damiath pergitur, iter eundo dierum IV vel V equitis ambulatione aestimant. quo sinu inter haec duo maria cingitur tota Aegyptus atque Numidia necnon Aethiopia, quam Geon Paradisi fluvius, qui est Nilus, circuit, ut legimus. 

<fulch_of_chart. hist. hier. 2.58.0> De flumine Geon. 

<fulch_of_chart. hist. hier. 2.58.1> Possum mirari, sed numquam rimari, quomodo vel qualiter fluvius iste Geon, qui de Paradiso cum tribus aliis legitur emanare, ortum suum videatur iterum recuperare, cum ab orientali parte habeat mare Rubrum, et ab occasu, in quo incidit, mare nostrum. habet enim inter se et Orientem mare Rubrum, in quo Oriente intelligimus esse Paradisum. quomodo ergo citra mare illud Rubrum resumit ortum suum et quomodo transit illud mare vel non transit, vehementer admiror. 

<fulch_of_chart. hist. hier. 2.59.0> De Euphrate. 

<fulch_of_chart. hist. hier. 2.59.1> De Euphrate similiter addicimus, quod in Armenia ortum suum renovet et postea per Mesopotamiam transeat XXIV miliariis, ut opinor, ab urbe Edessa. 

<fulch_of_chart. hist. hier. 2.59.2> quaerat qui vult, discat qui valet. nam hoc discere a quampluribus persaepe inquirendo studui; sed qui hoc mihi insinuaret, nequaquam invenire potui. committo autem hoc illi enucleare, qui super caelos etiam aquas mirifice inesse statuit; quique eas in montibus et collibus convallibusque oriri facit et per occultos meatus cursibus vividis vias multifidas eis praebuit et in mare denique mirabiliter inducit et reducit. 

<fulch_of_chart. hist. hier. 2.59.3> exitu siquidem anni appropinquante, molestia corporis ingruente, quia rex mori tunc timuit, dimisit uxorem suam superius memoratam, Siculorum scilicet comitissam nomine Adelaidem, quia iniuste duxerat eam, eo quod adhuc viveret sua, quam apud urbem Edessam ante recte duxerat. 

<fulch_of_chart. hist. hier. 2.60.0> De maxima pestilentia locustarum. 

<fulch_of_chart. hist. hier. 2.60.1> Anno MoCoXoVIIo ab incarnatione Domini regina memorata e portu Ptolemaidae egressa, die qua ritu ecclesiastico litania maior decantata est, VII cum navibus in comitatu suo Siciliam transfretavit. 

<fulch_of_chart. hist. hier. 2.60.2> deinde Maio mense advolaverunt in terram Hierosolymitanam locustarum infinita multitudo, amplius solito devorantes tam vineas quam segetes necnon arbores omnigenas, quas videretis accurate ad morem exercitus hominum per vias, tanquam consilio provido prolocutas, ordinate progredi. et facta expeditione sua diurna, aliae pedites, aliae vero volantes, hospitium sibi communiter eligebant. consumptis itaque herbis viridibus et arborum corrosis corticibus, tam bruci quam locustae catervatim abierunt. 

<fulch_of_chart. hist. hier. 2.60.3> improbitas hominum perverse incessabiliter malignantium! tot et tantis nos Conditor noster increpationibus tangit et praemunit, signis territat, minis concitat, documentis edocet, flagellis coercet! et semper in iniquitatibus nostris persistentes, monita eius contemptui habemus et praeceptis eius superbe contraimus ! 

<fulch_of_chart. hist. hier. 2.60.4> quid mirum, si Saraceni vel iniqui domini auferunt nobis terras nostras, cum nos in proximorum nostrorum agros manus extendimus rapaces, quos quidem aut aratri sulcatione fraudulenter excurtamus aut circumventionibus cupidis subripiendo privamus et nostros malitiose ex his augmentamus? 

<fulch_of_chart. hist. hier. 2.60.5> quid mirum, si, Deo permittente, sata nostra vel mures in terra iam ex genimine radicata dissipent vel post in spicis iam adulta locustae devorent, aut etiam in granariis vermibus quibuslibet aut nidore calcino laedantur, cum decimas Deo debitas vel fraudulenter reddimus vel omnino sacrilege retinemus? 

<fulch_of_chart. hist. hier. 2.61.0> De signo lunae. 

<fulch_of_chart. hist. hier. 2.61.1> Sequenti quidem mense, qui Iunius erat, apparuit nobis in caelum suspicientibus luna post galli cantum prius tota rubea; novissime vero, mutato rubore, nigredine adeo fuscata est, ut vim sui luminis per II paene horas perderet. contigit autem hoc die, qua eam XIIIam habebamus. quod si XIV die illo esset, eclipsim nimirum eius esse intelligeremus. 

<fulch_of_chart. hist. hier. 2.61.2> quod ergo pro signo id accepimus, ex hoc quidam coniectabant rubore in proelio fore fundendum sanguinem; alii vero nigredine significabant venturam famem; nos autem dispositioni et providentiae Dei hoc commisimus, qui in sole et luna discipulis suis praedixit signa fore futura. 

<fulch_of_chart. hist. hier. 2.61.3> qui etiam, quando vult, terram facit tremere et postea quiescere; quod subsequenter accidit in eodem mense noctis intempestae silentio, VIo Kalendas Iulii. 

<fulch_of_chart. hist. hier. 2.62.0> De castro prope Tyrum aedificato. 

<fulch_of_chart. hist. hier. 2.62.1> Tunc aedificavit rex quoddam castrum prope urbem Tyrum, intra quintum ab urbe miliarium, quod vocavit Scandalion, et Campum Leonis interpretatum; et resarcivit diruta eius et posuit in eo custodes ad coercendum urbem praedictam. 

<fulch_of_chart. hist. hier. 2.63.0> De signo mirabili in sole apparente. 

<fulch_of_chart. hist. hier. 2.63.1> Eodem anno mense Decembri, nocte V post eclipsim lunae, acciderat cum XIII pronuntiabamus eam, vidimus omnes caelum nocte incepta in septentrionali parte vel ignei vel sanguinei coloris fulgore respersum. quod signum signis mirificis plenum suspicientes, vehementer admirati sumus. 

<fulch_of_chart. hist. hier. 2.63.2> nam per medium ruborem illum, qui primitus paulatim excrescere coepit, videbamus radios alburni coloris quamplures ab imo snrsum mirum in modum extolli, nunc ante, nunc retro, nunc in medio. in parte autem inferiori caelum parebat album, ac si aurora esset diei, quae prope diem clarescere solet, cum sol iam oriri debet. in fronte etiam signi huius, in eoa videlicet parte, videbamus alborem quasi deberet ibi luna oriri, unde terra undique et cetera loca circa nos exsistentia clare candebant, 

<fulch_of_chart. hist. hier. 2.63.3> quod si in matutino sic eveniret, diceremus omnes, quia dies clara est. coniiciebamus ergo inde vel sanguinem multum in bello fundendum aut aliud aliquid non minus praesagii minacis fore futurum; sed quod incertum habebamus, Domino Deo disponendum humillime committebamus. 

<fulch_of_chart. hist. hier. 2.63.4> quod etiam portentum ad defunctionem personarum, quae anno ipso obierunt, significantes aliquanti sortiti sunt. subsequenter enim mortui sunt: Paschalis papa mense Ianuario, Balduinus, rex Hierosolymorum, mense Aprili, necnon uxor eius in Sicilia, quam dereliquerat. Hierosolymis etiam patriarcha Arnulfus imperator quoque Constantinopolitanus Alexis et alii quamplures proceres in mundo. 

<fulch_of_chart. hist. hier. 2.64.0> De morte regis Balduini primi. 

<fulch_of_chart. hist. hier. 2.64.1> Anno siquidem a partu Virginis MoCoXoVIIIo, cum in exitu Martii mensis urbem Pharamiam, quam ita nominant Balduinus rex adgressus hostiliter vastando diripuisset die quadam, cum deambulanter fluvium, quem Graeci dicunt Nilum, Hebraei autem Geon, oppido memorato proximum, cum aliquantis de suis laetus adiisset et de piscibus illic inventis equestres lanceis suis caute cepissent et ad hospitia sua ad urbem praefatam detulissent et ex eis comedissent, sensit rex intrinsecus se angore plagae suae veteris gravissime renovato debilitari. 

<fulch_of_chart. hist. hier. 2.64.2> quo suis confestim intimato, pro infirmitate illius audita cuncti proinde pie compatientes contristati et conturbati sunt. reditu autem statuto, cum non posset rex equitare, de papilionum perticis lecticam ei apparaverunt, in qua eum collocaverunt. et praecone signum cornu dante, remeare Hierusalem edictum est. 

<fulch_of_chart. hist. hier. 2.64.3> Cumque ad usque villam, quae dicitur Laris, pervenissent, infirmitate ingruente et illum penitus consummante, defungitur. et locatis eius intestinis et sallitis atque in loculo conditis Hierosolymam properaverunt. 

<fulch_of_chart. hist. hier. 2.64.4> die siquidem, quo palmarum rami ex more deferri solent, ordinatione Dei et eventu inopinabili ad processionem, quae de monte Oliveti in vallem Iosaphat tunc descendebat, caterva lugubris et dolendi funeris latrix advenit. 

<fulch_of_chart. hist. hier. 2.64.5> quo viso et sicut erat cognito, pro cantu luctum, pro laetitia gemitum cuncti qui aderant dederunt. plorant Franci, lugent Syri et qui hoc videbant Saraceni. quis enim se continere posset qui non ibi pie fleret? igitur tunc ad urbem redeuntes, tam clerusquam populus, fecerunt quod dolori convenit et consuetudini. 

<fulch_of_chart. hist. hier. 2.64.6> et sepelierunt eum in Golgatha iuxta ducem Godefridum, germanum suum. 

<fulch_of_chart. hist. hier. 2.64.7> Epitaphium regis Balduini. Cum rex iste ruit, Francorum gens pia flevit, Cuius erat scutum, robur et auxilium. Nam fuit arma suis, timor hostibus, hostis et illis; Dux validus patriae, consimilis Iosue. Accon, Caesaream, Berytum, necne Sidonem Abstulit infandis hostibus indigenis. Post terras Arabum vel quae tangunt mare Rubrum, Addidit imperio, subdidit obsequio. Et Tripolim cepit, sed et Arsuth non minus ursit, Pluraque praeterea fecit honore rata. 

<fulch_of_chart. hist. hier. 2.64.8> Obtinuit regnum rex octo decemque per annos, Postea fit quod erat, ut quod erat fieret. Sedecies Phoebus Vervecis viserat astrum, Cum Balduinus rex obit eximius. Explicit liber secundus. 

<fulch_of_chart. hist. hier. 3.0.0> INCIPIT LIBER TERTIUS. DE GESTIS BALDUINI SECUNDI. 

<fulch_of_chart. hist. hier. 3.1.0> Quod die Paschae Balduinus sit in regem consecratus. 

<fulch_of_chart. hist. hier. 3.1.1> Igitur defuncto rege Balduino, inito statim Hierosolymitani consilio, ne rege carentes aestimarentur debiliores, creaverunt sibi regem Balduinum videlicet comitem Edessenum, regis defuncti cognatum. qui transito Euphrate fluvio Hierusalem fortuitu advenerat, cum praedecessore locuturus. communiter electus die Paschae est consecratus. 

<fulch_of_chart. hist. hier. 3.2.0> De exercitu Babylonico congregato. 

<fulch_of_chart. hist. hier. 3.2.1> Ipso anno, cum tempus subsequeretur aestivum, congregaverunt Babylonii exercitum valde grandem, milia quorum aestimabantur XV equitum et XX peditum, arbitrantes Hierosolymitanum destruere bello Christianismum. quibus, cum usque Ascalonem pervenissent, rex Damascenorum Tuldequinus cum gente sua in adiutorium processit, Iordanem transgressus. praeterea tunc classis non modica per mare illuc usque nocitura nihilominus venit. exin tam bellicae quam mercibus onustae naves Tyrum adierunt. qui autem per terram venerunt, ante Ascalonem bellum exspectantes remanserunt. 

<fulch_of_chart. hist. hier. 3.2.2> tunc rex Balduinus cum Antiochenis et Tripolitanis, quos ad hoc certamen venire per legatos mandaverat, adversus hostilem exercitum bellaturus properavit et Azoto quondam civitate Philistea transita, tentoria de sagmariis deponi et defigi disposuit haud longe a Babyloniis, ita ut exercitus uterque cotidie alterutro aspectu cerni posset. 

<fulch_of_chart. hist. hier. 3.2.3> sed quia alii alios valde adgredi formidabant et vivere quam mori malebant, cum per III fere menses differri bellum tali argumento utrinque calluissent, taedio adfecti Saraceni bellare recusaverunt et Antiocheni ad sua remeaverunt, CCCis militibus de suis regi commissis, qui, si opus esset, regem ad pugnam roborarent, si Aegyptii litem iterare pertemptarent. 

<fulch_of_chart. hist. hier. 3.3.0> De proelio et occisione Antiochenorum cum Turcis pugnantium. 

<fulch_of_chart. hist. hier. 3.3.1> Anno MoCoXoIXo ab incarnatione Domini Gelasius papa, successor Paschalis obiit IVo Kalendas Februarii et sepultus est in Cluniaco. post quem substitutus est Calixtus, qui Viennae urbis archiepiscopus exstiterat. 

<fulch_of_chart. hist. hier. 3.3.2> prolixitatem fastidiemus historiae, si cuncta enarrare velimus quae hoc anno in Antiochena regione miserabiliter evenerunt. quomodo Rogerus, Antiochiae princeps, cum proceribus suis et gente sua contra Turcos pugnaturus exierit et prope Arthasium oppidum interemptus reciderit, ubi de Antiochenis VII milia sunt occisi, de Turcis vero nec etiam XX. 

<fulch_of_chart. hist. hier. 3.3.3> nec mirandum si permiserit eos Deus confundi, cum in divitiis multimodis maxime abundantes, nec eum timebant nec hominem in peccando reverebantur. 

<fulch_of_chart. hist. hier. 3.3.4> nam iuxta uxorem suam ipse princeps cum pluribus aliis adulterium impudenter committebat. dominum suum, Boemundi filium, in Apulia cum matre sua morantem exheredabat et multa alia tam ipse quam proceres sui vivendo superbe et luxuriose agebant. quibus competit versus iste Daviticus dici: Prodiit qiiasi ex adipe iniquitas eorum. vix enim inter delicias adfluentes modus servabatur. 

<fulch_of_chart. hist. hier. 3.4.0> Quod rex Balduinus, sumpta cruce dominica, ad auxiliandum Antiochenis properavit. 

<fulch_of_chart. hist. hier. 3.4.1> Post hanc autem Antiochenorum occisionem secuta est secunda satis victoria, quae, propitiante Deo, Hierosolymitano populo mirifice successit. 

<fulch_of_chart. hist. hier. 3.4.2> nam cum praedictus Rogerus regi Hierosolymitano per nuntios notificasset, ut ad sibi succurrendum festinaret, quia Turci cum gente multa eum impetebant: relicto rex negotio altero, ad quod cum suis non longe a Iordane Damascenos expugnaturus iverat, ducto secum patriarcha cum cruce dominica, cum de campis stationum suarum eos violenter eiecisset, continuo Antiochenis auxiliaturus recurrit, ducens secum Caesariensem episcopum, qui crucem dominicam in bello postea contra hostes optime portavit. comitem quidem Tripolitanum rex illuc secum duxit, fueruntque simul milites CCL. 

<fulch_of_chart. hist. hier. 3.4.3> et cum Antiochiam pervenissent, misit rex ad Edessenos legationem, praecipiens eis, ut ad bellum, quod contra Tiircos facere satagebant, cito itinere festinarent quibus cum rege et Antiochenis, qui de primo bello vel fugerant vel mortem aliquo eventu evaserant, adgregatis, commissum est proelium prope oppidum, quod Sardanaium vocant, ab Antiochia XXIV milibus distans fueruntque milites nostri DCC, Turci vero XX milia. Gazi vocabatur maior eorum. 

<fulch_of_chart. hist. hier. 3.4.4> non puto silendum, quod Turcus quidam advertens unum de militibus nostris linguam noscere Persicam, adlocutus eum, dixit: Tibi dico, France: cur vos desipitis, cum in vanum laboratis? contra nos equidem nullo modo valebitis; pauci enim estis, nos multi. immo Deus vester vos dereliquit, videns vos nec legem vestram, ut solebatis, tenere nec fidem nec veritatem invicem servare. hoc scimus, hoc didicimus, hoc advertimus. cras proculdubio vos vincemus et superabimus . O quantum dedecus Christianis, cum perfidi de fide nos reprehendunt! unde deberemus vehementer erubescere et peccata nostra plorando paenitentes emendare. 

<fulch_of_chart. hist. hier. 3.5.0> De bello et victoria virtute sanctissimae crucis adepta et de eius receptione in Antiochia. 

<fulch_of_chart. hist. hier. 3.5.1> Committitur ergo bellum die sequenti ut dictum est, gravissimum, de quo victoria diu anceps utrinque fuit, quoadusque Omnipotens Turcos fugere compulit et contra eos Christianos magnifice vegetavit. quos tamen impugnantes adeo catervatim disperserunt, ut usque Antiochiam non cessantes non valuerint ultra collegis suis in bello regregari. nihilominus autem Turcos dispersit Deus, cum alii in Persidem fugitivi repatriarent, alii vero in Halapiam urbem salvandi se gratia introirent. 

<fulch_of_chart. hist. hier. 3.5.2> rex autem Hierosolymitanus et comes Tripolitanus cum suis sicut socii gloriosae crucis exstiterant et qui eam sicut servi dominam ad bellum perduxerant, circa eam semper honorifice pugnantes nec eam deserentes, in campo bellico viriliter steterunt, quos Deus omnipotens per virtutem eiusdem sanctissimae et pretiosissimae crucis de manu nefandae gentis potenter eripuit et ad aliud suum negotium quandoque futurum reservavit. 

<fulch_of_chart. hist. hier. 3.5.3> cumque per duos dies campum illum rex custodisset et de Turcis nullus illuc bellaturus rediisset, sumpta cruce dominica perrexit Antiochiam. 

<fulch_of_chart. hist. hier. 3.5.4> et exiit patriarcha Antiochenus obviam sanctissimae cruci, regi quoque et archipraesuli, qui eam deferebat; et reddiderunt omnes Deo gratias et exsolverunt dulcisonas laudes oninipotenti Deo, qui per virtutem gloriosissimae crucis suae victoriam Christianis dederat et ipsam crucem ad Christianismum salve reduxerat. pietate plorabant, laetitia cantabant, adorantes repetitis vicibus ante crucem venerandam se inclinabant, resurgentesque vultibus erectis gratias agebant. 

<fulch_of_chart. hist. hier. 3.5.5> Praebuerat biduo sol lumen Virginis astro, Cum bellum fieritur, quo Parthi sic superantur, Claraque tunc decimae rutilabant cornua lunae. 

<fulch_of_chart. hist. hier. 3.6.0> De receptione sanctae crucis in Hierosolymis. Cumque in Antiochia requie non longa se recreassent Franci, statuerunt Hierosolymam cum benedicta cruce Domini ut decebat, reverti. et sumptis militibus quot oportuit, remisit eam rex Hierusalem, et die, quo Exaltationis eius festivitatem celebrant, sicut Heraclius imperator de Perside victor eam reportavit, cum ea urbem sanctam laetantes introierunt, et cum gaudio ineffabili cuncti qui inerant susceperunt. 

<fulch_of_chart. hist. hier. 3.7.0> Quod rex principatum Antiochenum obtinuit. 

<fulch_of_chart. hist. hier. 3.7.1> Rex autems in Antiochia, quia necessitas hoc poscebat, remansit, quatinus mortuorum procerum terras vivis sub ratiocinio daturus locaret et viduas, quas invenit illic multas, maritis pio adfectu coniungeret et multa alia restitutione necessaria reformaret. sicut enim huc usque Hierosolymorum rex singulariter exstiterat, ita, mortuo principe Antiocheno Rogero, Antiochenorum rex addito altero regno efficitur. 

<fulch_of_chart. hist. hier. 3.7.2> moneo ergo regem et quaeso, ut Deum ex toto corde et ex tota anima sua et ex omnibus viribus suis diligat et cum gratiarum actionibus se illi penitus ut fidelis servus subdat, eiusque se humilem fateatur servum, qui talem Dominum invenit sibi amicum. quem ergo antecessorem suum tam sublimavit, quantum et illum? alios unius, hunc autem duum regnorum possessorem fecit, quae sine fraude sine effusione sanguinis, sine litium tribulatione, sed divina ordinatione pacifica adquisivit. 

<fulch_of_chart. hist. hier. 3.7.3> ab Aegypto siquidem usque Mesopotamiam tradidit ei Deus longe lateque terram. manum erga eum habuit largam; caveat ne erga eum artam habeat, qui abundanter dat et non improperat. si rex esse desiderat, studeat, ut recte regat. 

<fulch_of_chart. hist. hier. 3.7.4> cum autem post negotia pleraque perpetrata rex ab Antiochia regressus esset Hierusalem, cum uxore sua diademate regio die Nativitatis dominicae coronatus est in Bethleem. 

<fulch_of_chart. hist. hier. 3.8.0> De remissione exactionis. Anno incarnationis dominicae post milesimum centesimum XXo absolvit rex Balduinus secundus ab omni exactione omnes, qui per portas Hierusalem frumentum atque hordeum sive legumina inferre voluerint; ut absque molestia tam Christiani quam Saraceni habeant liberam facultatem ingrediendi et egrediendi atque vendendi ubi et quibuscumque voluerint. remisit insuper mercedem modii consuetudinariam. 

<fulch_of_chart. hist. hier. 3.9.0> De Turcis congregatis et expeditione contra eos regis. 

<fulch_of_chart. hist. hier. 3.9.1> Cum autem VIo huius anni mense in Hierusalem evolvissemus, venerunt nuntii ab Antiochia dicentes regi et nobis omnibus, qui aderamus, Turcos Euphratem transisse et Syriam ingressos fuisse ad nocumentum Christianismi, sicut in praeterito consueverant. 

<fulch_of_chart. hist. hier. 3.9.2> unde accepto consilio, sicut necessitas urgebat, petivit rex a patriarcha et clero humillime victoriosam Domihi crucem sibi contradi, dicens ab ea se et suos ad proeliandum debere muniri, quia sine gravi proelio credit Turcos praetaxatos de patria, quam iam devastant, non posse expelli. et quia non confidit in virtute sua nec in gente quam habebat multa, cruce ipsa, Domino vegetante et propitiante, pro multis milibus potietur. alioquin sine illa nec ipse nec alii audent ad bellum proficisci. 

<fulch_of_chart. hist. hier. 3.9.3> unde ibi ratio bipertita inter euntes ad bellum et remanentes in Hierusalem satis decens habita est: sive debeat pro tanta necessitate Christianitatis Antiochiam crux deferri, sive Hierosolymitana ecclesia de tanto thesauro suo non privari. dicebamusque: heu miseri! quid faciemus, si permittente Deo perdiderimus in bello crucem, sicut perdiderunt Israelitae olim foederis arcam? 

<fulch_of_chart. hist. hier. 3.9.4> quid autem plura referam? necessitas monuit, ratio edocuit; fecimus quod noluimus, et quod nolebamus voluimus. et cum multis lacrimis pie pro ea profusis et canticis in laude illius decantatis, extra urbem nudis pedibus rex et patriarcha, plebs quoque omnis eam conviassent, rex cum ea flendo discessit et populus ad urbem sanctimi rediit. mensis erat Iunius. 

<fulch_of_chart. hist. hier. 3.9.5> Antiochiam ergo ierunt, quam Turci iam adeo coartabant, ut extra muri ambitum inhabitantes vix uno miliario procedere auderent. sed audito regis adventu, inde statim removentes se versus Halapiam urbem, ubi tutius esse possent, abierunt; quibus III militum Damascenorum milia tunc adgregata sunt. 

<fulch_of_chart. hist. hier. 3.9.6> cumque rex ad eos bellandi causa motu audaci accessisset et utrimque sagittis iactatis plures vel sauciati vel interfecti cecidissent et bellare tamen Turci recusassent, post triduum litis huius, nullo sine certo concluso, et Antiochiam nostri remeaverunt et in Persidem pars Turcorum maior repatriaverunt. 

<fulch_of_chart. hist. hier. 3.9.7> de cetero crucem sanctam rex honorifice Hierusalem remisit et ipse in Antiochena regione terram protecturus remansit. XIIIo igitur Kalendarum Novembrium suscepimus ipsam gloriosam Domini crucem in Hierusalem cum gaudio magno. 

<fulch_of_chart. hist. hier. 3.10.0> De expeditione regis contra Damascenos et castello diruto. 

<fulch_of_chart. hist. hier. 3.10.1> Anno ab Incarnatione Domini MCXXIo congregavit rex gentem suam a Sidone usque Ioppem et IIIo Nonas Iulii transgressus Iordanem, adiit legem Damascenorum, qui cum Arabibus sibi foederatis et adunatis terras nostras Tiberiadi proximas, nullo ei resistente, vastabat. 

<fulch_of_chart. hist. hier. 3.10.2> qui cum persensisset regem nostrum cum exercitu suo adversum se appropinquantem, collectis ilico tabernaculis suis, bellum evitans refugus in sua secessit. 

<fulch_of_chart. hist. hier. 3.10.3> quem cum per duos dies rex insecutus esset nec bellare cum eo gens illa auderet, reversus est ad castellum quoddam, quod ad nocumentum nostrum anno praeterito Tuldequinus, rex Damasci, construi fecerat, quod a Iordane aestimamus discrepare XVI miliariis. id rex obsedit, machinis coercuit, vi expugnavit, redditum recepit. cuius custodes et protectores XL videlicet Turcos sub statuta conditione vivos abire permisit et oppidum deinde ad solum usque prostravit. 

<fulch_of_chart. hist. hier. 3.10.4> Jarras nominant hoc castrum regionis incolae, quod intra civitatem quandam mirabiliter et gloriose situ forti antiquitus fundatum, lapidibus magnis et quadris illic erectum erat. ubi autem comperit rex non sine gravitate magna obtineri nec sine difficultate gente et alimentis, ut oporteret, posse muniri, iussit illud dirui et omnes ad sua regredi. 

<fulch_of_chart. hist. hier. 3.10.5> haec olim urbs insignis fuit in Arabia, Gerasa nominata, monti Galaad adiuncta in tribu Manasse instituta. 

<fulch_of_chart. hist. hier. 3.10.6> Explicit hic annus in cunctis ferme secundus, Pace quidem prosper et frugibus omnibus uber. 

<fulch_of_chart. hist. hier. 3.11.0> De alia expeditione regis contra Tripolitanum comitem; dehinc iterum contra Turcos. 

<fulch_of_chart. hist. hier. 3.11.1> Anno dominicae nativitatis MoCoXXoIIo praeficitur in Hierusalem ecclesiae Tyriae archiepiscopus, Odo nomine, primus de gente Latina. 

<fulch_of_chart. hist. hier. 3.11.2> deinde abiit rex Ptolomaidam, unde gente sua congregata, pedite videlicet et equite, movens exercitum suum et dominicam crucem secum deferens, profectus est Tripolim, iniuriam ulturus et contemptum, quem regionis illius comes, Pontius nomine, incutiebat, recusans ei obsequi, uti Bertrannus pater eius fecerat. sed Deo volente et optimatum praesentium utrinque laudatione amici facti sunt adinvicem, comite rationi adsentiente. 

<fulch_of_chart. hist. hier. 3.11.3> quibus siquidem pacificatis, astitit ilico archiepiscopus quidam ab Antiochenis illuc missus, regem cohortans, ut Antiochiam quantocius festinaret, contra Turcos opem laturus. iam enim terram illam devastabant, nullo principe eis resistente. 

<fulch_of_chart. hist. hier. 3.11.4> quo audito, rex continuo properavit, habens secum CCCos milites lectissimos et clientes advectitios CCCos probissimos. ceteri vero vel Hierusalem vel ad sua remeaverunt. cum autem pervenisset rex ubi Turcos audierat esse congregatos circa scilicet castrum quoddam, quod Sardanaium vocatur, quod iam obsidione cohibebant, removerunt se inde nolentes regem exspectare. Quo comperto, secessit rex Antiochiam. 

<fulch_of_chart. hist. hier. 3.11.5> Turci vero ad inceptum denuo recurrunt. cumque rex hoc auditu percepit, versus eos prompte equitavit. sed quia gens illa Parthica in procinctu vel apparatu bellico moraliter nunquam in eodem statu permanentes (nunc enim visum, nunc dorsum obsistentibus opinione celerius vertunt et praeter spem simulate fugiunt et recursu repentino impetunt), non se ad bellandum certo statu aptaverunt, sed congressums penitus vitaverunt et taliter ceu victi abscesserunt. 

<fulch_of_chart. hist. hier. 3.11.6> benedictum ergo sit sanctissimae et dominicae crucis vexillum et ubique omnibus orthodoxis praesens subsidium, sub cuius protectione et consolatione fideles muniti! sine detrimento aliquo Christianos nostros ad sua concessit regredi. illi equidem X milia aestimati sunt militum, nostri vero MCCo absque globo peditum. 

<fulch_of_chart. hist. hier. 3.11.7> et cum usque Tripolim una cum cruce dominica remeasset rex, orto negotio cum aliquantis reversus est Antiochiam. et sic dominica crux in Hierusalem delata cum gaudio magno in loco suo est XIIo Kalendas Octobris honorifice reposita. Tempus erat, quo Libra pares examinat horas, Tam numero parili quam spatio simili. 

<fulch_of_chart. hist. hier. 3.12.0> De comite Edesseno capto. 

<fulch_of_chart. hist. hier. 3.12.1> Interea captus est Goscelinus, comes Edessenus, Gualerannusque cum eo, cognatus eius, interemptis quidem de suis non minus quam C . quos siquidem Balac, admiraldus quidam, tam astutia quam insidiis molitus intercepit. 

<fulch_of_chart. hist. hier. 3.12.2> Finit et hic annus quam qui praecessit opimus Frugibus omnigenis, quaecumque metuntur in arvis. Triticeus modius pro nummo venditur unus, Seu quadraginta qui vult pensare nomisma. Tunc neque Parthia nec Babylonia bella movebat. 

<fulch_of_chart. hist. hier. 3.13.0> De pace inter papam et imperatorem. 

<fulch_of_chart. hist. hier. 3.13.1> Anno ab ortu Domini MoCoXXoIIIo, indictione 1a, rex Alemanniae Henricus cum papa Calixto pacificatur. Deo gratias, quia regnum et sacerdotium in dilectione confoederantur. 

<fulch_of_chart. hist. hier. 3.14.0> De Veneticis Hierusalem properare disponentibus. 

<fulch_of_chart. hist. hier. 3.14.1> Eodem anno Venetici cum navigio magno in Syriam navigare commoti sunt, ut Hierusalem et regionem ei adiacentem Christianismi utilitati et exaltationi, opitulante Deo, amplificarent. qui anno praecedenti de terra sua egressi, in insula, quae Curpho nuncupatur, tempus exspectantes opportunum navigandi hiemaverunt. 

<fulch_of_chart. hist. hier. 3.14.2> classis quippe eorum CXX navium fuit, exceptis carinis vel carabis, quarum aliae quidem rostratae aliae onerariae, aliae vero triremes fuerunt. triformi quidem fabrica compactae sunt. 

<fulch_of_chart. hist. hier. 3.14.3> in quibus materies lignorum magnae proceritatis imposita non defuit, unde, compositis ab artificibus sapienter machinis, muros urbium sublimes ascendere et comprehendere possent. 

<fulch_of_chart. hist. hier. 3.15.0> Quo tempore iter adripuerunt. 

<fulch_of_chart. hist. hier. 3.15.1> Igitur postquam verno tempore patescunt viae ratibus, quod Deo diu devoverant explere non torpuerunt. et viatico navali abunde sibi praeparato, cum tuguria, in quibus hieme conquieverant, communiter succendissent, concrepantibus tubis quamplurimis, carbasa, invocato Dei auxilio, gaudenter displicantur et elevantur. 

<fulch_of_chart. hist. hier. 3.15.2> naves autem, quae coloribus variis picturatae erant, splendore amoeno prospectantes satis delectabant, quibus ter quina hominum armatorum milia tam de Veneticis quam peregrinis sibi adiunctis inerant. porro equos secum CCCos convehebant. 

<fulch_of_chart. hist. hier. 3.15.3> itaque Borea tunc leniter aspirante, pontum decentissime sulcantes, cursum suum versus Mothonem dirigunt, deinde Rhodum. 

<fulch_of_chart. hist. hier. 3.15.4> et quia necesse erat, ut simul nec sparsim incederent, flabris etiam interdum alternantibus, nisi provide iter suum modificarent, alii ab aliis cito discreparent, propterea diebus brevibus die non nocte velificantes, portibus frequenter inventis necessario cotidie applicabant, ne recentis aquae penuriam patientes tam ipsi quam eorum equi siti gravarentur. 

<fulch_of_chart. hist. hier. 3.16.0> Quod rex Balduinus sit captus et Eustachius quidam pro eo constitutus. 

<fulch_of_chart. hist. hier. 3.16.1> Eodem tempore contigit Balduinum regem Hierosolymorum capi. Balac enim, qui antea Goscelinum Gualerannumque ceperat, hunc etiam non in hoc bene providum sed imparatum comprehendit, quo nihil paganis iucundius, nihil Christianis horribilius. 

<fulch_of_chart. hist. hier. 3.16.2> postquam rumor iste usque ad nos in Hierusalem diffusus est, venerunt omnes in concionem in urbem Ptolomaidam, consilium capturi quid facto opus esset. et elegerunt et constituerunt terrae fore custodem et praeceptorem Eustachium quendam, hominem probum et moribus honestum, qui tunc Caesaream possidebat etSidonem. hoc siquidem patriarcha Hierosolymitamis una cum optimatibus terrae illius dictavit et teneri decrevit, quo tenus de rege capto rei exitum certum audirent. 

<fulch_of_chart. hist. hier. 3.16.3> itaque Maio mense mediante, cum iam audissemus Babylonios Ascalonem usque pervenisse bipartito exercitu, terrestri videlicet itinere atque marino, praeparata liburna statim agillima, statuerunt legationem ad Veneticorum classem mittendam, exhortando precantes, ut negotium inceptum accelerato navigio nobis adiuturi succurrerent. 

<fulch_of_chart. hist. hier. 3.17.0> Quod iterum Ioppitae a Babyloniis sunt obsessi et valde adflicti. 

<fulch_of_chart. hist. hier. 3.17.1> Babylonii autem navigio suo Ioppen inruentes et de navibus pompatice cum ingenti sonitu aerearum tubarum exsilientes, urbem obsidione circumdederunt. et machinamentis suis et instrumentis, quae in navibus maioribus attulerant, continuo erectis, urbem undique adsilierunt et pro valetudine nescia lapides torquendo cohibuerunt. 

<fulch_of_chart. hist. hier. 3.17.2> erant enim tormenta vehementiora, quibus ultra iactum sagittae saxa torquebant. pedites nempe Arabes vel Aethiopes, quos secum adduxerant, cum manu militum adsultum grandem civibus dabant; alii tela, alii lapides vel sagittas utrobique iaciebant. interni autem externos crebris ictibus saepissime trucidabant, pro se enim viriliter pugnabant. 

<fulch_of_chart. hist. hier. 3.17.3> Aethiopes quidem ancilia tenentes in manibus se inde tegebant et protegebant. mulieres vero civibus valde laborantibus gratuito semper praesto fuerunt adiumento; aliae lapides subministrabant, aliae vero aquam potui praebebant. 

<fulch_of_chart. hist. hier. 3.17.4> cumque murum Saraceni per V dies iam aliquantulum laesissent et minas desuper dilapidando plures diruissent, audito tandem adventu nostrorum, qui eis approximabant, significante bucina certamen dimiserunt et machinamenta sua frustatim in naves reportaverunt. 

<fulch_of_chart. hist. hier. 3.17.5> quod si diutius ibi morari auderent, proculdubio civitatem comprehenderent. pauci enim erant, qui tuebantur eam. iam iamque murum locatim circumfoderant, ut spe velocius eum penetrarent. classis quidem eorum LXXX navium fuit. 

<fulch_of_chart. hist. hier. 3.18.0> De bello et victoria Christianorum cum Turcis auxilio sanctae crucis. 

<fulch_of_chart. hist. hier. 3.18.1> Cum igitur damnum imminere gens nostra per rumigerulos didicisset, in unum corpus undique congregati ante castellum quoddam, quod Cacho incolae regionis nominant, de Tiberiade videlicet et Ptolomaida, Caesarea quoque et Hierosolyma, cum cruce dominica ad illum conventum iam delata, contra hostes dimicaturi usque Ramatha urbem, quae est iuxta Diospolim, properaverunt. 

<fulch_of_chart. hist. hier. 3.18.2> nos autem, qui Hierusalem remanseramus, pro fratribus nostris in tribulatione sic positis orare et eleemosynas egenis impertire et per universas civitatis sanctae ecclesias processiones pie facere, tam Latini quam Graeci atque Syri, interim nudipedes non cessavimus. 

<fulch_of_chart. hist. hier. 3.18.3> proceres autem nostri mane summo de Ramatha consurgentes, cum gentem nostram per cohortes procedere, ut decebat, ordinassent, benedictione et absolutione a patriarcha populo data, bellum committitur apud Azotum urbem quondam quintam Philistinorum, nunc autem Ibenium dictam, quae in viculum parvum redacta est. 

<fulch_of_chart. hist. hier. 3.18.4> porro pugna ista non longa hora protrahitur. nam cum perspicerent nostros probissime armatos eos impetere, continuo milites illi tamquam aliquo omine fascinati in fugam moti sunt et fuga pro consilio usi sunt. pedites vero detruncati sunt. 

<fulch_of_chart. hist. hier. 3.18.5> tentoria eorum cuncta cum rebus multiformibus in campo remanserunt. tria nempe vexilla pretiosissima, quae standarz nominamus, ab eis excusserunt. utensilia etiam multiformia culcitras et pulvinaria, carram quoque multam cum sarcinis secum nostri reduxerunt: camelos videlicet CCCos, asinos Dos. 

<fulch_of_chart. hist. hier. 3.18.6> XVI milia ex eis proeliatum venerunt, quorum VI milia interfecti sunt; de nostris autem pauci. gens equidem nostra VIII milia aestimati sunt, sed audaces et probissimi et ad pugnandum valde animati et amore Dei freti et confidentia eius penitus corroborati. 

<fulch_of_chart. hist. hier. 3.18.7> Sub Geminis Phoebo iam tunc bis sexies orto, Gens ruit infanda Domini virtute subacta, Corpora nunc quorum per campos Allophylorum Fiunt esca lupis, fiunt quoque pastus hyaenis. 

<fulch_of_chart. hist. hier. 3.19.0> De receptione sanctae crucis Hierosolymis. 

<fulch_of_chart. hist. hier. 3.19.1> Bello autem per Dei potentiam sic superato et ad gloriam ipsius et exaltationem Christianismi, ut dictum est, facto, cum dominica cruce remeavit Hierusalem patriarcha. qua extra portam Daviticam cum glorifica processione suscepta et usque in basilicam dominici Sepulcri honorifice deducta: Te Deum laudamus cantantes Omnipotenti de beneficiis universi laudes reddidimus. 

<fulch_of_chart. hist. hier. 3.20.0> De adventu Veneticonun et navali proelio eorum cum Saracenis. 

<fulch_of_chart. hist. hier. 3.20.1> Postridie autem prospero successu ita potiti, secundi rumores subsecuti sunt. de Veneticorum enim classe in Palaestina per plerosque portus applicata cum audivimus, iocundati sumus. hoc equidem diu fama promiserat. cumque dux Veneticorum, qui navigio huic principabatur, Ptolomaidae applicuisset, intimatum est ei statim prout gestum fuerat apud Ioppem, terra scilicet et mari, et quomodo Babylonii, prout valuerant, negotio suo expleto iam illinc abierant. quod si accelerato cursu vellet eos persequi, Deo iuvante proculdubio eos adsequi posset. 

<fulch_of_chart. hist. hier. 3.20.2> qui consilio nautarum statim adhibito, bifaria navigatione facta, unam navigii sui partem, in qua ipse dux erat, versus Ioppem emisit, alteram vero partem in altius pelagus prudentissime misit, ut ignaris Saracenis peregrini esse Hierusalem adeuntes a parte Cypri putarentur. 

<fulch_of_chart. hist. hier. 3.20.3> et cum Saraceni XVIII naves de classe Venetica perspicerent ad se appropiare, tanquam de emolumento iam adquisito coeperunt exsultare et contra Veneticos aptaverunt se navigare et ad pugnam eos audacter suscipere. 

<fulch_of_chart. hist. hier. 3.20.4> nostri autem tanquam ad certamen bellicum verecundari simulantes et astute aliam navigii partem potiorem et postremam paulatim exspectantes, nec fugere disposuerunt nec pugnare cum eis praesumpserunt, quo tenus iam dictum navigium postremum tam velis quam remis exsurgere Saraceni cernerent. 

<fulch_of_chart. hist. hier. 3.20.5> igitur Veneticis crevit spiritus, et indicibiliter in eos inruerunt et undique ita eos accinxerunt, ut locum fugae uspiam reperire non possent. tunc mirum in modum Saracenis coercitis neque naves neque nautae aliquorsum evadere potuerunt; sed naves eorum Venetici introgressi, detruncaverunt omnes. 

<fulch_of_chart. hist. hier. 3.20.6> fide caret, quod ultra humanum auditum in navibus bases occidentium sanguine fluido tingerentur. itaque naves multis onustae opibus capiuntur. corporibus quidem extra naves tunc iactatis usque ad IV milia passuum salum rubescere circumquaque videretis. 

<fulch_of_chart. hist. hier. 3.20.7> deinde cum ultra Ascalonem exploraturi aliquid proficui remigarent, obvias sibi reppererunt X naves alias, diversis alimentis confertas, quibus inerant ligna proceritate magna et directa, ad componendas machinas spectabilia. illas quoque cum munimentis pluribus, etiamque auro et argento nomismatibusque multis, piper quoque et cyminum et diversas species odoramentorum diripiunt. 

<fulch_of_chart. hist. hier. 3.20.8> naves vero aliquantas ad terram fugitivas in litore ipso igni combusserunt, sed et plures integras Ptolomaidam abduxerunt. laetificavit itaque Dominus clientes suos et donativis abundis multipliciter locupletavit. 

<fulch_of_chart. hist. hier. 3.21.0> Quod populus Hierosolymitanus adeo non sit despectus, quamvis rex eorum esset captus. 

<fulch_of_chart. hist. hier. 3.21.1> quam bonum et gloriosum hominibus semper Deum habere in adiutorium suum! o quam beata gens cuius est Dominus Deus eius! dicebant ergo: eamus et gentem Christianani omnino confundamus et memoriam eorum de terra deleamus. regem enim modo non habent, membra capite carent. verum dicebant, quia Deum pro rege nos habere non credebant. 

<fulch_of_chart. hist. hier. 3.21.2> Balduinum perdideramus, sed regem omnium Deum adsumpsimus. illum in necessitate nostra invocavimus et per illum mirabiliter triumphavimus. forsitan non erat rex, quem forte fortuitu perdideramus, sed hic, qui nuper vicit, non solum est rex in Hierusalem sed et in omni terra. vere fateri nos oportuit, quod regem in proelio habuimus utique et habemus et habebimus, cum in negotiis nostris prae omnibus illum anticipaverimus. hic enim praesto est semper et praesens omnibus, qui invocant illum in veritate. 

<fulch_of_chart. hist. hier. 3.21.3> viderat enim nos in humilitate nostra valde adflictos, et respiciens pie humilitatem nostram liberavit nos. hic pro nobis pugnavit, hic ad nihilum inimicos nostros deduxit. hic semper vincere consuevit, qui nunquam vincitur; superat nec superatur; non fallit nec fallitur. rex equidem est, recte enim regit. 

<fulch_of_chart. hist. hier. 3.21.4> quomodo ergo rex erit qui semper vitiis vincitur? numquid promeretur dici rex, si semper habeatur exlex? quia legem Dei nec tenet, nec tuetur; et quia non timet Deum, timebit quidem hominem inimicum suum. adulter est vel periurus sive sacrilegus; hic talis nomen regis perdit. mendax et fraudulentus, quis confidet in eo? aequus est impiis, quomodo exaudiet illum Deus? si ecclesiarum est dissipator, si pauperum oppressor, tunc non regit sed confundit. 

<fulch_of_chart. hist. hier. 3.21.5> adhaereamus regi superno et spem nostram ponamus in eo, et non confundemur in aeternum. 

<fulch_of_chart. hist. hier. 3.22.0> De morte Eustachii et successione Guillelmi. 

<fulch_of_chart. hist. hier. 3.22.1> Tempore isto taliter aegro decessit Eustachius, in custodem terrae nostrae electus, XVII . Kalendas Iulii. cui succedere Guillelmum de Buris statuerunt, qui Tiberiadem tunc possidebat. 

<fulch_of_chart. hist. hier. 3.23.0> Qualiter rex Balduinus de vinculis exiit. 

<fulch_of_chart. hist. hier. 3.23.1> Mense Augusto deinde mediante, superna clementia providente, rex Hierusalem Balduinus exiit de carcere et de vinculis Balac, quibus vinctus tenebatur in oppido quodam, situ fortissimo et celsitudine nimis arduo et difficili comprehendendo. cum quo simul inclusi erant Goscelinus, comes Edessenus, cum aliquantis aliis captis. huius rei narratio satis est longa, sed dono caelesti praedita et miraculis bene ornata. 

<fulch_of_chart. hist. hier. 3.23.2> nam cum in castro illo nullo freti adiumento iam diu angerentur occultati, consilio et ingenio multimodo apud se tractare coeperunt, si aliquatenus inde possent egredi. unde per fideles internuntios ubicumque amicos habebant auxilium petere non cessaverunt et cum Armenis circa eos conversantibus omnimode machinare studuerunt, ut, si quando ab externis amicis suis auxilium adipisci possent, illi adiutores esse veri non desisterent. 

<fulch_of_chart. hist. hier. 3.23.3> et cum post aliqua dona et promissa plurima hoc fidei nexu utrimque confirmatum esset, de Edessena urbe sagacissime L fere clientes illuc ob id missi sunt; et quasi pauperrimi merces ferentes atque vendentes usque ad portas interioris castri, occasione quadam nata, se paulatim intromiserunt. 

<fulch_of_chart. hist. hier. 3.23.4> quod cum portariorum magister iuxta portam cum quodam fideli nostro improvidus scaccis luderet, clientes nostri astutissime attentius appropiaverunt, querimoniam iniuriae sibi factae ad eum facturi. et deposita omni tunc ignavia et pavore e vaginis extractis cultellis illum sic quantocius necaverunt. et adripientes lanceas illic inventas, ferire et occidere viriliter non pigruerunt. 

<fulch_of_chart. hist. hier. 3.23.5> clamor ingens ilico attollitur et intus et foris omnes perturbantur. sed qui ad tumultum hunc festini accurrerunt, festinantius mox perempti sunt. fuerunt equidem C fere Turcorum. et confestim clausi de carcere rex et alii tunc eiiciuntur. 

<fulch_of_chart. hist. hier. 3.23.6> adhuc erant aliquanti compediti, quando iam per scalas muri fastigium inscendebant et, elevato in arcis apice Christianorum vexillo, rei veritas patefacta est. in eadem vero arce uxor erat Balac, ceteris quas habebat sibi carior. 

<fulch_of_chart. hist. hier. 3.23.7> castro autem a Turcis mox undique cincto, ingressus et egressus internis et externis omnino est prohibitus. portae etiam clauduntur vectibus obditis. 

<fulch_of_chart. hist. hier. 3.24.0> Qualiter comes Edessenus evasit de carcere. 

<fulch_of_chart. hist. hier. 3.24.1> Hoc autem non puto silendum, quod Balac quoddam infortunium per visionem est revelatum. vidit enim (quod ipse postea retulit) a Goscelino sibi oculos erui. quo indilate sacerdotibus manifestato, interpretationem somnii ab eis sciscitatur. vere, aiunt, hoc tibi contigit aut tale aliquid huic aequipollens, si in manus eius incideris. hoc autem audito, citissime legationem suam misit, ut occideretur, ne posset ab eo occidi, sicut illi iam praesagiebant. sed antequam ad eum pervenissent lictores, Deo gratias, iam de captione tali modo evaserat. 

<fulch_of_chart. hist. hier. 3.24.2> rex igitur et sui omnes sapienti et communi usi consilio, ut salvari quolibet modo possent, cum tempus considerarent ad hoc magis aptum, posuit domnus Goscelinus in periculo mortis animam suam, Conditori universorum se commendans et cum tribus famulis suis tam pavidus quam audax extra castrum per medios hostes, radiante luna, se eripuit. qui continuo unum ex eis regi remisit reportantem ei anulum suum, ut taliter significaret se ab hostibus obsessoribus extorsisse; sic enim fieri invicem decreverant. 

<fulch_of_chart. hist. hier. 3.24.3> postea fugitando et latitando plus nocte quam die pergens, disruptis calceis fere nudipes ad usque fluvium Euphratem pervenit. et quoniam navis abfuit, quod pavor optabat facere non distulit. quid igitur? duos utres, quos secum detulerat, vento inflavit, super eos se collocavit et sic in flumen se impegit. quem collegae sui ignarum nandi commode iuvantes sustentare studuerunt et usque ad litus, Domino ducente, sanum deduxerunt. 

<fulch_of_chart. hist. hier. 3.24.4> et cum itinere insolito valde fatigatus esset famelicusque et sitibundus anxius anhelaret, nec erat qui manum ei pie porrigeret, sub nuce quadam illic inventa sopore tactus membra labore fessa quieti attribuit, obumbrans se vepribus et frutectis, ne visus agnosceretur. interim autem praecepit uni ex famulis eius, ut exploraret et imploraret aliquem indigenam, qui ei panem vel daret vel utcumque venderet. inedia enim vexabatur valde. 

<fulch_of_chart. hist. hier. 3.24.5> cliens autem ille rusticum quendam Armenum in campo prope inventum et consulte adlocutum adduxit ad dominum suum, caricas et racemos apud se habentem hoc enim fames desiderabat. 

<fulch_of_chart. hist. hier. 3.24.6> is autem cum dominum Goscelinum appropians agnosceret, procidit ad pedes eius dicens: vale Gosceline. qui audiens quod nollet, territus respondit: non sum ille, quem dicis, sed Deus illum adiuvet ubicumque sit. rusticus ait: noli, quaeso, notitiam celare tuam, quoniam te proculdubio bene agnosco. sed revela mihi quid et quomodo in his partibus tibi accidit, nec expavescas moneo. 

<fulch_of_chart. hist. hier. 3.24.7> cui rursum comes: miserere, inquit, mei, quicumque es, nec miseriam meam inimicis meis innotescas obsecro, sed ad salvationis locum deduc me, ut unum pro mercede nomisma merearis accipere. ego enim de captione Balac, Deo propitiante, egressus aufugio, de castro scilicet, quod Cartapeta nuncupatur, quod in Mesopotamia cis Euphratem est. 

<fulch_of_chart. hist. hier. 3.24.8> bene enim operaberis, si mihi hac in necessitate subveneris, ne amplius in manus Balac incidam et infortunatus peream. quod si usque Turbezel castrum meum te mecum venire placuerit, omnibus vitae tuae diebus bene tibi erit. dic igitur mihi quae et quanta in his locis possessio tua, ut maiora, si vis, apud me tibi diligenter restituam. 

<fulch_of_chart. hist. hier. 3.24.9> et ille: non quaero, inquit, a te quicquam, sed quo vis salvum te perducam. olim enim, ut reminiscor, me ante te fecisti benigne comedere panem. quamobrem praesto sum tibi reddere talionem. uxorem, domine, habeo unicamque parvulam filiam, simulque unam asellam, duos etiam germanos duosque boves. committo autem me tibi, quia vir prudens es et sapientissimus iam iamque cum meis omnibus tecum vado. porcellum unum insuper habeo. hunc modo coquam et huc tibi adferam. 

<fulch_of_chart. hist. hier. 3.24.10> sine, frater, inquit, unum enim porcum non es adsuetus uno prandio mandere; nec expedit te aliqua suspectione vicinos tuos commovere. 

<fulch_of_chart. hist. hier. 3.24.11> tunc ille ivit et cum suis omnibus sicut fieri decreverant, rediit. ascendit ergo comes rustici asellam, qui quondam equitare solitus erat mulam peroptimam, baiulans ante se infantem, feminam videlicet et non marem. et quam non licuit generare ac si genitorem licuit gestare. non ut sibi ex progenie haberet contiguam, sed ut spem filiationis nescientibus monstraret esse certam. 

<fulch_of_chart. hist. hier. 3.24.12> sed cum coepisset infans plorando et vociferando comitem adsidue molestare nec posset eam ullo modo pacare nec aderat altrix, quae lactaret aut quae fescenninis mulceret, meditatus est ob id collegium ei forte nocivum timidus deserere et segregatim tutius incedere. sed cum hoc advertit rustico displicere. noluit eum conturbare, sed perseveravit in coepto labore. 

<fulch_of_chart. hist. hier. 3.24.13> et cum pervenisset Turbezel, talium hospitum laeta valde fuit susceptio. gaudet quippe uxor, exsultat familia. nec ambigit nostra conscientia, quanta gloriati sunt omnes laetitia et quantae lacrimae prae gaudio funduntur et adfluunt suspiria. fit etiam rustico indilate de humanitate sua digna remuneratio. pro uno boum iugo continuo recepit duo. 

<fulch_of_chart. hist. hier. 3.24.14> sed quia non oportuit in his diu immorari, comes indilate ivit Antiochiam, dehinc Hierusalem. et redditis illic debitis Deo gratiarum laudibus, obtulit geminas compedes secum adlatas, quas devote in monte pependit Calvariae ad memoriam captionis et ad gloriam suae liberationis. unae quidem fuerunt ferreae, alterae vero argenteae. 

<fulch_of_chart. hist. hier. 3.24.15> post triduum autem exiit de Hierusalem, dominicam sequens crucem, quae usque Tripolim iam delata erat. iturus enim erat cum ea Hierosolymitanus exercitus usque Cartapela, castrum Balac, ubi rex et quamplures alii non in carcere sed in castri firmitate tenebantur. 

<fulch_of_chart. hist. hier. 3.24.16> Benedictus autem sit universalis Dominus, qui voluntatem suam et potestatem ita modificat, ut potentem de excelso, cum vult, praecipitet et de pulvere pauperem sublimet. mane itaque Balduinus rex imperavit, sero autem servus servivit; Goscelinus quoque nihilominus. liquet utique niliil in hoc saeculo esse certum nihil stabile, nec etiam diu gratum. ideo terrenis inhiare non est bonum, sed cor habere ad Deum semper intentum. nec confidamus in caducis, ne alienemur aeternis. 

<fulch_of_chart. hist. hier. 3.24.17> lam nunc tredecimum complens, prout aestimo, lustrum, Regem non vidi velut hunc in carcere plecti. Significet si quid ignoro quidem, Deus hoc scit. 

<fulch_of_chart. hist. hier. 3.25.0> De expeditione Hierosolymitanorum, et quod rex Balduinus denuo sit captus. 

<fulch_of_chart. hist. hier. 3.25.1> Euntibus ergo Hierosolymitanis quorsum ire statutum fuerat, glomerantur eis apud Antiochiam Tripolitani atque Antiocheni. sed cum Turbezel pervenissent, intimatur eis regem denuo esse captum et oppidum, in quo clausus erat, Carram nominatum. hoc autem audito, mutatur consilium et iubetur ilico edici reditum. 

<fulch_of_chart. hist. hier. 3.25.2> et cupientes sibi aliquid prodesse, cornicine significante, diverterunt ad urbem Caliptum et vastaverunt et dissipaverunt omnia, quae extrinsecus reppererunt, cum primitus intra moenia ferociter omnes, qui contra eos exierant, impulissent. sed cum per IV dies ibi morantes nil amplius fecissent ad sua remeare statuerunt, iam alimoniorum penuria vexati. Goscelinus vero comes in territorio Antiocheno tunc remansit. 

<fulch_of_chart. hist. hier. 3.25.3> et cum usque Ptolomaidam regressi fuissent, antequam adfines Saraceni hoc advertissent, Iordanem subito itinere transierunt. et cum per regionem illam, quae monti Galaad et Arabiae contigua est, percucurrissent et de Saracenorum utroque sexu bestiisque plurimis greges diripuissent, cum ingenti carra camelorum atque ovium, infantum quoque ac puberum Tiberiadem eis proximam redierunt et, dispertito pro more invicem emolumento, Hierusalem undique convenerunt et crucem Domini adlatam in suo loco reposuerunt. 

<fulch_of_chart. hist. hier. 3.25.4> nunc autem reverti decet ad id, quod aliquantulum praetermiseram. 

<fulch_of_chart. hist. hier. 3.26.0> Quomodo Balac regem obsedit et eum denuo in custodiam misit. 

<fulch_of_chart. hist. hier. 3.26.1> Cum audisset Balac, quod apud Cartapetam contigeratPet quemadmodum comes Goscelinus de captione evaserat, quantocius potuit illuc ire non distuliti. et regem tunc blande adlocutus, flagitavit, ut redderet ei castellum suum tali pactione, ut, datis obsidibus electis, eum quietum abire permitteret et usque Edessam vel Antiochiam fideliter duci faceret. alioquin vel uni eorum vel ambobus in deterius fortuna prodiret. 

<fulch_of_chart. hist. hier. 3.26.2> sed cum rex hoc concedere nollet, diro efferatus animo Balac minatus est et regem et castrum violenter comprehendere et de inimicis suis vindictam procul dubio facere. qui iussit ilico rupem, super quam situm erat castrum, subfodi et per cuniculum sudibus dispositis opera suspendi, inlataque silva ignem immitti. succensis autem fulcimentis, cavea repente subsedit et turris quaedam huic incendio proxima cum magno sonitu decidit. 

<fulch_of_chart. hist. hier. 3.26.3> primo quidem cum pulvere fumus excitatus est, cum ignem ruina concluderet. sed, peresa materia qua premebatur, flamma iam clarior apparere coepit, et repentini facti regem occupat stupor, qui hanc molitionem aegre ferebat, ut ita spes eum cassa refrixit, quem tantus casus valde terruit. itaque tota virtute cum sensu perdita rex et sui clementiae Balac supplices addicti sunt, nihil nisi supplicium secundum merita exspectantes. 

<fulch_of_chart. hist. hier. 3.26.4> regi tamen indulta vita pepercit et cuidam nepoti suo, simul etiam et Gualeranno. Armenos autem, qui adiumento regi contra Balac exstiterant, alios quidem pependit, alios vero excoriavit, quosdam nempe per medium ense cecidit. regem autem cum tribus de suis de castro eiecit et ad Carram civitatem abduci fecit. 

<fulch_of_chart. hist. hier. 3.26.5> et quia procul a nobis facta haec aberant, vix certitudinem rei addiscere poteramus; verumtamen quam verius potui, a relatoribus mihi intimatum chartae commendavi. 

<fulch_of_chart. hist. hier. 3.26.6> Hi pluviis artus sitibundus desinit annus, Unde Hierosolymi crebro sunt murmure questi. Gesta quater senos currunt hucusque per annos Post iter inceptum peregrinis undique notum. 

<fulch_of_chart. hist. hier. 3.27.0> De Tyri obsidione praeparata. 

<fulch_of_chart. hist. hier. 3.27.1> Anno a Domino Iesu nato MoCoXXoIVo, cum Natale Salvatoris tam in Bethlehem quam m Hierusalem, ut decuit, celebrassemus, cui celebritati dux Veneticorum cum suis devote interfuit, confirmatum est, communi et gratuita voluntate sub iureiurando obsidionem circa Tyrum vel Ascalonem post Epiphaniam agere. 

<fulch_of_chart. hist. hier. 3.27.2> sed quia pecuniae nos inopia universos tunc arcebat, colligitur multa viritim militiae et clientelae conductitiae impertienda. non enim poterat tantum negotium sine donativis expediri. quamobrem oportuit nos etiam pretiosiora ecclesiae Hierosolymitanae ornamenta colligendo nomismata creditoribus oppignerare. 

<fulch_of_chart. hist. hier. 3.27.3> igitur sicut interminatum est et ubi nominatum est, undique convenerunt omnes. Cum ter Fusor aquae valido reparatur ab igne, Plebs de Hierusalem communiter exit in hostem. Hoc fit et in prima feria, luna quoque prima. XXVIIl. Quomodo Tyrus a patriarcha et a Veneticis obsessa sit. 

<fulch_of_chart. hist. hier. 3.27.4> Itaque usque Accon profecti disposuerunt una cum Veneticis Tyrum adire et obsidere. Patriarcha ergo cum sibi subditis, dux vero cum nautis et navibus suis urbem Tyrum accurate 

<fulch_of_chart. hist. hier. 3.28.0> Kalend. Martii accinxerunt, Introeunte quidem tunc Piscos sole gemellos. 

<fulch_of_chart. hist. hier. 3.28.1> hoc autem audito, Ascalonitae, qui solita protervia nunquam mansuefieri potuerunt, nobis facere damnum pro posse non distulerunt. quadam quippe die, tripertito exercitu suo, maiorem cohortium suarum partem Hierusalem adduxerunt, qui extemplo VIII homines extra urbem, qui vineas putabant, truciter peremerunt. 

<fulch_of_chart. hist. hier. 3.28.2> quorum adventu comperto, super arcem Davidis tuba mox insonuit, hoc nobis significans, et procedentes adversus eos Franci nostri atque Syri audacter obstiterunt. et cum tribus diei horis alterutro conspectu ad taedium se fatigassent, effectis quampluribus sauciatis, maesti abieruiit. 

<fulch_of_chart. hist. hier. 3.28.3> nostri siquidem paulatim eos insecuti sunt; et quia militibus carebant, insidias eorum veriti, non praesumpserunt eos diu sequi. ad extremum tamen de capitibus eorum amputatis XVII retenta sunt, totidemque equi. III equites vivi, alii ex eis sunt occisi. quod si milites haberemus, pauci ex eis evasissent. equitatus enim noster in exercitu erat. tunc Deus laudatur, cui semper laus debetur. 

<fulch_of_chart. hist. hier. 3.29.0> De Tyro et eius nobilitate. 

<fulch_of_chart. hist. hier. 3.29.1> Interea loci coangustantur Tyrii in urbe sua proxime inclusi, nec pacem quaerentes nec capi cedentes. divitiis enim opulenti et maris praesidio circumfulti consueverunt semper esse ingrati. 

<fulch_of_chart. hist. hier. 3.29.2> haec est quidem cunctis urbibus, quae in Terra sunt promissionis, ditior et nobilior, praeter Azor, quam rex antiquitus Chananaeorum Iabin possedit, quam Iosue postea eum ceteris plurimis destruxit. quae quidem, ut legimus, DCCCCis curribus munita gloriabatur. Iosephus autem III milia curruum falcatorum fuisse narrat. armatorum vero CCC milia et X milia equitum habebat, cuius militiae Sisara dux exstitit. 

<fulch_of_chart. hist. hier. 3.29.3> hae urbes ambae Tyrus et Azor in terra Phoenicum fuerunt institutae. haec institoribus et negotiationibus munitissima, illa vero infinita gente populosa. haec in marino litore sita, illa vero in eam pestribus est collocata. 

<fulch_of_chart. hist. hier. 3.29.4> quando Gedeon iudicabat Israel, tunc temporis Tyrus condita fuit paulo ante Herculem a Phoenicibus. urbs enim in terra Phoenicum est. haec est, ad quam Isaias loquitur, minans eam propter superbiam suam, in qua optima purpura tingitur unde Tyria dicitur nobilis purpura. Tyrus interpretatur angustia, quae Soor hebraice dicitur. 

<fulch_of_chart. hist. hier. 3.29.5> rex autem Assyriorum Salmanassar pugnans contra Syriam et Phoenicem expugnavit eam, cuni in ea regnaret Helusaeus nolebant enim regi Assyriorum Tyrii esse subiecti. hoc equidem per quinquennium actum est. de hoc Menander scribit, Iosephus quoque latius. 

<fulch_of_chart. hist. hier. 3.29.6> tunc temporis pelagus transfretantes Tyrii duce Didone, Belli filia, Carthaginem in Africa condiderunt. cuius situs XXX milia passuum muro amplexatur, et paene tota mari cincta ab Orosio historico fuisse describitur absque faucibus, quae tribus milibus passuum aperiebantur. is locus murum XXX pedes latum habuit, saxo quadrato in altitudinem cubitorum XL . 

<fulch_of_chart. hist. hier. 3.29.7> arx, cui Birse nomen fuit, pauco amplius quam II milia passuum tenebat, quae DCCo anno conditionis eius, omni murali lapide diminuto, confunditur, quae ante urbem Romam LXX annos ab Helisa condita invenitur. hanc Publius Scipio, superioris anni consul, suprema sorte molitus est, quae continuis XVII diebus miserabiliter arsit. 

<fulch_of_chart. hist. hier. 3.30.0> De Tyri captivitate antiqua et a quibus antiquitus fuit expugnata. 

<fulch_of_chart. hist. hier. 3.30.1> Tyrus autem superius memorata LXX annis iuxta Isaiam depopulata elanguit. a qua recedentibus Cetheis reduxit eos Helusaeus rex, contra quos Salmanassar, rex Assyriorum, denuo insurgit. recessit a Tyro tunc civitas Sidon et Arce, quae Actipus nominatur, et antiqua Tyrus et multae aliae simul urbes, quae semetipsas regi Assyriorum tradiderunt. 

<fulch_of_chart. hist. hier. 3.30.2> quapropter Tyriis non subiectis, iterum adversus eos egressus est, Phoenicibus eis naves LX exhibentibus et remiges DCCCos. contra quos Tyrii navigantes in XII navibus, dispersis hostium navibus, ceperunt captivos viros Dos, unde honor Tyriorum propter haec crevit eximie 

<fulch_of_chart. hist. hier. 3.30.3> revertens autem Assyriorum rex disposuit custodias super flumen et aquae ducta civium, ut Tyrios haurire pocula prohiberent. et cum hoc V annis factum esset, toleraverunt de effossis puteis bibentes aquam. haec itaque in archivis Tyri de Salmanassar, rege Assyriorum, conscripta sunt. 

<fulch_of_chart. hist. hier. 3.30.4> hic est, qui Samariam obsedit et cepit anno regis Ezechiae VIo et transtulit Israel in Assyrios. ante quem venerat etiam Phul, rex Assyriorum, et post eum Teglaphalassar, rex Assur, qui cepit Cedes et Asor in Neptalim prope Paneas et Janoe et Galaad et universam Galilaeam et transtulit eos in Assyrios. venit quoque Sargon, rex Assyriorum, qui misit Tarthan pugnare contra Azotum et cepit eam. itaque propter peccata populi vastata est Terra promissionis et in captivitatem ducta prius Assyriis, deinde Chaldeis. 

<fulch_of_chart. hist. hier. 3.30.5> Nabugodonosor enim tam Chaldaeus quam Babylonius rex, et obsedit et cepit Hierusalem. unde Sedechias rex fugiens captus est iuxta Iherico et ductus ad regem Babylonis in regionem, quae Reblata dicitur, in terra Emath. Hieronymus dicit Emath magnam esse Antiochiam, minorem vero Epiphaniam. ibi fecit Nabugodonosor oculos Sedechiae erui et filios eius coram se iugulari. tunc venit Nabuzardan, princeps militiae eius, et incendit domum Domini et domum regis, et totum murum Hierusalem destruxit per circuitum. 

<fulch_of_chart. hist. hier. 3.30.6> post temporum autem intervalla venit Alexander rex, qui Tyrum obsedit et cepit subiugata Sidone, prius autem Damasco. Gaza quoque ab eo capta per duum mensium spatia, qui circa Tyrum VII mensibus sederat, ad civitatem Hierosolymam festinavit. honorifice susceptus, principem sacerdotum, nomine Iaddum, plurimis honoribus prosequitur, habentem cidarim super caput eius et stolam auream hyacinthinam et super laminam auream, in qua nomen Dei scriptum erat solus adiens diligenter adoravit. et disposita Hierosolyma ad reliquas civitates exercitum suum convertit. 

<fulch_of_chart. hist. hier. 3.30.7> post annorum plurium spatia, peccatis Iudaeorum exigentibus, Antiochus Epiphanes legem eorum impugnans, Machabaeos valde coartavit. post hunc venit Pompeius, qui Hierusalem infeliciter dissipavit. ad ultimum vero Vespasianus cum Tito filio suo venit, qui penitus eam destruxit. itaque per varios rerum eventus usque ad tempora nostra et civitas sancta et patria ei subdita praecipitanter exstitit vexata. 

<fulch_of_chart. hist. hier. 3.30.8> plerumque Palaestina, interdum Phoenicea, quae a Phoenice, Cadmi fratre, nomen accepit, est vastata, tum Samaria, tum Galilaea, quae tamen bipartita determinatione distinguitur. nam altera superior, altera quidem inferior appellatur, quas ambifariam Phoenice et Syria cingunt. 

<fulch_of_chart. hist. hier. 3.30.9> illa nempe, quae est trans Iordanem, a Macheronta in Pellam capit longitudinem, et a Philadelphia usque Iordanem habet latitudinem. Pella quippe septentrionalis eius est tractus, occiduus vero Iordanis; meridianus autem Moabitide terminatur regione; ab Oriente Arabia et Philadelphia itemque Gerasidis clauditur. 

<fulch_of_chart. hist. hier. 3.30.10> Samariensis autem regio inter Iudaeam et Galilaeam sita est. at Iudaeae latitudo a Iordane usque Ioppem explicatur, media vero civitas eius est Hierusalem, quasi umbilicus eius terrae sit. 

<fulch_of_chart. hist. hier. 3.30.11> porro inferior Galilaea, quae ex Tiberiade usque Zabulon et usque Ptolemaidam tenditur, ad Carmelum montem Tyriorum, continet intra se Nazaret et Sepphorim civitatem validissimam, Thaboi etiam et Cana cum pluribus aliis. haec siquidem Libano accingitur et fontibus Iordanis, ubi nunc est Paneas sive Dan alio nomine sive Caesarea Philippi, circa quam Traconitidis est regio et Nabatanea. a meridie Samaria et Scythopolis, haec est Bethsan. 

<fulch_of_chart. hist. hier. 3.30.12> Iudaeae autem Bersabee civitas dat limitem, intra quam sunt Tamna et Lydda, Joppe et Jamnia, Thecue et Hebron, Astoal et Saraa et multae aliae. 

<fulch_of_chart. hist. hier. 3.30.13> nunc ad callem redeo, qui diversas per semitas diu cucurri. 

<fulch_of_chart. hist. hier. 3.31.0> Bellum et victoria Antiochenorum cum Turcis et de morte Balac. 

<fulch_of_chart. hist. hier. 3.31.1> Cum igitur circa Tyrum in obsidione ad machinas praeparandas soliicite laboraremus, nihilominus Balae contra nos cornu suum cum complicibus suis extollere non cessabat. qui ex urbe Calipto egressus, quae vulgo Halapia nuncupatur, mense Maio intrante cum V milibus equitum VIIque milibus peditum perrexit Hierapolim, quam urbem Mombech vulgus vocitat. et cum possessor eius eam illi reddere nollet, extra urbem eum ad se tunc evocatum nefarie decollavit. 

<fulch_of_chart. hist. hier. 3.31.2> qua urbe protinus a Balac. obsessa, non latuit Goscelinum Antiochiae tunc morantemet habita inde legatione, acceleravit illuc ire cum Antiochenis. licet autem paucissima gens esset Christicolarum, non pavitavit Goscelinus adgredi multitudinem perfidorum. nec mora diu protracta, commissa est ferociter pugna. 

<fulch_of_chart. hist. hier. 3.31.3> Deo autem suffragante, postquam Turci ter sunt confusi terque ad pugnani audacter regregati, Balac in ea pressura sauciatus ad mortem, pro posse divertit moribundus in partem. quod cum extemplo sui comperissent, qui potuerunt fugere non torpuerunt. potuerunt quidem plerique fugere, sed nequaquam potuerunt effugere. 

<fulch_of_chart. hist. hier. 3.31.4> referuntur enim III milia ex eis fuisse interemptorum, qui equites erant. de peditibus autem ignoratur numerus. de nostris vero XXX milites ibi perempti occubuerunt; de pedestri autem clientela LX fere. 

<fulch_of_chart. hist. hier. 3.31.5> volens autem certitudinem rei scire Goscelinus, an Balac esset mortuus, an aliquatenus evasisset vivus, cum sollicite perscrutarentur qui hoc inter necatos exquirebant, armorum indiciis cognitorum a cognitis cognitus est. cuius caput qui amputavit, Goscelino gratulabundus detulit, a quo XL nomismata, sicut se illi daturum spoponderat, lucratus accepit. 

<fulch_of_chart. hist. hier. 3.31.6> caput siquidem continuo Antiochiam ad declarationem gestae rei Goscelinus deferri fecit. quod ipse, qui in starcia sua detulit usque Tyrum itemque Hierusalem, nobis universis et enarravit et declaravit, qui etiam in proelio memorato cum proeliantibus praesens fuit. 

<fulch_of_chart. hist. hier. 3.31.7> armiger quippe Goscelini erat ipse. et quia nuntium attulit desideratissimum in exercitu nostro ante Tyrum astante, acceptis armis, ab armigero in militem provectus est. comes nempe Tripolitanus ad hunc gradum eum sublimavit. 

<fulch_of_chart. hist. hier. 3.31.8> et laudavimus et benediximus omnes Dominum, quia suffocatus est ille draco saevissimus, qui Christianismum diu tribulaverat et pessundederat. 

<fulch_of_chart. hist. hier. 3.31.9> Sol decies novies lustrarat lumine Taurum, Quando Balac cecidit vel eum fortuna fefellit. 

<fulch_of_chart. hist. hier. 3.31.10> Ecce sic interpretatio somnii superius memorati declarata est, quod quasi vaticinans ipse Balac de seipso dixerat tempore illo, quo Goscelinus ile captione mirabiliter evasit. videbat enim in visu a Goscelino sibi oculos erui. vere penitus eruit, quoniam caput et membra illi penitus abstulit. Nec videt aut audit, nec fatur, nec sedet aut it; Nec caelo nec humo nec aqua locus eius habetur. 

<fulch_of_chart. hist. hier. 3.32.0> De his quae in obsidione Tyri gerebantur. 

<fulch_of_chart. hist. hier. 3.32.1> Quadam vero die dum in obsidione memorata securi quiescerent qui circumsedebant, opportunitate considerata, egressi sunt de civitate Tyrii, tam Turci quam Saraceni, patefactis portis; et ad machinam nostram inter ceteras fortiorem accurrentes nudatis frameis unanimiter adcurrerunt. 

<fulch_of_chart. hist. hier. 3.32.2> et antequam nostri arma caperent, quos in machina custodes invenerunt, foras sauciando pepulerunt et incenderunt eam igni, qua solebant turres antea iactis lapidibus conquassaris et vehementissime perforari, 

<fulch_of_chart. hist. hier. 3.32.3> in qua impugnatione XXX homines perdidimus; illi autem duplum reppererunt damnum. cives quippe per muri minas nostros tam sagittis quam spiculis sive lapidibus crebro valde laedebant et vulnerabant. 

<fulch_of_chart. hist. hier. 3.32.4> interim autem Venetici nostri secunda satis usi fortuna, carabum suum ingressi, qui non erant nisi V tantum, domunculam unam iuxta murum urbis diripuerunt, duobus ibi capilibus amputatis. qui tunc sine cunctatione cum lucello suo gratulabundi foras remearunt. actum est hoc XI Kal. Iunii. 

<fulch_of_chart. hist. hier. 3.32.5> sed nil minus valuit, cum paulo ante Tyrii liburnam unam noctu clepserint et intra urbem per portum traxerint. in huiusmodi enim certaminibus talia fieri saepe obtingunt. Hic cadit, hic surgit, hic gaudet, plorat et ille. 

<fulch_of_chart. hist. hier. 3.33.0> De pessima inquietudine Ascalonitarum. 

<fulch_of_chart. hist. hier. 3.33.1> Scientes autem Ascalonii gentis nostrae paucitatem, ubi magis aestimaverunt nos debilitare vel damnum inferre, non pigruerunt molestare. nam prope Hierusalem viculum quendam, Birrum nominatum, vastaverunt et concremaverunt; et, asportatis omnibus reculis illic inventi, cum aliquantis mortuis et pluribus vulneratis abierunt. 

<fulch_of_chart. hist. hier. 3.33.2> mulierculae enim et infantes in turri quadam tempore nostro illic aedificata se intromiserunt, et sic salvati sunt. itaque per terram excurrentes diripiebant, necabant, captivabant, quodcumque malum poterant faciebant nec erat qui eis resisteret. 

<fulch_of_chart. hist. hier. 3.33.3> intenti enim omnes eramus ad obsidionem, misericordiam exspectantes supernam, quatenus laborem nostrum Deo factore et adiutore valeremus consummare. erat enim impatibile et nocte lucubrare et die laborare. 

<fulch_of_chart. hist. hier. 3.34.0> De redditione urbis Tyriae. 

<fulch_of_chart. hist. hier. 3.34.1> Videns autem rex Damasci Turcos suos et Saracenos, qui erant in urbe circumclusi, nullo modo posse de manibus nostris evadere, maluit cum aliquo dedecore vivos eos redimere quam mortuos plorare. quaesivit ergo per interlocutores sagaci consilio, quatinus homines suos cum rebus eorum omnibus foras exciperet et urbem vacuatam nobis relinqueret. 

<fulch_of_chart. hist. hier. 3.34.2> in quo cum utrimque diu luctaremur, obsidibus ambifariam datis, illi de urbe sunt egressi et Christiani pacifice introgressi. quicunque autem ex Saracenis in urbe remanere voluerunt, sub consuetudinis ratiocinio in pace remanserunt. 

<fulch_of_chart. hist. hier. 3.34.3> Sub cancro Phoebus fuerat ter septies ortus, Quando Tyrus capitur et redditur ac superatur, Nam nonas Iulii contigit hoc fieri. 

<fulch_of_chart. hist. hier. 3.34.4> Non est igitur cessandum, non est etiam tardandum quaerere Dominum nostrum adiutorem in tribulationibus pium, benignum et precibus pulsare eum, ut nobis pulsantibus pium praebeat auditum. hoc equidem in Hierusalem feceramus, persaepe ecclesias visitando, lacrimas fundendo, eleemosynas impertiendo, corpora ieiuniis adficiendo. quod Deus, ut credo, de supernis aspectans non reliquit post se benedictionem sed exaudivit precationem nostram. 

<fulch_of_chart. hist. hier. 3.34.5> quod cum aliquem addiscere rumusculum auribus apertis exspectabamus, ecce legati tres festinantissime venerunt, nobis nuntiantes et litteras a patriarcha nostro deferentes et urbem captam esse innotescentes. 

<fulch_of_chart. hist. hier. 3.34.6> quo audito, clamor iucundissimus attollitur, Te Deum laudamus ilico vocibus altisonis decantatur. signa pulsantur, processio ad Deum deducitur, vexilla in muris et turribus elevantur, per omnes vicos ornamenta multicoloria extenduntur, gratiarum actiones depromuntur, nuntii pro meritis digne remunerantur, pusilli et magni pariter congratulantur, puellae cantilenis in choreis delectantur. 

<fulch_of_chart. hist. hier. 3.34.7> recte mater Hierusalem gaudet de Tyro filia, cuius a dextera sedit amodo coronata. luget et Babylon consolatione eius perdita, cuius adminiculo dudum exstiterat suffulta, cuius classem quotannis nobis hostilem excipiebat. 

<fulch_of_chart. hist. hier. 3.34.8> haec vero etsi minoratur pompa, augmentatur divina gratia. nam quae apud Ethnicos civitas habuerat in magisterio primiflaminem vel archiflaminem, secundum patrum institutionem habebit primatem vel patriarcham in lege christiana; ubi enim archiflamines erant, archiepiscopi Christianorum sunt instituti, qui singulis provinciis praesint. 

<fulch_of_chart. hist. hier. 3.34.9> ubi metropolis erat, quae interpretatur mater civitas, metropolitani erant, qui de tribus aut quatuor civitatibus intra aliquam provinciam matri et maiori aliarum civitatum praesidebant. 

<fulch_of_chart. hist. hier. 3.34.10> ubi autem minores civitates habuerunt solummodo flamines vel comites, episcopi sunt instituti. porro tribuni plebis non absurde intelliguntur presbyteri sive reliqui inferioris ordinis clerici. 

<fulch_of_chart. hist. hier. 3.34.11> sic omnis mundana potestas his gradibus dignitatum a se invicem distat, id est ut primus sit Augustus vel imperator, deinde Caesares, deinde reges, duces et comites. sic dicit Clemens papa, Anacletus Anicius et plures alii. 

<fulch_of_chart. hist. hier. 3.34.12> demus autem laudes Deo altissimo, quia non hominum virtute sed sua beneplacita voluntate sine sanguinis effusione nobis Tyrum reddidit, urbem inclitam, urbem fortissimam et ad capiendum difficillimam, nisi Deus manum apponeret dexteram. 

<fulch_of_chart. hist. hier. 3.34.13> in hoc quidem Antiocheni deliquerunt, qui nullum nobis auxilium praebuerunt nec labori huic adesse voluerunt. benedicatur autem Pontius Tripolitanus, quoniam adiutor nobis adfuit fidelissimus. 

<fulch_of_chart. hist. hier. 3.34.14> pacificet Deus Antiochenam ecclesiam cum Hierosolymitana, quae duae dissident de Tyria tertia. illa dicit hanc sibi fuisse subditam sub Graecorum tempore; haec dicit se esse communitam privilegiis a Romano pontifice. 

<fulch_of_chart. hist. hier. 3.34.15> nam in concilio Alvernensi tam authentico et nominatissimo constitutum unanimi adsensu fuit, ut quaecumque civitas, mari magno transito, a paganorum posset excuti iugo, sine contradictione perenniter obtineretur. hoc etiam in Antiocheno concilio, episcopo Podiensi magistrante, replicatum et concessum ab omnibus est. 

<fulch_of_chart. hist. hier. 3.34.16> in Hierusalem quoque dux Godefridus et dominus Boamundus acceperunt terram suam a patriarcha Daiberto propter amorem Dei. 

<fulch_of_chart. hist. hier. 3.34.17> identidem Paschalis papa privilegiis suis corroboravit et ea ecclesiae Hierosolymae transmisit, quibus ecclesia Romana sic auctorisante, iure perpetuo communietur. in quibus privilegiis haec inscripta sic continentur: 

<fulch_of_chart. hist. hier. 3.35.0> Privilegium Paschalis Papae. 

<fulch_of_chart. hist. hier. 3.35.1> Paschalis, servus servorum Dei, reverendissimo fratri Hierosolymitano patriarchae Gibelino et eius successoribus canonice promovendis. 

<fulch_of_chart. hist. hier. 3.35.2> secundum mutationes temporum transferuntur etiam regna terrarum. unde etiam ecclesiasticarum parochiarum fines in plerisque provinciis mutari expedit et transferri. Asianarum siquidem ecclesiarum fines antiquis fuerunt diffinitionibus distributi. quas distributiones diversarum diversae fidei gentium confudit inruptio. gratias autem Deo, quod nostris temporibus et Antiochiae et Hierosolymae civitates cum suburbanis suis et adiacentibus provinciis in Christianorum principum redactae sunt potestatem. 

<fulch_of_chart. hist. hier. 3.35.3> unde oportet nos divinae mutationi et translationi manum apponere et secundum tempus quae sunt disponenda disponere; ut Hierosolymitanae ecclesiae urbes illas et provincias concedamus, quae per gloriosi regis Balduini prudentiam ac exercituum eum sequentium sanguine per Dei gratiam adquisitae sunt. 

<fulch_of_chart. hist. hier. 3.35.4> praesentis itaque decreti pagina tibi, frater carissime ct coepiscope Gibeline, tuisque successorinus ct per vos sanctae Hierosolymitanae ecclesiae patriarchali metropolitano iure regendas disponendasque sancimus civitates omnes atque provincias, quas sub praedicti regis ditione aut iam restituit aut in futurum restituere divina gratia dignabitur. 

<fulch_of_chart. hist. hier. 3.35.5> dignum est enim, ut Sepulcri dominici ecclesia secundum fidelium militum desideria competentem honorem obtineat et Turcorum seu Saracenorum iugo libera in Christianorum manu abundantius exaltetur. 

<fulch_of_chart. hist. hier. 3.36.0> De portionibus circa Tyrum distributis. 

<fulch_of_chart. hist. hier. 3.36.1> Expletis autem apud Tyrum, prout oportuit, negotiis et tripartita divisione dispositis et aequiparatione congrua duabus proportionibus scilicet regiae potestati et tertia hereditario iure Veneticis tam in urbe quam in portu singillatim contraditis, recesserunt omnes ad sua. 

<fulch_of_chart. hist. hier. 3.36.2> revertente itaque Hierosolymitano patriarcha Hierusalem cum Hierosolymitis, crucem Domini sacrosanctam digna cum veneratione suscepit et clerus et populus. 

<fulch_of_chart. hist. hier. 3.37.0> De signo tunc apparente. 

<fulch_of_chart. hist. hier. 3.37.1> Deinde apparuit nobis sol per unam fere horam fulgore colorifico in novam vel hyacinthinam formam commutatus et in specie lunae tanquam eclipsi quadam bicornis transformatus. hoc accidit quippe IIIo Idus August, hora diei iam praetereunte nona. 

<fulch_of_chart. hist. hier. 3.37.2> noli ergo mirari cum signa vides in caelis, quia nihilominus operatur Deus et in terris. sicut enim in caelestibus, ita et in terrenis transformat et componit quaecumque et quomodo vult. quod si mira sunt quae fecerit, mirabilior est qui ea fecit. considera, quaeso, et mente cogita, quomodo tempore in nostro transvertit Deus Occidentem in Orientem. 

<fulch_of_chart. hist. hier. 3.37.3> nam qui fuimus Occidentales, nunc facti sumus Orientales. qui fuit Romanus aut Francus, hac in terra factus est Galilaeus aut Palaestinus. qui fuit Remensis aut Carnotensis, nunc efficitur Tyrius vel Antiochenus. iam obliti sumus nativitatis nostrae loca, iam nobis pluribus vel sunt ignota vel etiam inaudita. 

<fulch_of_chart. hist. hier. 3.37.4> hic iam possidet domos proprias et familias quasi iure paterno et hereditario, ille vero iam duxit uxorem non tantum compatriotam, sed et Syram aut Armenam et interdum Saracenam, baptismi autem gratiam adeptam. alius habet apud se tam socerum quam nurum seu generum sive privignum necne vitricum. nec deest huic nepos seu pronepos. hic potitur vineis, ille vero culturis. 

<fulch_of_chart. hist. hier. 3.37.5> diversarum linguarum coutitur alternatim eloquio et obsequio alteruter. lingua diversa iam communis facta utrique nationi fit nota et iungit fides quibus est ignota progenies. scriptum quippe est: leo et bos simul comedent paleas. qui erat alienigena, nunc est quasi indigena, et qui inquilinus est, utique incola factus. 

<fulch_of_chart. hist. hier. 3.37.6> nos nostri sequuntur de die in diem propinqui et parentes, quaecumque possederant omnino relinquentes nec etiam volentes. qui enim illic erant inopes, hic facit eos Deus locupletes. qui habuerant nummos paucos, hic possident bisantios innumeros, et qui non habuerat villam, hic Deo dante iam possidet urbem. 

<fulch_of_chart. hist. hier. 3.37.7> quare ergo reverteretur in Occidentem, qui hic taliter invenit Orientem? nec vult eos penuria Deus adfici, qui cum crucibus suis devoverunt eum sequi, immo denique adsequi. 

<fulch_of_chart. hist. hier. 3.37.8> percipitis igitur esse hoc miraculum immensum et universo mundo valde stupendum. quis audivit hactenus tale? vult ergo nos Deus omnes lucrifacere et ut amicos carissimos ad se attrahere. et quia vult, nos quoque voluntarie vehmus, et quod illi placet benigno corde et humili faciamus, ut cum eo in aeternum feliciter regnemus. 

<fulch_of_chart. hist. hier. 3.38.0> De regis a vinculis liberatione et obsidione urbis Halapiae. 

<fulch_of_chart. hist. hier. 3.38.1> Omnipotente Deo favente, de Turcorum custodia Hierosolymorum rex IVo Kal. Septembris exiit, cum mensibus XVIa pauloque magis sub eorum vinculis detentus fuisset. sed quia pro redemptione sui obsides eis electos primitus contradere oportuit, non omnino. liber exiit, cum se et illos incerta et pendula spe sic anxius obligaverit. 

<fulch_of_chart. hist. hier. 3.38.2> unde consilio necessitati postmodum adhibito, urbem Caliptum obsidere acceleravit, quatinus ipsa cohibita vel obsides suos a civibus ipsis extorqueret vel forte fame vexatam comprehendere posset. didicerat enim panis inopia eam valde angustari. 

<fulch_of_chart. hist. hier. 3.38.3> ab Antiochia magna XL milibus civitas haec discrepat, quo in loco Abraham, quando de Carram in terra peregrinabatur Chanaan, pecora sua tam fetantia quam fetata in pascuis illic uberrimis faciebat opilionis suos pascere, insuper lac eorum in mulctris faciebat mulgeri, deinde coagulari, coagulatum quoque in fiscinis exprimi et formagia confici. dives enim erat valde omnigenarum rerum possessione. 

<fulch_of_chart. hist. hier. 3.38.4> Calixtus papa obiit XIII. Kalend. Ianuarii. 

<fulch_of_chart. hist. hier. 3.39.0> De congregato exercitu Turcorum ad dispergendam obsidionem. 

<fulch_of_chart. hist. hier. 3.39.1> Anno a Salvatore mundi nato MCXXVo, indictione vero IIIa, cum mensibus V Hierosolymitanus una cum suis Halapiam urbem rex cohibuisset nec quicquam profecisset, Turci, ut solent, non torpidi, transgresso flumine Paradisiaco Euphrate magno, itinere citissimo properaverunt ad urbem praedictam ad dispergendam obsidionem, quam gens nostra iam diu apposuerat circa illam. verebantur enim, nisi citissime subvenirent, in proximo eam fore capiendam. 

<fulch_of_chart. hist. hier. 3.39.2> fuerunt autem VII milia equitum; camelorum quoque annona et alimentis onustorum ad IV fere milia. sed quoniam adversus eos praevalere nostri non potuerunt, necessario cesserunt et ad oppidum eis proximum, Cereph nominatum, die sequenti diverterunt. erat enim illud nostrum. 

<fulch_of_chart. hist. hier. 3.39.3> Turcorum quidem pars una nostros aliquantisper cum insequerentur, duos de suis probioribus equis deiectos atque peremptos illic amiserunt; nos vero clientem unum, VI quoque tentoria. 

<fulch_of_chart. hist. hier. 3.39.4> accidit adventus eorum IVo Kalend. Februarii. sed quia noctu repentini advenerunt, propterea facilius imparatos nos invenerunt et confuderunt. 

<fulch_of_chart. hist. hier. 3.39.5> vilissimum ergo dictu, inhonestum scitu, taedium relatu, pudor auditu! sed qui hoc narro, a veritate non devio. quid ergo? voluntati Dei quis resistit? verum est autem proverbium, quod quidam sapiens dixit: futura non pugnant nec se superari sinunt. erat hoc vere futurum, sed nemini praescitum. si enim fuisset praescitum, nunquam posset fore futurum, quia de meditatione veniret ad nihilum sine voluntate. nam cassaret qui praesciret, ne ad factum res exiret. 

<fulch_of_chart. hist. hier. 3.39.6> rex autem deinde secessit Antiochiam, Goscelinusque cum eo. obsides vero, quos posuit pro se rex quando de vinculis exiit, neque sunt redditi neque redempti. itaque tam Hierosolymitani quam Tripolitani omnes ad sua remeaverunt. 

<fulch_of_chart. hist. hier. 3.39.7> obviat autem divina dispensatio ei, quem prosperiorem facit humana probitas, ne cui convenit ampliari patiatur. remordet etiam merito malignos, ne longa felicitate luxurient. 

<fulch_of_chart. hist. hier. 3.39.8> quis enim alius vel bonorum dator, malorumve depulsor, quam rector ac medicator mentium Deus, qui ex summa caeli specula universa conspicit et discernit? qui Tyrum urbem fortissimam et gloriosissimam nobis Christianis suis paulo ante benigne tradidit et possessoribus eius abstulit, nunc ei manum retrahere libuit. 

<fulch_of_chart. hist. hier. 3.39.9> fortassis fidelioribus agricolis vineam suam excolere reservavit, qui fructum inde ei ubertim reddere velint vel valeant opportuno in tempore. quidam quidem cum plus habent minus valent nec largitori bonorum gratias quantas debent exhibent, verum etiam Deo in his, quae votis illi promittunt, sese fallentes, item itemque mentiendo fallunt. 

<fulch_of_chart. hist. hier. 3.40.0> Quod rex in Hierosolymis cum gaudio sit receptus. 

<fulch_of_chart. hist. hier. 3.40.1> Cum autem duobus fere annis tentus et vinculis compeditus a paganis atrocissime rex fuisset, Hierosolymam sua revisurus rediit, quem IIIo Non. Aprilis universi processione celebri suscepimus. qui, parum apud nos commoratus, Antiochiam festinanter rediit mandatus, Turcis terram illam iam vastantibus, quorum potentior Borsequinus erat nominatus, iunctis sibi VI milibus militum. 

<fulch_of_chart. hist. hier. 3.41.0> De Veneticis, qui revertentes insulas imperatoris vastaverunt. 

<fulch_of_chart. hist. hier. 3.41.1> Tunc temporis usque ad nos divulgatur Veneticos post Tyrum captam in repatriatu suo insulas imperatoris, per quas praeteribant, Rhodum videlicet et Mothonem, Samum quoque et Chium violenter comprehendisse pariterque moenia diruisse, puberes et puellas miserabiliter captivasse, pecuniam multimodam secum asportasse. sed quoniam emendare hoc nequivimus, in visceribus intimis hoc audientes pie condoluimus. 

<fulch_of_chart. hist. hier. 3.41.2> hi enim adversus imperatorem, is quoque contra Veneticos crudelissime tunc utrobique desaeviebant. inimici enim erant adinvicem. sed vae mundo ab scandalis! vae illis etiam per quos scandala eveniunt! si culpa est imperatoris, male quidem ipse imperat. si autem Veneticorum, ipsi sibi damnationem adquirunt. 

<fulch_of_chart. hist. hier. 3.41.3> de superbia quippe peccata procedunt universa. nonne superbit homo, quando facit quod prohibet Deus? habent Venetici ulciscendi se occasionem, habet et imperator defendendi se, ut ait, iustiorem. insontes autem in medio positi et eorum iniuriae non obnoxii luunt et iniuste perdunt. 

<fulch_of_chart. hist. hier. 3.41.4> sed quid praeterea dicendum est de his, qui raptu piratico peregrinis Dei et Hierusalem pro amore Creatoris cum labore et angore tantimodo euntibus in pelago mala, quae possunt facere, non desistunt? si beatificari, Domino dicente, merebuntur misericordes, quid contrarii pietatis recipient pro impietate sua inmisericordes? maledicuntur, excommunicantur et impoenitentes perfidi moriuntur. descendunt ultro tales in infernum viventes. apostolico non oboediunt, patriarcham contemnunt, sanctorum patrum dicta vilipendunt. 

<fulch_of_chart. hist. hier. 3.41.5> scio, scio quod eis dicere non formido. futurum enim est, quod audient a Domino iudice valde severo: nescio unde sitis, quia ianuam vobis aperiri clamatis. et tarde venitis et nihil boni vobiscum adfertis. immo ianua iam clausa est. noluistis olim me audire nec amplius dignor vos auscultare. qui quondam clamavi, venite, nunc omnino dico: discedite. dico, dico, amen dico, datam sententiam nullatenus commuto. quod autem superest, horribile est et impatibile; sed perpetuum pro meritis vae! 

<fulch_of_chart. hist. hier. 3.41.6> rerum autem ordinem continuandi gratia, et ne intercisa pendeat historia, summatim singula designare satagam. 

<fulch_of_chart. hist. hier. 3.42.0> De malis a Borsequino perpetratis et de proelio contra ipsum gesto. 

<fulch_of_chart. hist. hier. 3.42.1> Igitur Borsequinus, cuius tam probitatem quam improbitatem ordiri iam coepimus, cum paulatim per singulos dies eius concresceret exercitus, oppidum quoddam vocitatum Cafardam obsidione arcuit et arcitum comprehendit. quod ei tradiderunt qui tutores eius inerant, cum diutius obtinere nequirent nec subventum aliunde habere sperarent. necdum rex noster illuc pervenerat nec comes Tripolitanus, quem secum illuc ducebat. 

<fulch_of_chart. hist. hier. 3.42.2> de Hierosolymitanis autem paucos habebat, quoniam in praesenti et in praeterito anno valde fatigati fuerant. 

<fulch_of_chart. hist. hier. 3.42.3> nam quomodo tot labores adsidue tolerare poterant, quibus vix uno mense in domibus suis quiescere licebat? certe crudelis corde est qui eis, qui circa Hierusalem inhabitant, pie non compatitur, qui die ac nocte in Domini servitio gravissime tribulantur, qui etiam, cum de hospitio suo exeunt, ne reverti postea possint timidi ambigunt. si longe tendunt, necessario alimentis suis et utensilibus onerati incedunt. 

<fulch_of_chart. hist. hier. 3.42.4> si pauperes vel agricolae aut lignarii sunt, in saltibus et lucis, Aethiopum insidiis aut capiuntur aut necantur. hinc Babylonii terra et mari, ab aquilone vero Turci plerumque accurrunt subitanei. praesto quippe sunt aures et attentae ad cornicinem audiendum, si forte increpuerit bellicus tumultus. quod nisi interdum peccando deviaremus, amici revera Dei omnino essemus. 

<fulch_of_chart. hist. hier. 3.42.5> Borsequinus autem humilem Syriam proculcans et quid ei magis sit commodum sollicite exquirens, Sardanaium castrum obsedit. sed nihil illic proficiens, ad municipium Hasur nominatum exercitum suum convertit, quod statim obsessum machinis et tormentis vehementissime coercuit. 

<fulch_of_chart. hist. hier. 3.42.6> cui rex Damascenorum cum properasset mandatus adiutum, audito regis nostri adventu, iam callide Borsequinus tentoria sua collecta cum sarcinis suis formidulosus emiserat. 

<fulch_of_chart. hist. hier. 3.42.7> et cum usque ad comprehensionem iam castrum angeretur et tempus ad bellandi effectum nostros artaret, ecce rex venit cum XIII cuneis ordinatissime praeparatus. ad cuius cornu dextrum Antiocheni constituti sunt; in laevo vero II comites, Tripolitanus videlicet atque Edessenus; rex autem in IIIo cum densiore et posteriore; 

<fulch_of_chart. hist. hier. 3.42.8> cum in XXI phalangibus Turci divisi essent, multitudo nempe erat copiosa. iam iamque arcus tentos in brachia de manibus deponebant et comminus ensibus extractis nudatisque dimicabant. 

<fulch_of_chart. hist. hier. 3.42.9> cum rex hoc viso haud diutius tardans, orationum munimine et signo crucis armatus, exclamando Adiuva Deus et tubis vehementer insonantibus, impetum in eos et fecit et fieri praecepit. non enim pugnam incipere audebant, quousque rex iussisset. 

<fulch_of_chart. hist. hier. 3.42.10> Turcis siquidem potentissime primitus resistentibus, denique, Conditore universorum opitulante, desperatione tabuerunt et strage sub magna confusi in fugam et dispersionem quibus licuit conversi sunt. 

<fulch_of_chart. hist. hier. 3.42.11> Quinquies exortis in quinis quinque Gemellis Claruit hoc bellum, Domino praestante triumphum; Idibus in ternis cum Iunius aestuat auris, Hoc geritur bellum Domini decus ad memorandum. 

<fulch_of_chart. hist. hier. 3.43.0> Quanti in illo proelio sint occisi. 

<fulch_of_chart. hist. hier. 3.43.1> De numero autem occisorum vel sauciatorum comprehendi veritas nec in hoc nec in alio quolibet bello potest, cum nisi sub aestimatione talis summa a nemine taxetur. sed multotiens varietas scriptorum utique fallacia est, quae quidem fallaciae causa profecto adulatio est, dum victorum laudes accumulare, virtutemque patriae extollere vel praesentibus vel posteris student. unde lucidissime patet, quoniam tali impudentia mentiendi et occisorum hostium numero adiiciunt et amicorum damna minuunt vel omnino reticent. 

<fulch_of_chart. hist. hier. 3.43.2> retulerunt autem nobis qui bello interfuerunt II milia militum Turcorum exstitisse peremptorum, ipsis qui evaserant Turcis testificantibus. sed de equis utrarumque partium infinitus numerus fuit, angore et fatigatione sive siti exstinctis. 

<fulch_of_chart. hist. hier. 3.43.3> Aestus erat, magnusque labor geminaverat aestum; Pugna gravis geritur, furit hic, occidit et ille; Is fugat, ille fugit, post casum nemo resurgit; Sanguine caesorum campique viaeque rubescunt, Candent loricae, lucent galeae frameaeque Clarifica specie, per campos undique iactae; Proiicit hic scutum, pharetram iacit ille vel arcum. 

<fulch_of_chart. hist. hier. 3.43.4> Nolet Borsequinus scutica tunc carere et mallet Tuldequinus urbe Damascena nudipes inesse et suam toparchiam sollicite servare. amiserunt itaque Turci XV satrapas in congressu illo; nostri vero non amplius quam XX homines, quorum V milites erant. M quidem Cque milites nostri fuerunt, quando proelium commissum est. Turci autem XV milia militum; de nostris vero II milia peditum. 

<fulch_of_chart. hist. hier. 3.44.0> De redemptione filiae regis. 

<fulch_of_chart. hist. hier. 3.44.1> Cum autem non nisi paucis diebus apud nos postea moratus esset Borsequinus, praetergresso Euphrate flumine, in sua repatriavit, nihil honoris sed doloris et plangoris amicis suis in Parthia relaturus. et qui huc venerat minax et cornutus Dei gratia rediit mutilatus et consolatione viduus. 

<fulch_of_chart. hist. hier. 3.44.2> deinde cum rex noster filiam suam aetate quinquennem, quae in obsidatu detenta fuerat et aliquantos familiares suos similiter compeditos redemptione nomismatum adeptus fuisset, sicut utrimque pactum fuerat, Hierusalem contendit gratiarum actiones Deo acturus et de proelio contra Borsequinum magnifice patrato eum obnixe laudaturus; 

<fulch_of_chart. hist. hier. 3.44.3> et merito laudaturus et gratias acturus, quia cum iam diuturno tempore pessundatus et in parte subteriore rotae locatus et vilissime et miserrime fere fuerat traditus, nunc, opitulante Deo, in decus pristinum restitutus est et corroboratus. 

<fulch_of_chart. hist. hier. 3.44.4> Sena decennia, bina triennia praeterierunt, Ex quo natus sum, quoad hunc pervenimus annum. Quod superest vitae Deus ordinet et regat aeque. 

<fulch_of_chart. hist. hier. 3.45.0> De castello a rege aedificato. Hoc in anno, mense Octobri, aedificavit rex castellum unum in montanis Beryti et terra bonorum satis feraci. hunc montem Glavianum vocant a digladiando, quia ibi rei digladiabantur qui apud Berytum damnandi iudicabantur. abest autem ab urbe ipsa VI miliariis, et quia ruricolae Saraceni tributa locorum reddere antea nolebant, postea vi cohibiti reddibiles exstiterunt. 

<fulch_of_chart. hist. hier. 3.46.0> De expeditione regis et proelio cum Turcis. 

<fulch_of_chart. hist. hier. 3.46.1> Deinde paravit rex profectionem suam in Syriam versus Damascum, rupta pace inter regem et Tuldequinum, ubi III vicos optimos cepit, profligavit, praecipitavit et praeda rapta quanta potuit ad sua rediit. 

<fulch_of_chart. hist. hier. 3.46.2> quam quidem rapinam cum equitibus suis vel participibus aequo divisisset vel solito iure distribuisset postridie in terra Philistiim expeditionem suam convertit. 

<fulch_of_chart. hist. hier. 3.46.3> tunc apud Ascalonem novi recentesque convenerant, qui de Babylonia illuc missi fuerant. cuneus militum probitatem suam in terra nostra monstrare cupientes, iam victores se fore arbitrabantur. quos cum viderent civitati praedictae levatis signis appropinquare, exierunt contra eos cum magna vociferatione et audacitate. 

<fulch_of_chart. hist. hier. 3.46.4> et quamlibet rex nondum in prima acierum suarum fronte advenisset, quia in posteriore parte sollicitus se retardabat , ut suis callide fugientibus, si necessitas urgeret, adiutor exsisteret; anteriores nostri cursores animi non inopes adversus eos inedicibili impetu, Adiuva Deus exclamantes inruerunt. quos cum tanta virtute et animositate inculcantes et opprimentes intra portas urbis feriendo, prosternendo et occidendo impulerunt, ut, quantum aestimare licet, si aliquanto magis de gente parata illic haberemus, proculdubio cum illis communiter introire possent qui persequebantur. 

<fulch_of_chart. hist. hier. 3.46.5> remanserunt itaque Ascalonitae, mortuos suos ultra XL de melioribus lugentes et lamentantes et de hoc infortunio insperato vehementer admirantes. 

<fulch_of_chart. hist. hier. 3.46.6> rex autem, tubis significantibus, ultra et prope urbem nocte illa sub tentoriis conquievit. quod si habuerunt gratia Dei quietem, hostes nostri noctem illam duxerunt insomnem et tristem. nam, ut ait Iosephus, nimis confidens incautus est, metus autem providentiam docet. 

<fulch_of_chart. hist. hier. 3.46.7> sciendum quod die illa nullam praedam nostri cursores circa urbem invenerunt. nam de adventu regis praescii iam pecora sua universa providenter absconderant. 

<fulch_of_chart. hist. hier. 3.47.0> Quod Saraceni per columbas suas litteras transmittunt. Morale est enim Saracenis in Palaestina degentibus, ut per columbas ad hoc officium doctas de civitate in civitatem sagaciter transmittant, quae scriptorum vectrices ad domicilium iam sibi dudum cognitum deportent; quae scripta in scedulis et super clunes columbarum consuta, inventis legendo insinuent quid postea fieri debeatur. quod tunc ita factum clarissime est compertum. 

<fulch_of_chart. hist. hier. 3.48.0> De varietate consuetudinum. 

<fulch_of_chart. hist. hier. 3.48.1> Igitur secundum divisiones terrarum varietates exsistunt utique rerum et consuetudinum. alios enim usus habet Francia, alios equidem Anglia, alios Aegyptus, alios vero India. 

<fulch_of_chart. hist. hier. 3.48.2> differunt etiam in volucribus, differunt in piscibus atque in arboribus. nunquam in Palaestina vidi balaenam neque lampredam nec in volucribus picam sive curucam. illic autem habentur onagri, chirogrylli, necnon et hyaena, quae mortuorum effodit busta. in arboribus illic non vidi populum neque taxum neque corylum aut sambucum aut ruscum nec acerem ullam. 

<fulch_of_chart. hist. hier. 3.49.0> De diversis generibus bestiarum et serpentium in terra Saracenorum. 

<fulch_of_chart. hist. hier. 3.49.1> Nuper vidimus omnes apud Neapolim bestiam quandam, cuius nomen nullus hominum novit nec audivit; facie qua hircus, collo ut aselli crinito, ungulis bifidis, cauda vitulina, ariete maiorem.

<fulch_of_chart. hist. hier. 3.49.2> in Babylonia quoque est alia bestia, quam chimaeram vocant, quae non retro sed ante alta est; super quam in diebus maioribus pallium extendunt optimum, principi suo cum magnis aliis apparatibus servituri. 

<fulch_of_chart. hist. hier. 3.49.3> est et crocodilus malum quadrupes. in terra et in flumine pariter valet. linguam non habet, maxillam movet superiorem, morsus eius horribili tenacitate conveniunt. plerumque ad XX ulnas longitudinis evalescit. qualia anseres edit ova nec alibi fetus premit quam quo crescentis Nili aquae non possunt pervenire. armatus est unguium immanitate. noctibus in aqua degit, per diem humi adquiescit. circumdatur maxima cutis firmitate. 

<fulch_of_chart. hist. hier. 3.49.4> in flumine quodam Caesariensis Palaestinae modo haec quadrupedia similiter habentur; sed non ex longo tempore dicunt illic fuisse adlata de ipso Nilo dolositate maligna, ubi iam damna quamplurima in territorio illo saepe perpetrant et animalia devorant. 

<fulch_of_chart. hist. hier. 3.49.5> Hippopotamus in eodem flumine Nilo ac solo nascitur et in India maxime: equo similis et dorso et iuba et hinnitu, rostro resupino, ungulis bifidis, aprimis dentibus, cauda tortuosa. noctibus segetes depascitur, ad quas pergit aversus astu doloso, ut fallente vestigio revertenti nullae insidiae praeparentur. sunt quidem corpore maiores quam elephanti. haec et alia, pusilla et magna, Deus creat universa. et quia placent ei creare, et nobis debent placere et proinde laudes ei dare. 

<fulch_of_chart. hist. hier. 3.49.6> Veris draconibus ora sunt parva et ad morsum non dehiscentia sunt et artae fistulae, per quas trahant spiritus et linguas exserant. quippe non in dentibus sed in caudis venenum habent et verbere potius quam rictu nocent. exciditur e cerebris dracontias lapis. draco maximus est omnium serpentium sive animantium quae sunt super terram, qui saepe ab speluncis abstractus fertur in aerem, concitaturque propter eum aer. est autem cristatus. si quem ligarit, occidit; a quo nec elephas tutus est sui corporis magnitudine. 

<fulch_of_chart. hist. hier. 3.49.7> gignitur in India et in Aethiopia in ipso incendio iugis aestus. circa semitas delitet per quas elephas graditur solite; crura eius nodis inligat et suffocatum perimit. pedes non habet. 

<fulch_of_chart. hist. hier. 3.49.8> In Asiatica Scythia sunt grypes, alites ferocissimi, ultra omnem rabiem saevientes. sunt et Hyrcani, gens silvis aspera, copiosa immanibus feris, feta tigribus. quod bestiarum genus insignes maculis notae fulvo nitent. pedum motum nescio velocitas an pervicacia magis adiuvet. nihil tam longum quod non brevi penetrent; nihil adeo antecedit, ut non ilico adsequantur. 

<fulch_of_chart. hist. hier. 3.49.9> sunt et pantherae in Hyrcania, minutis orbiculis superpictae. tradunt odore earum et contemplatione armenta mire adfici, atque ubi eas persentiscunt, properato convenire nec terreri nisi sola oris torvitate. eas veneno frequentius quam ferro necant, lenta illis vivacitas. 

<fulch_of_chart. hist. hier. 3.49.10> est alce mulis comparanda, adeo propenso labro superiore, ut nisi recedens in posteriora vestigia pasci nequeat. 

<fulch_of_chart. hist. hier. 3.49.11> Chamaeleon nascitur in Asia plurimus, animal quadrupes, facie qua lacertae, nisi crura recta et longiora ventri iungerentur. prolixa cauda eademque in virtiginem torta, hamati ungues subtili aduncitate, incessus piger, corpus asperum, cutem qualem in crocodilis deprehendimus, hiatus eius aeternus ac sine ullius usus ministerio. 

<fulch_of_chart. hist. hier. 3.49.12> impetibilis est coraci. a quocumque interfectus est, victorem suum perimit interfectus. nam si vel modicum ales ex eo ederit, ilico moritur. sed corax habet praesidium ad medelam, sumpta fronde laurea recuperat sanitatem. corpus sine carne, vitalia sine liene, cuicumque se coniunxerit, concolor ei fit. 

<fulch_of_chart. hist. hier. 3.49.13> salamandra graece vocatur, stellio latine, Stellio flammipotens, salamandra, chamaeleon horrens, Nomen inest trinum, sed simplex corpus et unum. 

<fulch_of_chart. hist. hier. 3.49.14> Ales est pegasus, quae nihil equinum praeter aures habet. quidam populi adeo sunt proceri, ut elephantos velut equos facillima insultatione transiliant. est et gens, quae in iuventute cana sit, nigrescat in senectute. 

<fulch_of_chart. hist. hier. 3.49.15> leucocrotta est bestia, quae velocitate praecedit feras universas, asini feri magnitudine, cervi clunibus, pectore ac cruribus leoninis, capite maelium bisulca ungula, ore adusque aures dehiscente, dentium locis osse perpetuo. haec quoad formam, nam voce loquentium hominum sonos aemulatur. 

<fulch_of_chart. hist. hier. 3.49.16> mantichora nomine inter haec nascitur, triplici dentium ordine coeunte, vicibus alternis, facie hominis, glaucis oculis, sanguineo colore, corpore leonino, cauda velut scorpionis aculeo spiculata, voce tam sibila, ut imitetur modulos fistularum. humanas carnes avidissime adfectat, pedibus sic viget, saltu sic potest, ut morari eam nec extentissima spatia possint, nec obstacula latissima. 

<fulch_of_chart. hist. hier. 3.49.17> sed quis potest in hoc mari tam magno et spatioso tot et tanta Dei magnalia vel scire vel exquirere, in quo versantur tot animalia et reptilia, quorum non est numerus? hoc autem, quod dixi tantillum, a Solino, exquisitore sagacissimo et dictatore expertissimo, prout valui, excerpsi. sed quod item Alexander Magnus in India repperit et vidit, si non cuncta, tamen aliquanta in posterioribus indicabo. 

<fulch_of_chart. hist. hier. 3.49.18> Nunc abit hic annus; rector Deus exstet alius Temporis ad ritum; modo transilit annus in annum. 

<fulch_of_chart. hist. hier. 3.50.0> De expeditione regis Hierosolymorum contra regem Damascenorum. 

<fulch_of_chart. hist. hier. 3.50.1> Anno a Natali dominico MCXXVIo, indictione III. celebratis in Hierusalem natalicii eiusdem diebus festis, conflavit rex exercitum suum in regem incessurus Damascenum. et facto conventu suo monitu praeconario, tota Hierosolymitana regio ad hoc commota est pede et equo. Ioppeni et Ramatenses et qui erant in Lydda, meantes per Neapolim iter egerunt suum per Scythopolim, haec est Bethsan. in septentrionali autem tractu Acconitae et Tyrii. 

<fulch_of_chart. hist. hier. 3.50.2> hi vero, in quorum rex praeerat collegio, linquentes ad dexteram urbem Sepphorim et montem Thabor, venerunt Tiberiadem. quibus Hierosolymitani simul conglobati, Iordane transito, sub tentoriis suis cuncti iucunde quieverunt. Tempus erat clarum, quoniam sine nube serenum, Et sextae decimae renitebant cornua lunae. 

<fulch_of_chart. hist. hier. 3.50.3> Antelucanum autem, cum castris egrediendum erat, indicium lituus fecit. tunc vero tabernacula colligunt et ad profectionem cuncta instruunt. mulos et iumenta camelosque sarcinis onerant, ad quod multum tumultuabatur. rudunt asini, blaterant cameli, hinniunt equi. cum autem praeduces viatoribus tramitem insinuare coepissent, cornibus item una personantibus, viam, quam sibi utiliorem noverunt, accurate carpserunt. 

<fulch_of_chart. hist. hier. 3.50.4> et cum terram hostilem profundius introissent, levatis signis incedere sapientius sategerunt et armis suis se munierunt, ne inopinato periculo perturbarentur. tunc transierunt caveam Roob et terram Damascenorum introierunt et ultra Meddam duabus noctibus pausaverunt, ubi quoddam oritur flumen, quod extra mare Gaiileae versus Scythopolim descendit et Iordani se iungit. 

<fulch_of_chart. hist. hier. 3.50.5> tunc siquidem unam turrim ante se inventam praecipitaverunt. itaque ad castrum Salome nominatum venerunt. unde Syri Chiristiani habitantes in eo cum processione sua exierunt obviam regi. 

<fulch_of_chart. hist. hier. 3.50.6> postmodum vero venerunt ad vallem, quam Marcisophar vocant, hoc est in pratariis Sophar, ad locum, in quo Paulus apostolus a Domino colaphum accepit, per III dies visum amittens, duobus ibi diebus moram facientes, illinc aspexerunt tentoria Damascenorum, exercitum nostrum ibi exspectantium. 

<fulch_of_chart. hist. hier. 3.50.7> et cum Tuldequini regis filius equitum circiter III milia studiose adductans undecunque potuit contraxisset, ad patrem pugnabundus rediit et die uno ante bellum genti suae adgregatus est. 

<fulch_of_chart. hist. hier. 3.50.8> nec mora longior, ordinatae sunt in parte nostra tam militum quam peditum acies XII, ut ab alterutra corroboraretur caterva, si necessitas admoneret. et cum de pane sanctificato post missam auditam communicati essent omnes, factus est utrimque congressus; et bellare incipientes, Adiuva Deus exclamaverunt vociferantes. 

<fulch_of_chart. hist. hier. 3.50.9> Turci quoque et exclamaverunt et acerrime dimicaverunt. et quos quasi iam victos antea vilipenderant, eorum miram probitatem admirati sunt. et deficiente illis spiritu, timore et pavore exterriti de fuga cogitaverunt. fugit Tuldequinus, fugit filius eius. et quamvis nostros illi ultra omnem modum coartarent, crescente illis magis magisque spiritu, constantes et animi compotes exstiterunt. 

<fulch_of_chart. hist. hier. 3.50.10> tantus tamen nimbus sagittarum ingruebat a Turcis, ut nulla pars corporis ab ictu et vulnere tuta esset Christianis. nulla quippe nostris unquam tumultuosior, nulla terribilior pugna fuit. discursus circumcursantium atque fremitus itemque impetus erat nimius. salpices et cornua vehementer concrepabant. 

<fulch_of_chart. hist. hier. 3.50.11> accincti ergo nostri a Turcis circumcirca iam plerique sauciabantur; et cum IV fere miliariis fugilantes tolerando calluissent, vollent nollent conversis ad eos vultibus spiritu repleti martio pugnare coeperunt. Sacra die belli nituit conversio Pauli, Quem Deus elegit. hora diei III incepta est lis bellica, de qua finem dat vespera Dei data victoria. 

<fulch_of_chart. hist. hier. 3.50.12> gravis quidem pugna ignominiosa est fuga, sed tolerabilius est infirmum vivere quam mortuum in aeternum plangere. itaque Turci elegerunt fugam, ut retinerent vitam. II siquidem milia et paulo plus de Turcis detruncati remanserunt in campis. de peditibus autem non est numerus. de nostris vero XIV equites et LXXX pedites. 

<fulch_of_chart. hist. hier. 3.50.13> optime se habuit rex noster in die illa cum omni equitatu suo, necnon et clientela, cum quibus omnipotens Deus in praesentiarum adfuit. fugit rex Syriae cum quibus potuit. rex autem Solymae cum triumpho laetus rediit. 

<fulch_of_chart. hist. hier. 3.50.14> Cumque remeare statutum esset, accinxerunt turrim unam et ceperunt eam cum XCVI viris. quibus interfectis, aliam comprehendit rex cum XX Turcis in eam fugitivis. quam cum viderent a nostris circumfodi et lapides ingentissimos extorqueri, et se et arcem perterriti tradiderunt regi, quos eo pacto abire facit, sed turrim dirui fecit. necessarium autem valde videbatur hanc exscindi, ne multos sui munimine ad defectionem invitaret. nam et salutis spem habitatoribus certam et adgredientibus haesitationem atque formidinem praestare poterat. 

<fulch_of_chart. hist. hier. 3.50.15> taedebit forsan historiae auditores, si omnia, quae in bello vel belli gratia tam vi quam astutia gesta sunt, recitentur. adsumebant enim Damasceni lectos agilitate iuvenes, qui cum armis suis post equitum terga sederent et, cum ad hostem ventum esset, equis desilirent; et continuo pedites ipsi ex alia parte, equitibus per quos advecti fuerant dimicantibus, hostem perturbarent. 

<fulch_of_chart. hist. hier. 3.51.0> De obsidione urbis Raphaniae et de Sabbatico flumine. 

<fulch_of_chart. hist. hier. 3.51.1> Scriptum quippe est: nihil ex omni parte beatum. beari enim in hac parte non potuimus, cum XIV ibi milites probissimos amisimus praeter pedites aliquot similiter strenuos. sed quantum ad stragem de illis factam, hoc ininimum est. 

<fulch_of_chart. hist. hier. 3.51.2> interpretatur autem Damascus osculum sanguinis sive sanguinem bibens. legimus in Damasco sanguinem Abel fusum fuisse. de cruore enim occisorum possent Damasceni lambere, possent eliam de ipso cernui potare. 

<fulch_of_chart. hist. hier. 3.51.3> regresso denique cum exercitu suo rege in Hierusalem, diem festum et gratulatorium universi duximus. 

<fulch_of_chart. hist. hier. 3.51.4> et post pusillum rex motus prece comitis Tripolitani proficiscitur in auxilium eius ad obsidendum oppidum, quod Raphaniam nominamus, extra Libanum montem situm. in qua videlicet regione, ut narrat losephus, inter Archas et Raphaniam civitates fluvius medius fluit, qui quoddam peculiare habet miraculum. nam cum sit quando fluit plurimus neque meatu segnis, tamen interpositis VI diebus a fontibus deficiens siccum exhihet locum videre. deinde quasi nulla mutatione facta, VIIo die similis exoritur, atque hunc ordinem semper eum observare pro certo compertum est. unde etiam Sabbaticus appellatus est, a sacro Iudaeorum VIIo die sic nominatus. 

<fulch_of_chart. hist. hier. 3.51.5> princeps vero Titus aliquandiu Beryti commoratus et inde reversus et per omnes quas abibat Syriae civitates magnificentissima celehrans spectacula, hunc conspiciens fluvium natura cognitione dignissimum, admiratus est valde. 

<fulch_of_chart. hist. hier. 3.52.0> De alio quodam flumine. 

<fulch_of_chart. hist. hier. 3.52.1> Aliud quoque idem historiographus miraculum refert, inquiens iuxta Ptolomaidam urbem fluviolum esse quasi a duobus stadiis praeterlabentem quem vocant Belaeum, prorsus exiguum, cui prope est sepulcrum Memnonis, admiratione quidem dignissimum. 

<fulch_of_chart. hist. hier. 3.52.2> est autem species vallis rotundae, vitream emittens arenam. quam cum exhauserint multae naves pariter accedentes, locus isdem rursus impletur. venti siquidem quasi edita opera convehunt de circumstantibus superciliis arenam istam utique communem. locus autem metalli statim metalla in vitrum quae susceperit mutat. 

<fulch_of_chart. hist. hier. 3.52.3> mirabilius quoque mihi illud videtur, quoniam conversae iam arenae in vitrum pars quaecumque super margines loci ipsius fuerit iactata, in communem arenam denuo convertitur. 

<fulch_of_chart. hist. hier. 3.53.0> De adquisitione urbis Raphaniae. De urbe autem Raphania, de qua narrare sermunculum iam coepi, talis fuit exitus. cumque rex et comes cum tormentis suis lapides iaculando per dies XVIII Saracenos inclusos vehementissime cohibuissent, et urbem reddiderunt et indemnes abierunt. accidit siquidem hoc ultimo Martii die. itaque comes praedictus urbem possessurus recepit et munivit. rex autem Hierosolymam rediit. 

<fulch_of_chart. hist. hier. 3.54.0> De morte Romani imperatoris. Et cum dies in Hierusalem celebraremus Paschales, exiit ad nos rumusculus a peregrinis supervenientibus, Romanum imperatorem obiisse nuntiantibus; addentibus etiam Saxonum ducem, nomine Lotharium, in regem et imperatorem sublimatum fuisse. Cum ruit Henricus, Geminorum claruit ortus, Post quem Lotharius rex imperat ex duce natus. 

<fulch_of_chart. hist. hier. 3.55.0> De regis profectione contra Babylonios. 

<fulch_of_chart. hist. hier. 3.55.1> Non multum postea processit temporis, cum de Tyro rex exiens in Syriam humilem descenderit, partem de equitatu suo relinquens. partemque secum ducens, licet de Babyloniis ad bellandum paratis et contra nos venturis a rumigeris audisset. 

<fulch_of_chart. hist. hier. 3.55.2> expediebat enim eum illuc prius properare, ubi hostes audiebat ingruere. more enim apri a canibus circumdati et morsibus creberrimis angustiosi oportebat dextro laevoque dente feriendo se obnixe defendere. solemus namque parabolice dicere: ubi dolor, ibi manus. 

<fulch_of_chart. hist. hier. 3.55.3> antequam autem rex illuc pervenisset, iam Turci quoddam pseudocastellum obsederant et vi ceperant. quod quidem illis erat contrarium, nobis autem necessarium. milites autem astutissimo exitu noctanter evaserunt, relictis uxoribus cum liberis suis, malentes partem salvari quam totum penitus perdi. 

<fulch_of_chart. hist. hier. 3.55.4> tempore tunc aestivo, mediante mense Iulio, apparere coepit cometa inter Orientem et Septentrionem, qui ante lucanum nascens et versus horam nonam radium suum emittens, mediocri lumine se monstrabat. illum autem per dies ter senos cernere studuimus, significantiam cuius Conditori omnium commisimus. 

<fulch_of_chart. hist. hier. 3.55.5> Turci autem, quorum Borsequinus erat fortior, oppidum Cerepum nominatum obsederunt, sed, audito regis adventu, qui iam eos insequebatur, spe sua fraudati ad tutiora praesidia secesserunt. non enim erant plus quam VI milia militum. rex ergo Antiochiam rediit. 

<fulch_of_chart. hist. hier. 3.56.0> De classe Babylonica. 

<fulch_of_chart. hist. hier. 3.56.1> Horno autem Babylonii, classe sua reparata et congregata, velificantes Austri flatu intraverunt terram Philistiim, transita Pharamia, Laris quoque et Gaza, Ascaloneque necnon et Ioppe, Caesarea et Ptolemaida, Tyro et Sidone, explorando et insidiando per litus maritimum usque urbem Berytum, aucupantes et perscrutantes de portu in portum, si quid possent invenire sibi commodum, quod Christianis esset incommodum. 

<fulch_of_chart. hist. hier. 3.56.2> sed quia dulcis aquae penuria tunc sitibundi valde angebantur, oportuit eos ad siccum egredi, ut de rivis et fontibus situlas suas et opplerent et sitim suam mitigarent. 

<fulch_of_chart. hist. hier. 3.56.3> sed civibus urbis praefatae hoc moleste ferentibus, ad eos extemplo audacissime progressi sunt. additis sibi viatoribus, qui illuc forsitan accurrerunt; et congressione facta, tam de occisis quam ad mortem vulneratis CXXX de piratis illis prosternuntur. erant quidem qui exierant ad certamen V milia, exceptis his qui naves interim conservaverunt, quarum XXII triremes vel catos nuncupant, ceterae vero LIII fuerunt. 

<fulch_of_chart. hist. hier. 3.56.4> itaque crudelitatem suam in gentem nostram pompabant ad miserandum inflexibiles et inmisericordes in omnes, qiios praeoccupare poterant. 

<fulch_of_chart. hist. hier. 3.56.5> sed Deo gratias hic nihil utile sibi vindicaverunt, quoniam et equites nostri cum lanceis et arcarii cum sagittis in salum inculcantes inopinabiliter fugaverunt. illi autem continuo carbasis levatis per mare velivolum versus Tripolim se direxerunt, exhinc Cyprum. 

<fulch_of_chart. hist. hier. 3.57.0> De navigatione adolescentis Boamundi. 

<fulch_of_chart. hist. hier. 3.57.1> Quotiens autem legati hoc anno, vel peregrini, Boamundi adolescentis adventum nobis adnuntiaverunt et adlegaverunt? sed multiplicatis rumoribus fefellerunt. meticulosus enim erat propter classem Babylonicam vel piraticam, quam in ponto audiebat late diffusam. insuper de terra sua sollicitus admodum erat, quam nisi bene et fidelibus suis locaret, a malivolis suis insidiatoribus circumventus fraudulenter amitteret. scriptum est quippe in proverbiis rusticanis: qui habet malum vicinum, habet malum matutinum. 

<fulch_of_chart. hist. hier. 3.57.2> denique cum suum iter iam saepius praeparasset apud Hydruntum, Apuliae civitatem, collectis quot potuit navibus, videlicet XXII, quarum X longae et remis munitae erant, iter coepit expedire marinum, postquam terram suam Apuliae duci commisisset, quem heredem terrae suae suffecit et substituit, si prior a vita decederet. identidem confirmavit ei dux et gratanter concessit, si primitus ipse obiret, testantibus optimatibus eorum utrobique adsistentibus. 

<fulch_of_chart. hist. hier. 3.57.3> itaque Boamundus mediante Septembri mense mare sulcans, transitis Cycladibus per aequor sparsis, venit Mothonem, postmodum vero Rhodum, Pamphyliam et Lyciam permeat et Attaliae gurgitem saepe navigantes conturbantem. inde transiens Antiochiam parvam, pervenit ad magnam, transeundo Isauriam et urbem Seleuciam. qui cum Cyprum liquisset ad dexteram, Tarsum quidem dimisit ad sinistram et Melotem urbem opinatissimam, iam diu vastatam. 

<fulch_of_chart. hist. hier. 3.57.4> eo tunc tempore plures bifarii et helluones de mari recenter exeuntes vulgabant nobis in Hierosolymis eum proculdubio apud Antiochiam applicuisse, et mentiebantur. verum tamen dicere se putabant, quia cum aliqua parte militum suorum usque Pataram una venerant et cum accipitribus et capis et aucupibus atque canibus, quos ante praemittebat. 

<fulch_of_chart. hist. hier. 3.58.0> De periculis in mari evenientibus. 

<fulch_of_chart. hist. hier. 3.58.1> Multa saepe turbamenta, vel Deo volente vel permittente, in mari navigantibus occurrunt: tum solvitur ancora, tum frangitur antenna, vel aplustrae vel rudentes rumpuntur. 

<fulch_of_chart. hist. hier. 3.58.2> Cumque venti mutantur, tunc ad cerucham respectatur, ut si prospere incedant, distincte et sollerter experiatur. cavendum, ne nocte via perdatur. cum enim stellae obnubilant, si cautibus ratis adliditur, mortem ilico vel naufragium pestis inminens minitatur. sicut in terra, sic et in mari pericula. 

<fulch_of_chart. hist. hier. 3.58.3> quid de nobis miramur, si Pauli apostoli naufragium recordamur? ad temptandam abyssi profunditatem dimiserunt naucleri bolidem. nisi videret angelicam visionem in extremis vitae consolatricem, iam subibat vitae desperationem. 

<fulch_of_chart. hist. hier. 3.59.0> De mari Magno. 

<fulch_of_chart. hist. hier. 3.59.1> Circa gurgitem Attaliae multotiens naves adsuefiunt periclitari et undique flabra commoveri, quae de montanis per vallestria praecipitanter per anfractus subterraneos rite adsuescunt intorgueri et in vertiginem voraginis mirabiliter convolvi. quod si paroni aliquando nautae obviaverint, et diripiuntur et impie confunduntur. sed qui pro Dei amore hoc patiuntur, donativis suis numquid frustrabuntur? 

<fulch_of_chart. hist. hier. 3.59.2> de hoc mari nostro tantillum sic habemus: de Mediterraneo autem non est omittendum, unde caput extollat. existimant enim quidam sinus istos a Gaditano freto nasci, nec aliam esse originem, quam eliquia inrumpentis Oceani. qui contrarium sentiunt, omnem fluorem aiunt e Ponticis faucibus inundare; idque fulciunt argumento non inani, quod aestus e Ponto profluus nunquam reciprocetur. 

<fulch_of_chart. hist. hier. 3.59.3> laus igitur et honor omnium sit Conditori, qui posuit fines mari, apponens claustra et portas. dixit enim ei: huc usque venies et in te conterentur fluctus tui. quod ubi impetum suum ad litus inliserit, in spumas resolvitur et repagulis quibusdam arenae humilis repercutitur. 

<fulch_of_chart. hist. hier. 3.59.4> ceterum, nisi vis statuti caelestis inhiberet, quid obstaret quin per plana Aegypti, quae maxime humilioribus iacens vallibus campestris adseritur, mare Rubrum Aegyptio pelago misceretur? denique docent hoc qui volucrunt haec duo sibi maria connectere atque in se transfundere, Sesosiris Aegyptius, qui antiquior fuit, et Darius Medus, qui maioris contuitu potentiae in effectum voluit adducere quod ab indigena fuerat ante temptatum. 

<fulch_of_chart. hist. hier. 3.59.5> quae res indicio est quod superius est Mare Indicum, in quo Mare Rubrum, quam aequor Aegyptium, quod inferius adluit. et fortasse ne latius se mare effunderet de superioribus ad inferiora praecipitans, ideo molimina sua rex uterque revocavit. hoc in Exameron Ambrosii sic habetur. aliud vero in Solino invenitur. 

<fulch_of_chart. hist. hier. 3.59.6> mirabilia igitur Dei opera, multo autem mirabilior qui facit et disponit ea. quod si aliqua nostris aspectibus videntur deformia, nihilominus tamen sunt laudanda, quia Conditor omnium facit ea, immo nec minus sunt utilia. 

<fulch_of_chart. hist. hier. 3.59.7> etiam in cimice dat Deus medelam, et in polypo pisce inmittit astutiam, vel echino. serpentibus quoque dat prudentiam. aliquando praebent medelam, aliquando inferunt pestem vel etiam mortem. interdum vero parant obsequium, interdum vero nocumentum. quando quidem antidotum theriacum de corpore serpentis confici solere dicatur, quod utique virus corpusque serpentis, cum solum sumitur, nocet, cum autem admiscetur aliis, sanitati est et saluti. 

<fulch_of_chart. hist. hier. 3.60.0> De generibus serpentium. 

<fulch_of_chart. hist. hier. 3.60.1> Basiliscus autem est ad semipedem longitudinis, alba quasi mitrula lineatus caput nec hominis tantum vel aliorum animantium exitiis datus, sed terrae quoque, quam polluit et exurit. ubicumque fuerit, ferale sortitur receptaculum, denique exstinguit herbas, necat arbores. ipsas etiam corrumpit auras, ita ut in aere nulla alitum impune transvolet, infecto spiritu pestilenti. 

<fulch_of_chart. hist. hier. 3.60.2> cum movetur, media corporis parte serpit, media arduus est et excelsus. sibilum eius etiam serpentes perhorrescunt. et cum acceperint fugam, quaeque quoquo possunt properant. quicquid morsu eius occiditur, non depascitur fera, non attrectat ales. mustelis tamen vincitur, quas inferunt homines cavernis, quibus delitescit. 

<fulch_of_chart. hist. hier. 3.60.3> denique basilisci reliquias amplo sestercio Pergameni comparaverunt, ut aedem Apellis manu insignem nec araneae intexerent nec alites involarent. 

<fulch_of_chart. hist. hier. 3.60.4> amphisibaena surgit in caput geminum, quorum secundum in ea parte qua cauda est. cerastes praeferunt quadrigemina cornicula, quorum ostentatione veluti esca inlice sollicitatas aves premunt, nam reliqua corporis de industria arenis tegunt. 

<fulch_of_chart. hist. hier. 3.60.5> haemorrhois morsu sanguinem elicit et dissolutis venis quicquid animae est evocat per cruorem. prester, quem percusserit, distenditur enormique corpulentia necatur; extuberatos saepius putredo subsequitur. 

<fulch_of_chart. hist. hier. 3.60.6> sunt et ammodytae, est et cenchris, elephantiae, chersydri, chamaedracontes. postremo quantus nominum, tantus mortium numerus. 

<fulch_of_chart. hist. hier. 3.60.7> scorpiones etiam, scinci, lacertae: quae vermibus, non serpentibus ascribuntur. monstra haec si sibilant, clementius feriunt: habent adfectus non temere nisi ad coniuges evagantur. sunt et iaculi, qui penetrant animal quocumque obvium fortuna fecerit. 

<fulch_of_chart. hist. hier. 3.60.8> scytale tanta praefulget tergi varietate, ut notarum gratia videntes retardet. dipsas siti interlicit. hypnale, quod somno necet, teste etiam Cleopatra, sumitur ad mortem. aliarum virus quoniam medelas admittit, minus famae meretur. 

<fulch_of_chart. hist. hier. 3.60.9> haec valde mira nihiloque minus miranda, quae magnus Alexander vidit in India: unde magistro suo Aristoteli et matri suae Olympiadi mandando ita dicit: non crederem cuiquam tot esse prodigia, nisi sumpta ipse oculis meis ponderavissem. vere rex iste vir fuit omnino magnificus et in negotiis suis sagax et circumspectus, et vigens viguit et potens potuit, non ut pluma volitans nec stipula fluitans. 

<fulch_of_chart. hist. hier. 3.61.0> De adventu Boamundi adolescentis, filii ducis Boamundi, et susceptione eius in Antiochia. 

<fulch_of_chart. hist. hier. 3.61.1> Quoniam praeter spem Boamundus tarde hoc venerat anno, opinabamur eum non esse ultra venturum, sicut interminatum fuerat et sicut fama promiserat. sed quia iuxta prophetae eloquium in manu hominis via eius non est, nec ab homine sed a Domino gressus hominis diriguntur, spem ex parte maxima defraudavit opinio. non enim fit quod humana aviditas stabilit, sed quod Deus arbiter meritis humanis competere iudicaverit. 

<fulch_of_chart. hist. hier. 3.61.2> cum autem per litteras suas rex mandando nobis Hierosolymis innotuit eum iam Antiochiae applicatum, omnibus non mediocriter placuit. sed Deum, qui eum adduxit sanum, cuncti laudavimus. Iam sol occiderat, cum portum nocte subibat. 

<fulch_of_chart. hist. hier. 3.61.3> Adventante autem illo Antiochiam, ab omnibus gaudenter est susceptus. cui cuin processione magna et laudibus populi celeberrime rex exiit et alacriter eum suscepit. et habita collocutione adinvicem festina, continuo rex ei terram suam tradidit totam et de filiabus suis in matrimonium unam. En socer atque gener, pater hic et filius alter. Diligat hunc ille, potior sic fiet uterque. 

<fulch_of_chart. hist. hier. 3.61.4> Tunc apparatis nuptiis, legitime sunt expletae. considente autem Boamundo super cliothedrum suum, principe effecto diploideque decentissima vestito, convocatis optimatibus suis omnibus, iuraverunt ei humanitatis subditam fidelitatem, praesente rege et eo favente, ab eo die et deinceps se servaturos. 

<fulch_of_chart. hist. hier. 3.61.5> quibus gestis rediit rex Hierusalem. Scorpio caelestis cum fulserit ortus in astris, Excipitur regno Boamundus in Antiocheno, Orbita nunc anni retrograda stat renovati. 

<fulch_of_chart. hist. hier. 3.62.0> De pestilentia murium. Anno MCXXVIIo ab ortu Domini, indictione vero Va, ebulliit multitudo murium inmensa in regione Palaestina in tantum, ut bovem unum a clunibus opprimentes comederent et suffocantes eum cum VII vervecibus devorarent. denique cum satis penitus in territorio Acconitarum vastassent, petentes aquationem montana Tyriorum conscenderunt, unde tunc continuo ingruente vento pestilenti et truculento cataclysmo in vallestria confinia milibus innumeris repulsantur. de quorum putore cadaverum regio illa remansit valde infirma. Explicit Historia Hierosolymitana domni Fulcherii Carnotensis.