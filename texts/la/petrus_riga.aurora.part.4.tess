<petr_riga. aur. lev. tit.>leviticus

<petr_riga. aur. lev. prol. tit.>	prologus	
<petr_riga. aur. lev. prol. 1>	Vox autem Domini Moysen uocat, imperat illi
<petr_riga. aur. lev. prol. 2>	Vt sua uerba ferens, plebis in aure serat.
<petr_riga. aur. lev. prol. 3>	Libro premisso coniunctio quam legis istum
<petr_riga. aur. lev. prol. 4>	Nectit, nam scripti pene fuere simul;
<petr_riga. aur. lev. prol. 5>	Sed ne continuus tractatus tedia gignat,
<petr_riga. aur. lev. prol. 6>	Lectorem recreat inter utrosque quies.
<petr_riga. aur. lev. prol. 7>	Isti Leuitico sic et coniunctio iungit
<petr_riga. aur. lev. prol. 8>	Illum qui Numeri dicitur esse Liber;
<petr_riga. aur. lev. prol. 9>	Quod bene declarat Numeri frons prima: "Locutus
<petr_riga. aur. lev. prol. 10>	Est Dominus Moysi," sic habet illud opus.
<petr_riga. aur. lev. prol. 11>	Cur simili titulo non debeat Exodus uti
<petr_riga. aur. lev. prol. 12>	Post Genesim, queris. Congrua causa patet:
<petr_riga. aur. lev. prol. 13>	Hoc meruit fieri mora maxima, uel subeunte
<petr_riga. aur. lev. prol. 14>	Israel Egyptum uel moriente Ioseph.
<petr_riga. aur. lev. prol. 15>	Vagicra Leuiticus Liber iste uocatur; Hebrei
<petr_riga. aur. lev. prol. 16>	Vagicra Leuiticum lingua latina uocat.
<petr_riga. aur. lev. prol. 17>	Pars prior est libri Vagicra, sonatque uocauit;
<petr_riga. aur. lev. prol. 18>	Ex hoc Hebraicum nomen habebat opus.
<petr_riga. aur. lev. prol. 19>	Qui necdum fuerat sacro baptismate tinctus
<petr_riga. aur. lev. prol. 20>	Baptizabat opus hac ratione suum.
<petr_riga. aur. lev. prol. 21>	Principiis fuit expressum fortassis in illis
<petr_riga. aur. lev. prol. 22>	Principium uerum, cuncta fluenta sacrans.
<petr_riga. aur. lev. prol. 23>	His ita libatis, nouus intro nauta profundum,
<petr_riga. aur. lev. prol. 24>	Sacrum Pneuma rogans ut mea uela regat.

<petr_riga. aur. lev. tit. i>	levitici liber primus	
<petr_riga. aur. lev. 25>	Vox autem Domini Moysen uocat, imperat illi
<petr_riga. aur. lev. 26>	Vt sua uerba ferens, plebis in aure serat.
<petr_riga. aur. lev. 27>	Curque tabernaculum testantis nomine pollet
<petr_riga. aur. lev. 28>	Non procul est ratio, sed prope sensus adest:
<petr_riga. aur. lev. 29>	Certa fuere quidem que dicebantur ibidem;
<petr_riga. aur. lev. 30>	Plus ibi teste fuit uerba sonare Deum.
<petr_riga. aur. lev. 31>	Ecce tabernaculum de quo loquitur Deus; audi
<petr_riga. aur. lev. 32>	Quid notet. Ecclesiam mysticat illa domus.
<petr_riga. aur. lev. 33>	Hic posuit sua uerba Deus: per uerba piorum
<petr_riga. aur. lev. 34>	Hic Sacri Flatus organa sacra sonant.
<petr_riga. aur. lev. 35>	Sic Dominus Moysi: "Dic Iudeis: Homo uestre
<petr_riga. aur. lev. 36>	Stirpis siue bouem siue daturus ouem,
<petr_riga. aur. lev. 37>	Si sua uictima sit holocaustum que datur are
<petr_riga. aur. lev. 38>	Ac ex armento, mas erit absque nota;
<petr_riga. aur. lev. 39>	Idque tabernaculi testantis ad ostia fiet
<petr_riga. aur. lev. 40>	Vt placet Dominum concilietque sibi."
<petr_riga. aur. lev. 41>	Rebus in oblatis quedam fuerant holocausta,
<petr_riga. aur. lev. 42>	Quedam pacifica; lector utrumque notet.
<petr_riga. aur. lev. 43>	Tota cremabatur holocausti uictima; totum
<petr_riga. aur. lev. 44>	Tale quid incensum lingua latina sonat.
<petr_riga. aur. lev. 45>	Solus adeps de pacificis pastum dabat igni;
<petr_riga. aur. lev. 46>	Presulis aut populi cetera pastus erant.
<petr_riga. aur. lev. 47>	Sed iam spina rosam, uinum labrusca, medullam
<petr_riga. aur. lev. 48>	Hordea, littera uim, proferat umbra diem:
<petr_riga. aur. lev. 49>	Qui mundum fugiunt, bona sola sequuntur, in ara
<petr_riga. aur. lev. 50>	Cordis se mactant, sunt holocausta Dei;
<petr_riga. aur. lev. 51>	Hostia sunt pacis quos non amor excoquit intus
<petr_riga. aur. lev. 52>	Ad plenum, sed ouant pace, cauenda cauent.
<petr_riga. aur. lev. 53>	Sed de premissis holocaustis dissero, prima
<petr_riga. aur. lev. 54>	Fronte triplex quorum dicitur esse genus:
<petr_riga. aur. lev. 55>	Primo bos, post hec ouis aut capra, deinde columba
<petr_riga. aur. lev. 56>	Seu turtur, tria sunt de quibus ecce loquor.
<petr_riga. aur. lev. 57>	Qui ualidi membris, perfecti mente, labores
<petr_riga. aur. lev. 58>	Fratribus impendunt, sunt holocausta bouis;
<petr_riga. aur. lev. 59>	Qui fragiles membris, humiles animo, sua prebent
<petr_riga. aur. lev. 60>	Tanquam uellus, ouis sunt holocausta Deo;
<petr_riga. aur. lev. 61>	Qui studiis herent, cor ad alta leuant et in altis
<petr_riga. aur. lev. 62>	Figunt lumen, auis sunt holocausta Deo.
<petr_riga. aur. lev. 63>	His breuiter tactis, accingor ad hoc holocaustum
<petr_riga. aur. lev. 64>	Quod fieri iussit de boue sermo Dei:
<petr_riga. aur. lev. 65>	Mascula sola dari precepit lex holocaustis,
<petr_riga. aur. lev. 66>	Pacificis possunt femina masque dari;
<petr_riga. aur. lev. 67>	Nam facit infirmis mediocris uita, sed optat
<petr_riga. aur. lev. 68>	Viribus insignes ardua uita uiros.
<petr_riga. aur. lev. 69>	Offerat iste marem sine labe, sit ergo uirilis,
<petr_riga. aur. lev. 70>	Nil muliebre gerens, crimina queque cauens;
<petr_riga. aur. lev. 71>	Efficiatque bonum non laudis amore sed edis
<petr_riga. aur. lev. 72>	Angelice, Moysi quam notat illa domus.
<petr_riga. aur. lev. 73>	Sic Dominum placas si te fugiente fauores,
<petr_riga. aur. lev. 74>	Hereat in celis anchora fixa spei.
<petr_riga. aur. lev. 75>	Iste manum ponit supra uituli caput; istud
<petr_riga. aur. lev. 76>	Expiat, est gratum proficiensque reo.
<petr_riga. aur. lev. 77>	Imponendo manus se deuotum notat esse,
<petr_riga. aur. lev. 78>	Ceu dicat, "Munus offero sponte meum."
<petr_riga. aur. lev. 79>	Expiat hoc hominem si munus fronte serena
<petr_riga. aur. lev. 80>	Offerat; est hilaris dignus amore Dei.
<petr_riga. aur. lev. 81>	Et coram Domino uitulum mactabit ut istud
<petr_riga. aur. lev. 82>	Non homo sed Dominus approbet, optet, amet.
<petr_riga. aur. lev. 83>	A pueris Aaron offerri deinde iubetur
<petr_riga. aur. lev. 84>	Purpureus uituli lege iubente cruor;
<petr_riga. aur. lev. 85>	 Altaris per circuitum fundendus ab ipsis
<petr_riga. aur. lev. 86>	Est roseus sanguis deforis ante domum:
<petr_riga. aur. lev. 87>	Signantur pueris Aaron uigiles animarum,
<petr_riga. aur. lev. 88>	Altari Christus ecclesieue domus;
<petr_riga. aur. lev. 89>	Sanguine signatur hominis peruersa uoluntas
<petr_riga. aur. lev. 90>	Que sub corde latet, siue cupido mali;
<petr_riga. aur. lev. 91>	Vita quidem carnis mors est; sic sumere uires
<petr_riga. aur. lev. 92>	Carnales actus per mala uota uides.
<petr_riga. aur. lev. 93>	Fundatur sanguis, moritur caro: praua uoluntas
<petr_riga. aur. lev. 94>	Tollatur, cernes carnea nota mori.
<petr_riga. aur. lev. 95>	 Ergo per altaris gyrum fundi perhibetur
<petr_riga. aur. lev. 96>	A genitis Aaron mysticus ille cruor
<petr_riga. aur. lev. 97>	Cum per doctores ex corde maligna uoluntas
<petr_riga. aur. lev. 98>	Tollitur et Christi nos pia facta docent.
<petr_riga. aur. lev. 99>	Altari Christo sic hostia nostra uidetur
<petr_riga. aur. lev. 100>	Imponi per eum cum placet illa Patri,
<petr_riga. aur. lev. 101>	Siue per ecclesiam, quam diximus esse notatam
<petr_riga. aur. lev. 102>	Altari, sine qua uictima nulla placet.
<petr_riga. aur. lev. 103>	Quos sinus ecclesie recipit tantum uidet aptos
<petr_riga. aur. lev. 104>	Esse Deo; reliquos euomit illa foris.
<petr_riga. aur. lev. 105>	Hoc altare manet ante domum quia nobis,
<petr_riga. aur. lev. 106>	Dum sumus hic, nondum regna superna patent.

<petr_riga. aur. lev. tit.>	detrahit pellem
<petr_riga. aur. lev. 107>	Pelleque detracta, per partes membra secabunt;
<petr_riga. aur. lev. 108>	Ignis in altari mox adhibendus erit;
<petr_riga. aur. lev. 109>	Sic strue lignorum posita prius, inde iubentur
<petr_riga. aur. lev. 110>	Ordine disponi singula cesa super.
<petr_riga. aur. lev. 111>	Pellis detrahitur cum quilibet exuit actus
<petr_riga. aur. lev. 112>	Qui foris apparent, intima mente notans;
<petr_riga. aur. lev. 113>	Nam multis quedam uirtutes esse uidentur
<petr_riga. aur. lev. 114>	Que nil uirtutis nec bonitatis habent.
<petr_riga. aur. lev. 115>	Eius sunt artus ideo per frusta secandi
<petr_riga. aur. lev. 116>	Vt uite libres singula facta tue,
<petr_riga. aur. lev. 117>	Ne sub uirtutum specie lateant uitiorum
<petr_riga. aur. lev. 118>	Larue, ne turpis simia fiat homo;
<petr_riga. aur. lev. 119>	Namque tumens humilem mentitur sepe; profusus
<petr_riga. aur. lev. 120>	Largum, se p arcum fingit auarus opum. Ignis
<petr_riga. aur. lev. 121>	Amor bonus est, quem non supponit ab imo
<petr_riga. aur. lev. 122>	Sed dat ab occulto Spiritus ille Dei.
<petr_riga. aur. lev. 123>	Ligna feres meditans, relegens, sacra scripta frequentans:
<petr_riga. aur. lev. 124>	Ex his nutritur ille benignus amor.
<petr_riga. aur. lev. 125>	Artus dispositi super hoc bona facta figurant,
<petr_riga. aur. lev. 126>	Que bene disponis tempore siue loco.
<petr_riga. aur. lev. 127>	Membra, pedes, caput, et totum iecori quod adheret,
<petr_riga. aur. lev. 128>	Intestina, pedes: hec duo mundet aqua:
<petr_riga. aur. lev. 129>	Per caput interior intentio nostra notatur,
<petr_riga. aur. lev. 130>	Que quasi precellit et regit omnem bonum;
<petr_riga. aur. lev. 131>	Herentes adipes iecori signare uidentur
<petr_riga. aur. lev. 132>	Affectus, per quos fiamma uigere solet;
<petr_riga. aur. lev. 133>	Intestina notant anime uelut intima nostre,
<petr_riga. aur. lev. 134>	In quibus introrsum sordida sepe uides,
<petr_riga. aur. lev. 135>	In quibus illicita uel noxia dum meditaris,
<petr_riga. aur. lev. 136>	Tanquam corde tuo stercora feda struis;
<petr_riga. aur. lev. 137>	Nostra pedes opera sunt, nam quotiens operaris
<petr_riga. aur. lev. 138>	Hec terrena, notas pulueris inde trahis;
<petr_riga. aur. lev. 139>	Excedendo modum delinquis sepe petendo
<petr_riga. aur. lev. 140>	Sompnum seu potum seu capiendo cibum;
<petr_riga. aur. lev. 141>	Intestina, pedes liquor ergo mundet aquosus
<petr_riga. aur. lev. 142>	Vt totum mundet lacrima digna malum.

<petr_riga. aur. lev. tit.>	adolebitque sacerdos super altare
<petr_riga. aur. lev. 143>	Et super altare succendet queque sacerdos,
<petr_riga. aur. lev. 144>	Incensum totum fiat ut istud opus,
<petr_riga. aur. lev. 145>	Fortiter ut spiret oblatio talis et astra
<petr_riga. aur. lev. 146>	Transeat et Domino fiat amenus odor.
<petr_riga. aur. lev. 147>	Hoc altare notat cor; in isto ligna struuntur
<petr_riga. aur. lev. 148>	In scriptis sanctis cum meditando studes;
<petr_riga. aur. lev. 149>	Si studium mentis actus comitantur honesti,
<petr_riga. aur. lev. 150>	Membra super ligna ponis agendo bonum.
<petr_riga. aur. lev. 151>	Porro sacerdotis signatur nomine Christus,
<petr_riga. aur. lev. 152>	Inflammans quicquid cogito, quicquid ago;
<petr_riga. aur. lev. 153>	Sic ego fio per hunc holocaustum quando ministro
<petr_riga. aur. lev. 154>	Viribus ex totis, corpore, mente Deo.
<petr_riga. aur. lev. 155>	Talis amenat odor Dominum quia flore rosarum
<petr_riga. aur. lev. 156>	Gratior est, superat balsama, mella premit.

<petr_riga. aur. lev. tit.>	si oblatio sit ouis uel capra
<petr_riga. aur. lev. 157>	Ex oue siue capra quod si facias holocaustum,
<petr_riga. aur. lev. 158>	Anniculus Domino detur et absque nota:
<petr_riga. aur. lev. 159>	Qui fuerit simplex nullique nocens holocaustum
<petr_riga. aur. lev. 160>	Est ouis; offertur capra, relinque malum.
<petr_riga. aur. lev. 161>	Vt clare pateat quod idem duo sunt holocaustum,
<petr_riga. aur. lev. 162>	Recte cum capra lex comitatur ouem;
<petr_riga. aur. lev. 163>	Hic simplex nulli nocet, hic peccata relinquit,
<petr_riga. aur. lev. 164>	Pene pari numero placat uterque Deum.
<petr_riga. aur. lev. 165>	Dicitur anniculus postquam compleuerit annum;
<petr_riga. aur. lev. 166>	Annus completur sole rotante rotam:
<petr_riga. aur. lev. 167>	Sic homo perfectus in uita simplice complet
<petr_riga. aur. lev. 168>	Quicquid agit, uero sole iubente Deo.
<petr_riga. aur. lev. 169>	Non habeat maculam, non sit mixtura reatus
<petr_riga. aur. lev. 170>	Ne purum maculet actio praua bonum.
<petr_riga. aur. lev. 171>	Ad latus altaris quod respiciens aquilonem
<petr_riga. aur. lev. 172>	Dicitur, istud agens, immolet ante Deum.
<petr_riga. aur. lev. 173>	Simplicitas acui iustorum debet ut anguis
<petr_riga. aur. lev. 174>	Astutus, simplex esse columba queat.
<petr_riga. aur. lev. 175>	Insidias aquilo Sathane signat quia simplex
<petr_riga. aur. lev. 176>	Debet ad illius prouidus esse dolos.
<petr_riga. aur. lev. 177>	Audi cur Sathanan notet. "Ad partes aquilonis,"
<petr_riga. aur. lev. 178>	Inquit, "ponetur mensa thronusque meus."
<petr_riga. aur. lev. 179>	Mactatur coram Domino tua uictima quando
<petr_riga. aur. lev. 180>	Diuinis oculis gratus inesse studes.
<petr_riga. aur. lev. 181>	Vt docet historice scripture littera simplex,
<petr_riga. aur. lev. 182>	Quid coram Domino dicitur esse uide.
<petr_riga. aur. lev. 183>	Introitus positus fuit ad partes orientis
<petr_riga. aur. lev. 184>	Solis, ad occiduas intima sancta domus;
<petr_riga. aur. lev. 185>	In quo precepit Moyses holocausta parari,
<petr_riga. aur. lev. 186>	Struxerat altare deforis ante domum;
<petr_riga. aur. lev. 187>	In sanctis Domini sedes erat intus et archa
<petr_riga. aur. lev. 188>	Et cherubin; species mira tegebat eam:
<petr_riga. aur. lev. 189>	Sic dum mactatur pecus edis ad ostia siue
<petr_riga. aur. lev. 190>	Ad latus altaris, intima sancta patent;
<petr_riga. aur. lev. 191>	Exterior penetrat aspectus ad intima sancta:
<petr_riga. aur. lev. 192>	Cur coram Domino dicitur ecce uides.

<petr_riga. aur. lev. tit. ii>	levitici liber secundus
<petr_riga. aur. lev. 193>	Depinxit noster stilus hec que scripta sequuntur,
<petr_riga. aur. lev. 194>	Non nos ergo docet hunc reuocare stilum.

<petr_riga. aur. lev. tit.>	de auibus
<petr_riga. aur. lev. 195>	Ex auibus si sit holocausti uictima, turtur
<petr_riga. aur. lev. 196>	Siue columbinus hostia pullus erit;
<petr_riga. aur. lev. 197>	Mactet ad altare uolucrem, dans sacra; retorto
<petr_riga. aur. lev. 198>	Ad collum capite, uulnere ledat auem;
<petr_riga. aur. lev. 199>	Vulneris inde locum rumpat fundatque cruorem
<petr_riga. aur. lev. 200>	Altarisque bases purpuret ille cruor.
<petr_riga. aur. lev. 201>	Ales uterque gemit: qui doctrine studet, iste
<petr_riga. aur. lev. 202>	Suspirando gemat et cor ad alta leuet.
<petr_riga. aur. lev. 203>	Edis ad introitum bos dicitur esse crematus,
<petr_riga. aur. lev. 204>	Ad latus altaris esse cremata bidens;
<petr_riga. aur. lev. 205>	Ales ad altare nunc dicitur esse cremandus,
<petr_riga. aur. lev. 206>	Nam uim maiorem forsitan istud habet.
<petr_riga. aur. lev. 207>	Doctrine studium uolucres, Christumque sacerdos,
<petr_riga. aur. lev. 208>	Cor notat altare - diximus ista prius -
<petr_riga. aur. lev. 209>	Nam per opem Christi soli plene reuocantur
<petr_riga. aur. lev. 210>	Ad cor doctrine qui meditando student.
<petr_riga. aur. lev. 211>	Flectitur ad collum caput alitis ut quasi corpus
<petr_riga. aur. lev. 212>	Et sua respiciens membra, necetur auis:
<petr_riga. aur. lev. 213>	Sic mandata Dei postquam recte didicisti,
<petr_riga. aur. lev. 214>	Respice si possis hec operando sequi.
<petr_riga. aur. lev. 215>	Diuiditur uolucris caput a membris quasi facto
<petr_riga. aur. lev. 216>	Vulnere nec prorsus rumpitur inde tamen:
<petr_riga. aur. lev. 217>	Sic a te debes abscindere carnis amorem,
<petr_riga. aur. lev. 218>	Quodque necesse uides, hoc retinere potes.
<petr_riga. aur. lev. 219>	Denotat affectum que rupto uulnere stillans,
<petr_riga. aur. lev. 220>	Transit in altaris sanguinis unda bases:
<petr_riga. aur. lev. 221>	Transeat in Christum sic omnis recta uoluntas,
<petr_riga. aur. lev. 222>	Qui basis est fidei, firma columpna boni.

<petr_riga. aur. lev. tit.>	sequitur: proicies plumam et uesicam
<petr_riga. aur. lev. 223>	Proice cum plumis uesicam gutturis illo
<petr_riga. aur. lev. 224>	Quo cinis eicitur lege iubente loco;
<petr_riga. aur. lev. 225>	In quo funduntur cineres, stat solis ad ortum
<petr_riga. aur. lev. 226>	Et manet altari proximus ille locus.
<petr_riga. aur. lev. 227>	Hic recolas animo quod pertractatur eorum
<petr_riga. aur. lev. 228>	Qui studiis instant uictima sancta Deo;
<petr_riga. aur. lev. 229>	Ergo quid illa notet uesicula gutturis, audi!
<petr_riga. aur. lev. 230>	Doctos turgentes corde uel ore notat:
<petr_riga. aur. lev. 231>	Gutture uesicam gestat quisquis studiosus
<petr_riga. aur. lev. 232>	Inflatur sensu, turgida uerba sonans;
<petr_riga. aur. lev. 233>	Plume sunt phalere Ciceronis, picta poete
<petr_riga. aur. lev. 234>	Scripta, sophistarum lectio plena dolis.
<petr_riga. aur. lev. 235>	Sol oriens Christi lumen, cineresque figurant
<petr_riga. aur. lev. 236>	Intuitum mortis, qua cinerescit homo;
<petr_riga. aur. lev. 237>	Nam si prospicias Christum, mortem mediteris
<petr_riga. aur. lev. 238>	Nec tumidus fies nec leuitate flues.
<petr_riga. aur. lev. 239>	Vesicam, plumas sic proicies apud ortum
<petr_riga. aur. lev. 240>	Solis, apud cineres, si memorata facis.

<petr_riga. aur. lev. tit.>	sequitur: confringes ascellas auis
<petr_riga. aur. lev. 241>	Confringes auis ascellas, nec sectio fiet,
<petr_riga. aur. lev. 242>	Nullam scissuram ferrea cuspis agat.
<petr_riga. aur. lev. 243>	Que pariunt alas, ascellis ecce notatur
<petr_riga. aur. lev. 244>	Contemplans uirtus, cor super astra ferens;
<petr_riga. aur. lev. 245>	Doctus eas frangat ita quod Deitatis honori
<petr_riga. aur. lev. 246>	Et non ascribat munera tanta sibi.
<petr_riga. aur. lev. 247>	Nec secet hic uolucrem, nec ferro diuidat illam,
<petr_riga. aur. lev. 248>	Sic ut in ecclesia scismata nulla serat;
<petr_riga. aur. lev. 249>	Namque suis meritis ascribere facta, mouere
<petr_riga. aur. lev. 250>	Scisma peritorum mens studiosa solet.

<petr_riga. aur. lev. tit.>	sequitur: et super altare
<petr_riga. aur. lev. 251>	Et super altare Domino faciens holocaustum,
<petr_riga. aur. lev. 252>	Supposito lignis igne, cremabit auem;
<petr_riga. aur. lev. 253>	Vim miram generat oblatio talis odoris,
<petr_riga. aur. lev. 254>	Auctorem Dominum talis amenat odor.
<petr_riga. aur. lev. 255>	Non iteramus ea que diximus, illa sequuntur
<petr_riga. aur. lev. 256>	Actus corporeos; Spiritus illud agat.

<petr_riga. aur. lev. tit.>	anima cum obtulerit
<petr_riga. aur. lev. 257>	Sacrificans anima similam sumat, super illam
<petr_riga. aur. lev. 258>	Infundens oleum, ponere thura studens.
<petr_riga. aur. lev. 259>	Hic animam ponit lex, non hominem, quia tanquam
<petr_riga. aur. lev. 260>	Spiritus est illud quod nona uerba sonant.
<petr_riga. aur. lev. 261>	Furfuris exutam tunica similam satis apte
<petr_riga. aur. lev. 262>	Offerri uolucrum post holocausta uide:
<petr_riga. aur. lev. 263>	Sic post doctrine studium, cor furfure culpe
<petr_riga. aur. lev. 264>	Mundum, sincerum debet inesse tibi.
<petr_riga. aur. lev. 265>	Das similam mundum cor habens; dilectio sancta
<petr_riga. aur. lev. 266>	Est oleum; thus est uox lacrimosa precum.
<petr_riga. aur. lev. 267>	Non ut turba terit, fugiens a tramite recti,
<petr_riga. aur. lev. 268>	Omne quod offertur dicitur esse sacrum;
<petr_riga. aur. lev. 269>	Nam quedam sacra sunt, et quedam sunt holocausta,
<petr_riga. aur. lev. 270>	Quedam pacifica; nos ita scripta docent.
<petr_riga. aur. lev. 271>	Hec quia sanctificat oblatio sancta datorem,
<petr_riga. aur. lev. 272>	Muneris est merito nomen adepta sacri.
<petr_riga. aur. lev. 273>	Hec tibi si desit, nil prosunt bos, ouis, ales;
<petr_riga. aur. lev. 274>	Hec holocausta facit pinguia, grata Deo:
<petr_riga. aur. lev. 275>	Sic et sanctus amor, quem ros olei notat, absens
<petr_riga. aur. lev. 276>	Si fuerit, macie deficit omne bonum.
<petr_riga. aur. lev. 277>	Hancque tenens, munus ad natos deferat Aaron
<petr_riga. aur. lev. 278>	Pontificis, per eos detur ut illa Deo:
<petr_riga. aur. lev. 279>	Namque per electos Christi mundum cor, amorem
<petr_riga. aur. lev. 280>	Sanctum, uota precum defero iure Deo;
<petr_riga. aur. lev. 281>	H i sunt consilium nostrum, uia recta, Superni
<petr_riga. aur. lev. 282>	Membra Sacerdotis ecclesieque salus.
<petr_riga. aur. lev. 283>	Vnus ab his plenum simile leuet inde pugillum
<petr_riga. aur. lev. 284>	Ac olei, totum thus sine parte sui,
<petr_riga. aur. lev. 285>	Et super altare ponet quod sit recolendum
<petr_riga. aur. lev. 286>	A Domino, quod ei fiet amenus odor;
<petr_riga. aur. lev. 287>	Deque sacro reliquum ferat Aaron et sua proles,
<petr_riga. aur. lev. 288>	Sanctum sanctorum munus et istud erit.
<petr_riga. aur. lev. 289>	De pueris Aaron hic unus dicitur, ortum
<petr_riga. aur. lev. 290>	Ducens ex Aaron sanguine, Christus Homo.
<petr_riga. aur. lev. 291>	Hic oleo similam miscens, incendit in ara
<petr_riga. aur. lev. 292>	Ante Deum cum mens feruet amore Dei;
<petr_riga. aur. lev. 293>	Altera pars Aaron est ac eius puerorum
<petr_riga. aur. lev. 294>	Cum tua mens etiam fratris amore calet;
<petr_riga. aur. lev. 295>	Sed thus offertur totum Domino quia soli
<petr_riga. aur. lev. 296>	Pertinet Auctori uox lacrimosa precum.
<petr_riga. aur. lev. 297>	Non equidem Sanctos ut me saluent precor; illi
<petr_riga. aur. lev. 298>	Non saluare queunt sed dare uota precum.
<petr_riga. aur. lev. 299>	In prece pondus habet magnum qui clamat egenus
<petr_riga. aur. lev. 300>	Ad Dominum; memor est pauperis ille sui.
<petr_riga. aur. lev. 301>	Hiis ita de simila dictis, lex transit ad illa
<petr_riga. aur. lev. 302>	Que fieri legis traditor inde iubet,
<petr_riga. aur. lev. 303>	Sed primo clibani, post hec sartaginis, inde
<petr_riga. aur. lev. 304>	Craticule ponit ordine sacra suo.

<petr_riga. aur. lev. tit.>	de sacrificio clibani
<petr_riga. aur. lev. 305>	Post similam quam ros olei perfuderat, infert
<petr_riga. aur. lev. 306>	Iure quod in clibani lex iubet igne coqui.
<petr_riga. aur. lev. 307>	Inuoluit clibanus nimio quod continet estu:
<petr_riga. aur. lev. 308>	Mundi pressuram denotat ille grauem,
<petr_riga. aur. lev. 309>	Et nisi precedat prius unctio Pneumatis Almi,
<petr_riga. aur. lev. 310>	Mens infirma nequit tam grauiora pati.
<petr_riga. aur. lev. 311>	Isti sunt panes quos tam grauis excoquit estus
<petr_riga. aur. lev. 312>	Vt sint esca Dei qui mala tanta ferunt;
<petr_riga. aur. lev. 313>	Fermento careant, oleo spargantur ut absit
<petr_riga. aur. lev. 314>	Culpa nocens et eos sanctus inungat amor.
<petr_riga. aur. lev. 315>	Talis erat panis Ignatius inclitus, ut sic
<petr_riga. aur. lev. 316>	Expositus populo fortia uerba serat:
<petr_riga. aur. lev. 317>	"Frumentum Domini sum; nunc molar ore ferarum
<petr_riga. aur. lev. 318>	Vt fiam panis mundus et absque nota."

<petr_riga. aur. lev. tit.>	de sacrificio sartaginis et azima
<petr_riga. aur. lev. 319>	Zelus qui frigit mentes sartago uocatur,
<petr_riga. aur. lev. 320>	Nam cui zelus inest, arguit ille malos;
<petr_riga. aur. lev. 321>	Sed similam spargat oleo sartagine frixam
<petr_riga. aur. lev. 322>	Vt sit amor cordis, aspera uerba creans;
<petr_riga. aur. lev. 323>	Et sit fermentum procul ut mala queque recedant
<petr_riga. aur. lev. 324>	Et non fermentet intima corda dolus.
<petr_riga. aur. lev. 325>	Azima lagana sunt oleo lita; discute sensum
<petr_riga. aur. lev. 326>	Vt sis in corde lenis et ore simul.
<petr_riga. aur. lev. 327>	De simila nostra quid adhuc scriptura loquatur
<petr_riga. aur. lev. 328>	Cerne: Minutatim diuide, dicit, eam.
<petr_riga. aur. lev. 329>	Sepe fit ut doctor, dum durius increpat istum,
<petr_riga. aur. lev. 330>	Ledat eum cuius debuit esse salus;
<petr_riga. aur. lev. 331>	Ergo minutatim similam, bone, diuide, lector,
<petr_riga. aur. lev. 332>	Ne ledas aliquem, singula uerba notans.
<petr_riga. aur. lev. 333>	Rursus et hic oleum superinfundas ut abundans
<petr_riga. aur. lev. 334>	Sit tibi sanctus amor et pietatis adeps;
<petr_riga. aur. lev. 335>	Et cum sermo tuus graue uulnus fecerit isti,
<petr_riga. aur. lev. 336>	Blanditiis studeas ungere rursus eum.

<petr_riga. aur. lev. tit.>	sacrificium de craticula
<petr_riga. aur. lev. 337>	Ignis craticule que sunt superaddita torret
<petr_riga. aur. lev. 338>	Inferius, lentus assiduusque tamen,
<petr_riga. aur. lev. 339>	Cum subiectorum mala doctor corripit, horum
<petr_riga. aur. lev. 340>	Obsistens uotis propositoque malo,
<petr_riga. aur. lev. 341>	Si quid sustineat durum quod fiat ab illis,
<petr_riga. aur. lev. 342>	Tanquam craticule tangitur iste rogo;
<petr_riga. aur. lev. 343>	Sed tamen hic oleo similam conspergere debet
<petr_riga. aur. lev. 344>	Doctor ne pereat qui uiget eius amor.
<petr_riga. aur. lev. 345>	Fermento careat, quamuis istud taceatur,
<petr_riga. aur. lev. 346>	Vt dum sustinet hoc, murmura nulla sonet.

<petr_riga. aur. lev. tit. iii>	levitici liber tertius	
<petr_riga. aur. lev. 347>	Sacrificans Domino, nil fermenti, nichil addat
<petr_riga. aur. lev. 348>	Mellis ibi; neutrum suscipit ara Dei.
<petr_riga. aur. lev. 349>	Quod liquor est dulcis, signatur melle uoluptas
<petr_riga. aur. lev. 350>	Carnis; mel sapiens, non placet ista Deo.
<petr_riga. aur. lev. 351>	Res est difficilis que subditur: offer eorum
<petr_riga. aur. lev. 352>	Tantum primitias, munera cuncta simul;
<petr_riga. aur. lev. 353>	Sed super altare non hec imponere debes
<petr_riga. aur. lev. 354>	Vt Domino fiat istud amenus odor.
<petr_riga. aur. lev. 355>	Res noua! Primitias Dominus non spernit eorum
<petr_riga. aur. lev. 356>	Que contempnit; habe quod tamen inde loquar:
<petr_riga. aur. lev. 357>	Sepe fit ut bona sit intentio dum bona quedam
<petr_riga. aur. lev. 358>	Incoho, sed ledit obuia culpa bonum;
<petr_riga. aur. lev. 359>	Vti iustitia uolo sed conuertor in iram
<petr_riga. aur. lev. 360>	Principiumque bonum destruit ira sequens;
<petr_riga. aur. lev. 361>	Carnem castigo, miseros sustento, sed inde
<petr_riga. aur. lev. 362>	Nascens furatur gloria uana bonum.
<petr_riga. aur. lev. 363>	Istud fermentum mundane laudis et ire
<petr_riga. aur. lev. 364>	Per se iocundum non ualet esse Deo;
<petr_riga. aur. lev. 365>	Vt tamen inueniam ueniam, pretendere possum
<petr_riga. aur. lev. 366>	Tantum primitias quod fuit ante bonum;
<petr_riga. aur. lev. 367>	Culpa quidem leuior, quam non delibero primum;
<petr_riga. aur. lev. 368>	Ignorans, fragilis non graue crimen habet.
<petr_riga. aur. lev. 369>	Et de fermento Domino dat munera raptor,
<petr_riga. aur. lev. 370>	Fur, reus usure, cum mala prima fugit,
<petr_riga. aur. lev. 371>	Quando compunctus animo miseretur egenis,
<petr_riga. aur. lev. 372>	Que male collegit dans miserando bonis;
<petr_riga. aur. lev. 373>	Sed magni meriti non sunt hec munera; iusti
<petr_riga. aur. lev. 374>	Quippe laboris opus non cumulauit opes;
<petr_riga. aur. lev. 375>	Sufficit huic tantum si cor compunctio tangat,
<petr_riga. aur. lev. 376>	Si uetitum fugiat, si mala prima gemat.
<petr_riga. aur. lev. 377>	Mellis primitias offert qui corporis escis
<petr_riga. aur. lev. 378>	Vtitur ut melius seruiat inde Deo,
<petr_riga. aur. lev. 379>	Sed ueniens animum turbare, gulosa uoluptas
<petr_riga. aur. lev. 380>	Propositum ledit; est ueniale tamen.
<petr_riga. aur. lev. 381>	Si quis debilior proponit dulcibus uti,
<petr_riga. aur. lev. 382>	Ventri subiectus illecebrisque gule,
<petr_riga. aur. lev. 383>	Pauperibus si delicias communicet istas,
<petr_riga. aur. lev. 384>	Munera de melle porrigit ille Deo;
<petr_riga. aur. lev. 385>	Hoc donum gratum Domino non reddit odorem
<petr_riga. aur. lev. 386>	Sed prauum tanquam palliat istud opus.

<petr_riga. aur. lev. tit.>	ut sal in omni sacrificio ponatur
<petr_riga. aur. lev. 387>	Omne quod obtuleris sacrum Domino sale condi,
<petr_riga. aur. lev. 388>	Nec sal diuini federis aufer ei.
<petr_riga. aur. lev. 389>	In sale signatur prudens discretio iusti,
<petr_riga. aur. lev. 390>	Vt sit discretus semper ad omne bonum.
<petr_riga. aur. lev. 391>	Federe signatur Domini lex utraque, sensus
<petr_riga. aur. lev. 392>	Vt discretus homo condiat inde suos.

<petr_riga. aur. lev. tit.>	de simile sacrificiis sufficiat
<petr_riga. aur. lev. 393>	Si quisquam Domino dat munus primitiarum
<petr_riga. aur. lev. 394>	Frugum de spicis que nouitate uirent,
<petr_riga. aur. lev. 395>	Has suus oblator flammis torrere iubetur
<petr_riga. aur. lev. 396>	Et uelut in morem frangere farris eas.
<petr_riga. aur. lev. 397>	Lex sacris simile mores descripserat horum
<petr_riga. aur. lev. 398>	Qui iam perfecti sunt ualidique uiri;
<petr_riga. aur. lev. 399>	Nunc docet hos Domini qui sunt in lege recentes
<petr_riga. aur. lev. 400>	Sed per diuinum iam gradiuntur iter.
<petr_riga. aur. lev. 401>	Non uult nudari paleis donec sit adusta,
<petr_riga. aur. lev. 402>	Donec confracta spica tenella recens:
<petr_riga. aur. lev. 403>	Sic nouus hic iuuenis nisi sit prius igne doloris
<petr_riga. aur. lev. 404>	Tactus et incipiat frangere uelle suum,
<petr_riga. aur. lev. 405>	Affectus mundi pungentes intima cordis,
<petr_riga. aur. lev. 406>	Tanquam sint palee, non remouere potest.
<petr_riga. aur. lev. 407>	Qui sudore, fame carnem macerare laborat,
<petr_riga. aur. lev. 408>	Hac flamma paleas exuit iste suas;
<petr_riga. aur. lev. 409>	Spicas confringit, proprium cum uelle relinquit
<petr_riga. aur. lev. 410>	Pronus et alterius dans sua colla iugo.
<petr_riga. aur. lev. 411>	Sic fundens oleum, thus imponens, simul offert
<petr_riga. aur. lev. 412>	Primitias; Domini dicitur istud opus.
<petr_riga. aur. lev. 413>	Letitiam notat hic oleum quia corde sereno
<petr_riga. aur. lev. 414>	Debet subiectus ferre laboris onus;
<petr_riga. aur. lev. 415>	Per thus signatur oratio namque supernam
<petr_riga. aur. lev. 416>	Semper ad hoc precibus querere debet opem;
<petr_riga. aur. lev. 417>	Est Domini talis oblatio nam placet ipsi
<petr_riga. aur. lev. 418>	Qui dator est hilaris, qui prece querit opem.

<petr_riga. aur. lev. tit.>	de boue, et oue, et capra pacificorum
<petr_riga. aur. lev. 419>	Pacificis horum mediocris uita notatur
<petr_riga. aur. lev. 420>	Qui non sunt summi sed mala summa cauent.
<petr_riga. aur. lev. 421>	Immolat ille bouem qui per terrena laborat
<petr_riga. aur. lev. 422>	Deque labore suo dona dat ipse Deo;
<petr_riga. aur. lev. 423>	Mactat ouem qui, non aptus perferre labores,
<petr_riga. aur. lev. 424>	Eligit innocua mente placere Deo;
<petr_riga. aur. lev. 425>	Immolat hic capram qui post peccata reuerti
<petr_riga. aur. lev. 426>	Eligit ad Dominum, sordida facta gemens.

<petr_riga. aur. lev. tit.>	de uitulo qui offertur pro peccato pontificis
<petr_riga. aur. lev. 427>	Lex docuit quid agant perfecti uel mediocres,
<petr_riga. aur. lev. 428>	Qua ratione queant iussa tenere Dei;
<petr_riga. aur. lev. 429>	Nunc autem si delinquant quia sunt male firmi
<petr_riga. aur. lev. 430>	Aut ignorantes, que facienda docet.
<petr_riga. aur. lev. 431>	Hostia nunc igitur ponatur in ordine primo
<petr_riga. aur. lev. 432>	Que fuit absque nota, que lauat omne malum.
<petr_riga. aur. lev. 433>	Presbyter unctus eum designat quem Deus unxit
<petr_riga. aur. lev. 434>	Vnguine letitie, dans bona cuncta simul,
<petr_riga. aur. lev. 435>	Qui, licet immunis sit ab omni labe, suorum
<petr_riga. aur. lev. 436>	Membrorum culpas imputat ipse sibi;
<petr_riga. aur. lev. 437>	Non in se Christus culpam traxisse fatetur
<petr_riga. aur. lev. 438>	Sed reus in membris dicitur esse suis;
<petr_riga. aur. lev. 439>	Nec facit hic populum delinquere sed tamen eius
<petr_riga. aur. lev. 440>	Suscepit culpas ut remoueret eas.
<petr_riga. aur. lev. 441>	Hic offert uitulum sine labe Deo quia carnem
<petr_riga. aur. lev. 442>	Obtulit ipse Patri que sine labe fuit;
<petr_riga. aur. lev. 443>	Est uitulus dictus propter sacra cornua ligni
<petr_riga. aur. lev. 444>	In quibus extendit brachia nostra salus.

<petr_riga. aur. lev. tit.>	ad ostia tabernaculi
<petr_riga. aur. lev. 445>	Christus enim factus pro nobis hostia pandit
<petr_riga. aur. lev. 446>	Regni celestis ostia morte sua.

<petr_riga. aur. lev. tit.>	ponetque manum super caput eius
<petr_riga. aur. lev. 447>	Inspice quod generis quadruplicis hostia cunctas
<petr_riga. aur. lev. 448>	Precellens grato mulcet odore Deum:
<petr_riga. aur. lev. 449>	Labe carens uitulus ex armento prius, agnus
<petr_riga. aur. lev. 450>	Postea, post turtur siue columba datur,
<petr_riga. aur. lev. 451>	Postremo simila que conspergatur oliuo
<petr_riga. aur. lev. 452>	Sit sine fermento, sit solidata rogo.
<petr_riga. aur. lev. 453>	Lex iubet populi in persona pro ratione
<petr_riga. aur. lev. 454>	Causarum Domino cetera sacra dari.
<petr_riga. aur. lev. 455>	Est ex armentis uitulus datus ex patriarchis
<petr_riga. aur. lev. 456>	Procedens Christus, qui fuit absque nota;
<petr_riga. aur. lev. 457>	Nostre carnis humum crucis hic aratro quasi sulcans,
<petr_riga. aur. lev. 458>	Multa uirtutum fruge beauit eam.
<petr_riga. aur. lev. 459>	Iste tabernaculi mactatur ad ostia: Christi
<petr_riga. aur. lev. 460>	Extra castra quidem passio facta fuit.
<petr_riga. aur. lev. 461>	Per pueros Aaron datur oblatus cruor: Annam
<petr_riga. aur. lev. 462>	Et Caipham per eos ecce notare potes.
<petr_riga. aur. lev. 463>	Agnus item Christum poterit signare uel hedus,
<petr_riga. aur. lev. 464>	Qui patiens, humilis, crimina nostra tulit.
<petr_riga. aur. lev. 465>	Hostia tertia fit turtur pullusue columbe,
<petr_riga. aur. lev. 466>	In quibus exprimitur qui Deus est et homo;
<petr_riga. aur. lev. 467>	Vel turtur Christi caro, Sanctum Pneuma columba
<petr_riga. aur. lev. 468>	Dicitur; affirmant hec sacra scripta Dei;
<petr_riga. aur. lev. 469>	De Christo clamant Salomonis cantica: Tanquam
<petr_riga. aur. lev. 470>	Turturis est lenis et gena pulchra tibi;
<petr_riga. aur. lev. 471>	Porro super Christum testante Iohanne columbe
<petr_riga. aur. lev. 472>	Simplicis in specie Spiritus Almus adest.
<petr_riga. aur. lev. 473>	Sic mactantur aues predicte cum caro Christi
<petr_riga. aur. lev. 474>	Est oblata Patri, Flamine plena Sacro.
<petr_riga. aur. lev. 475>	Hec tria sacrificans offert homo, scilicet Auctor,
<petr_riga. aur. lev. 476>	Qui de uirginea corpus habebat humo.
<petr_riga. aur. lev. 477>	Sacrificans anima quartum Domino dare munus
<petr_riga. aur. lev. 478>	De simila legitur ecclesiamque notat
<petr_riga. aur. lev. 479>	Que, quasi de multis granis collecta, fideles
<petr_riga. aur. lev. 480>	Eligit e populis ut sibi iungat eos;
<petr_riga. aur. lev. 481>	Quam legis ueteris pariterque noue mola tangit
<petr_riga. aur. lev. 482>	Vt sciat e paleis tollere grana sibi;
<petr_riga. aur. lev. 483>	Quam baptisma lauat, quam balsama chrismatis ungunt,
<petr_riga. aur. lev. 484>	Quam solidat Sanctus Spiritus igne pio.
<petr_riga. aur. lev. 485>	Que pinxi sermone breui sunt quatuor Alti
<petr_riga. aur. lev. 486>	Forma Sacerdotis ecclesieque simul.
<petr_riga. aur. lev. 487>	Mactatur uitulus cum desinis esse superbus,
<petr_riga. aur. lev. 488>	Incipiens humili subdere colla iugo;
<petr_riga. aur. lev. 489>	Hedum cum premitur lasciuia porrigis, agnum
<petr_riga. aur. lev. 490>	Cum reprimis motus qui ratione carent;
<petr_riga. aur. lev. 491>	Turtur mactatur si sit caro casta, columba
<petr_riga. aur. lev. 492>	Si fueris simplex et sine felle doli;
<petr_riga. aur. lev. 493>	Azimus offertur panis si uera loquaris,
<petr_riga. aur. lev. 494>	Fermentum falsi nequitieque cauens.

<petr_riga. aur. lev. tit.>	de iuramento commisso
<petr_riga. aur. lev. 495>	Iuramenta facis si te, bene uiuere spondens,
<petr_riga. aur. lev. 496>	Seruitio Domini per pia nota ligas;
<petr_riga. aur. lev. 497>	Sed quia nemo suum semper uotum tenet, agnam
<petr_riga. aur. lev. 498>	Offerat acceptam de grege siue capram.
<petr_riga. aur. lev. 499>	Actiue uite mores humilis notat agna,
<petr_riga. aur. lev. 500>	Nam decet hec humiles innocuosque uiros;
<petr_riga. aur. lev. 501>	Clare capra uidens, pascens in rupibus altis,
<petr_riga. aur. lev. 502>	Cor contemplantis pascua summa notat.
<petr_riga. aur. lev. 503>	Et bene de gregibus oblatam dicimus agnam,
<petr_riga. aur. lev. 504>	Sed non de gregibus dicimus esse capram;
<petr_riga. aur. lev. 505>	Namque greges multos sibi copulat actio Lye
<petr_riga. aur. lev. 506>	Et paucis nubit ore uenusta Rachel.
<petr_riga. aur. lev. 507>	Has si non poteris pecudes offerre, litetur
<petr_riga. aur. lev. 508>	Siue duplex turtur siue columba duplex;
<petr_riga. aur. lev. 509>	Pro cantu gemitum profert auis utraque: planctus
<petr_riga. aur. lev. 510>	Ergo duos hominis illa uel illa notat;
<petr_riga. aur. lev. 511>	Vnus erit planctus si commissum gemis; alter,
<petr_riga. aur. lev. 512>	Que non fecisti si bona facta gemis.

<petr_riga. aur. lev. tit.>	allegoria de turture
<petr_riga. aur. lev. 513>	Turturis oblati caput incisum manet herens
<petr_riga. aur. lev. 514>	Collo, nec penitus rumpitur inde tamen.
<petr_riga. aur. lev. 515>	Qui caput est nostrum, Christum caput alitis huius
<petr_riga. aur. lev. 516>	Exprimit; ecclesiam cetera membra notant;
<petr_riga. aur. lev. 517>	Qui licet a nobis diuisus morte putetur,
<petr_riga. aur. lev. 518>	Firmius ecclesie iungitur inde tamen,
<petr_riga. aur. lev. 519>	Nam crescente fide post granum morte sepultum,
<petr_riga. aur. lev. 520>	Ecclesie messis multa secuta fuit.
<petr_riga. aur. lev. 521>	Parte fuit caput incisum partimque superstes
<petr_riga. aur. lev. 522>	Nam caro, non Deitas, in cruce passa fuit.
<petr_riga. aur. lev. 523>	Dum turtur Domino mactatur, scinditur illi
<petr_riga. aur. lev. 524>	Altera pars capitis, altera sana manet;
<petr_riga. aur. lev. 525>	Vt magis existat oblatio grata, reflecti
<petr_riga. aur. lev. 526>	Cogitur ad pennas lege iubente caput.
<petr_riga. aur. lev. 527>	Nobilitas capitis, quo cetera membra reguntur,
<petr_riga. aur. lev. 528>	Mentem, qua regitur actio nostra, notat;
<petr_riga. aur. lev. 529>	Mens igitur carnis abscindere debet amorem,
<petr_riga. aur. lev. 530>	Quodque necesse uidet, hoc retinere potest;
<petr_riga. aur. lev. 531>	Ad pennas caput inflexum notat hoc quia debent
<petr_riga. aur. lev. 532>	Virtutum pennas semper amare boni.
<petr_riga. aur. lev. 533>	Vel caput est Christus, cuius nos membra uocamur,
<petr_riga. aur. lev. 534>	Factus pro nobis hostia uera Patri,
<petr_riga. aur. lev. 535>	Cui quasi pars capitis fuit integra parsque recisa,
<petr_riga. aur. lev. 536>	Cum caro, non Deitas, in cruce passa fuit.

<petr_riga. aur. lev. tit.>	de nutriendo diuini ignis incendio
<petr_riga. aur. lev. 537>	Semper in altari manet ignis eique sacerdos,
<petr_riga. aur. lev. 538>	Ne sit ieiunus, subdere ligna studet.
<petr_riga. aur. lev. 539>	Est altare Dei pia mens doctorque sacerdos,
<petr_riga. aur. lev. 540>	Ignis amor, ligna fortia facta patrum;
<petr_riga. aur. lev. 541>	Ignis in altari feruet cum fortiter ardens
<petr_riga. aur. lev. 542>	Estuat in nostro corde benignus amor;
<petr_riga. aur. lev. 543>	Vt pascat flammam, supponit ligna sacerdos
<petr_riga. aur. lev. 544>	Cum sacra uerba docet doctor et acta patrum;
<petr_riga. aur. lev. 545>	Nam sine materia ieiunus deficit ignis,
<petr_riga. aur. lev. 546>	Sic sine doctrina marcidus aret amor;
<petr_riga. aur. lev. 547>	Perpetuus manet hic ignis quia sanctus in euum
<petr_riga. aur. lev. 548>	Post mundi finem fine carebit amor.

<petr_riga. aur. lev. tit.>	optimum sacrificium
<petr_riga. aur. lev. 549>	Lex iubet offerri similam sartagine frixam,
<petr_riga. aur. lev. 550>	Ex oleo sparsam percalidamque simul.
<petr_riga. aur. lev. 551>	Diuino placet hec oblatio grata fauori;
<petr_riga. aur. lev. 552>	Que signatur in his, gratior illa tamen.
<petr_riga. aur. lev. 553>	Iustitie feruor sartago, ros pietatis
<petr_riga. aur. lev. 554>	Est oleum; debent ista coire simul.
<petr_riga. aur. lev. 555>	Iustus quippe docens est cum serpente columba,
<petr_riga. aur. lev. 556>	Nec grauitate caret nec pietatis eget;
<petr_riga. aur. lev. 557>	Per zelum debet frigi sartagine, spargi
<petr_riga. aur. lev. 558>	Ex oleo debet per pietatis opus;
<petr_riga. aur. lev. 559>	Sic offert similam calidam quia non sine zelo;
<petr_riga. aur. lev. 560>	Si zelus deesset, frigida rite foret.
<petr_riga. aur. lev. 561>	Dicitur iste patri succedens iure sacerdos
<petr_riga. aur. lev. 562>	Qui Verbum Patris est, hunc imitando sequens.
<petr_riga. aur. lev. 563>	Fitque quod offertur holocaustum; dicitur istud
<petr_riga. aur. lev. 564>	Incensum totum, quod notat iste sonus;
<petr_riga. aur. lev. 565>	Sic animus mundus, predicta gerens duo, totum
<petr_riga. aur. lev. 566>	Dicitur incensum, frixus amore Dei.

<petr_riga. aur. lev. tit.>	de perseuerantia boni operis. De cauda hostie
<petr_riga. aur. lev. 567>	Lex iubet offerri caudam, que finis habetur
<petr_riga. aur. lev. 568>	Corporis; hec grato placat odore Deum.
<petr_riga. aur. lev. 569>	Cauda notat finem uite quia praua relinquens
<petr_riga. aur. lev. 570>	Quisque Deo poterit fine placere bono;
<petr_riga. aur. lev. 571>	Finem quippe Deus, non preteritos notat actus;
<petr_riga. aur. lev. 572>	Transactos redimit hora suprema dies.

<petr_riga. aur. lev. tit.>	de custodia sacerdotalis officii
<petr_riga. aur. lev. 573>	Ista sacerdotis pars fiunt pectus et armus
<petr_riga. aur. lev. 574>	Dexter diuisus, lege iubente sacra.
<petr_riga. aur. lev. 575>	Pectus doctrine locus est nam quisque sacerdos
<petr_riga. aur. lev. 576>	Debet subiectos recta docere suos;
<petr_riga. aur. lev. 577>	Fortior est armus dexter signatque quod eius
<petr_riga. aur. lev. 578>	Actus sint fortes, nulla sinistra gerat;
<petr_riga. aur. lev. 579>	Armus diuisus docet ut uiuendo sacerdos
<petr_riga. aur. lev. 580>	Excedat populum, nil populare gerens.

<petr_riga. aur. lev. tit.>	de pueris Aaron offerentibus ignem alienum
<petr_riga. aur. lev. 581>	A pueris Aaron alienus sumitur ignis,
<petr_riga. aur. lev. 582>	Sed Deus hoc crimen uindicat igne suo.
<petr_riga. aur. lev. 583>	Sic qui iussa Dei fugiens noua dogmata dictat
<petr_riga. aur. lev. 584>	Ignis et ardoris esca futurus erit.
<petr_riga. aur. lev. 585>	Vel sic: thuribulum carbone reples alieno,
<petr_riga. aur. lev. 586>	Ardor auaritie si tua corda replet;
<petr_riga. aur. lev. 587>	Cum tali flamma Domini si pergis ad aram,
<petr_riga. aur. lev. 588>	Vltrix peccati flamma perennis erit.

<petr_riga. aur. lev. tit. iv>levitici liber quartus	
<petr_riga. aur. lev. 589>	In primis istud debes cognoscere, lector,
<petr_riga. aur. lev. 590>	Omnia que fecit munda creasse Deum;
<petr_riga. aur. lev. 591>	Sed mores hominum pinguntur in istis,
<petr_riga. aur. lev. 592>	Que sordes anime munditiamue notant.
<petr_riga. aur. lev. 593>	Omne pecus cuius os ruminat, ungula cuius
<petr_riga. aur. lev. 594>	Diuiditur, cibus est mundus, Hebree, tibi;
<petr_riga. aur. lev. 595>	Cui non ruminat os nec finditur ungula, mundus
<petr_riga. aur. lev. 596>	Non ualet esse cibus, immo cauendus erit.
<petr_riga. aur. lev. 597>	Accipe quid notat hoc: homo iustus ruminat escam
<petr_riga. aur. lev. 598>	Cum precepta Dei semper in ore gerit;
<petr_riga. aur. lev. 599>	Vngula finditur huic quia legis iussa uetuste
<petr_riga. aur. lev. 600>	Et sacra uerba noue diuidit iste fide.
<petr_riga. aur. lev. 601>	Ruminat Hebreus legis precepta, sed
<petr_riga. aur. lev. 602>	Nutanti non est ungula fissa pedis
<petr_riga. aur. lev. 603>	Nam sibi non recipit duo testamenta, Patremque
<petr_riga. aur. lev. 604>	Et Natum non uult ipse tenere fide.
<petr_riga. aur. lev. 605>	Scismatico fissa manet ungula; cum Patre Natum
<petr_riga. aur. lev. 606>	Suscipit et legem credit utramque datam,
<petr_riga. aur. lev. 607>	Sed quia doctrinam non suscipit ore fidelem,
<petr_riga. aur. lev. 608>	Dicitur immundus et remouendus erit.

<petr_riga. aur. lev. tit.>	de piscibus
<petr_riga. aur. lev. 609>	Lex iubet ut pisces quos tollit pennula, munit
<petr_riga. aur. lev. 610>	Squamula, pro gustu sumat Hebrea tribus.
<petr_riga. aur. lev. 611>	Si queris cibus esse Dei menseque superne
<petr_riga. aur. lev. 612>	Piscis, naturam piscis habere stude:
<petr_riga. aur. lev. 613>	Pennati pisces, quos penna leuat super undas,
<petr_riga. aur. lev. 614>	Ille sunt anime que cor a d alta leuant;
<petr_riga. aur. lev. 615>	Per pia uota uolas sursum sed ad ima relabi
<petr_riga. aur. lev. 616>	Cogeris a summo, carne trahente tua;
<petr_riga. aur. lev. 617>	Vt squame squamis, sic et uirtutibus herent
<petr_riga. aur. lev. 618>	Virtutes, quarum tegmine tutus eris.

<petr_riga. aur. lev. tit.>	de auibus
<petr_riga. aur. lev. 619>	Monstratur per aues hominum terrena potestas,
<petr_riga. aur. lev. 620>	In quibus impietas plurima, pauca fides.
<petr_riga. aur. lev. 621>	Lex ideo, multas uolucres numerando, potentes
<petr_riga. aur. lev. 622>	In quibus est culpe copia multa notat;
<petr_riga. aur. lev. 623>	At describit eos pauco sermone potentes
<petr_riga. aur. lev. 624>	Qui fiunt humiles iustitieque student.
<petr_riga. aur. lev. 625>	Nec prudens aliquis hoc casu iudicet actum
<petr_riga. aur. lev. 626>	Quod lex bis denas ordine monstrat aues;
<petr_riga. aur. lev. 627>	Hic numerus typus est etatis robur habentis;
<petr_riga. aur. lev. 628>	Lex isto numero mittit ad arma uiros;
<petr_riga. aur. lev. 629>	Roboris humani presumptio picta uidetur
<petr_riga. aur. lev. 630>	Hoc numero, fortes nam uiolenter agunt;
<petr_riga. aur. lev. 631>	Est radix scelerum presumptio tanta quod amens
<petr_riga. aur. lev. 632>	In uirtute sua spem solidare solet.
<petr_riga. aur. lev. 633>	Harum nunc auium natura typusque notetur
<petr_riga. aur. lev. 634>	Et cum pennatis nunc mea penna uolet.

<petr_riga. aur. lev. tit.>	aquila
<petr_riga. aur. lev. 635>	Alta petens aquila uolat alite celsius omni,
<petr_riga. aur. lev. 636>	Quisque potens tumidus corde notatur ea,
<petr_riga. aur. lev. 637>	Vt sacra testantur cithariste scripta prophete:
<petr_riga. aur. lev. 638>	"In celum tales os posuere suum."

<petr_riga. aur. lev. tit.>	griphes
<petr_riga. aur. lev. 639>	Pennatum gryphes animai pedibusque quaternis
<petr_riga. aur. lev. 640>	Innitens homines carpit, abhorret equos:
<petr_riga. aur. lev. 641>	Designatur in hoc facinus crudele potentum
<petr_riga. aur. lev. 642>	Qui mortes hominum cum feritate bibunt.

<petr_riga. aur. lev. tit.>	alietus
<petr_riga. aur. lev. 643>	Obtinet exiguas alietus corpore uires,
<petr_riga. aur. lev. 644>	Sunt et aues minime preda cibusque suus:
<petr_riga. aur. lev. 645>	Exprimit hic aliquem qui solos uexat egenos,
<petr_riga. aur. lev. 646>	Cui desunt uires, non uiolentus amor.

<petr_riga. aur. lev. tit.>	miluus
<petr_riga. aur. lev. 647>	Improuisus adest cum pullos tollere miluus
<petr_riga. aur. lev. 648>	Esurit, in predam non sine fraude ruit:
<petr_riga. aur. lev. 649>	Huic par est aliquis predo qui roboris expers
<petr_riga. aur. lev. 650>	Fraudibus incautos insidiisque premit;
<petr_riga. aur. lev. 651>	Hos demonstrat Edom Isaie lectio dicens:
<petr_riga. aur. lev. 652>	"Milui conueniunt, alter et alter ibi."
<petr_riga. aur. lev. 653>	Dum raptus miluo pullus ferretur ab, inquit:
<petr_riga. aur. lev. 654>	"Iam cado." Miluus ait: "Non te tenet ungula talis."

<petr_riga. aur. lev. tit.>	vultur
<petr_riga. aur. lev. 655>	Vulturis est rixis gaudere, cadauera uelle,
<petr_riga. aur. lev. 656>	Vt cibus occurrat, bellica castra sequi:
<petr_riga. aur. lev. 657>	Sunt similes qui bella uolunt, qui castra sequuntur,
<petr_riga. aur. lev. 658>	Qui spoliis inhiant esuriuntque lucrum.

<petr_riga. aur. lev. tit.>	coruus
<petr_riga. aur. lev. 659>	Est nigra coruus auis, est predo cadaueris, illum
<petr_riga. aur. lev. 660>	Quem male denigrat ceca libido notans;
<petr_riga. aur. lev. 661>	Qui prius existens homicida sui, peregrinis
<petr_riga. aur. lev. 662>	Pascitur exitiis, sordida nulla cauens.
<petr_riga. aur. lev. 663>	Sub uolucrum specie descripsit legifer illos
<petr_riga. aur. lev. 664>	Quos mundanus honor ad scelus omne trahit;
<petr_riga. aur. lev. 665>	Nunc aliquem tangit qui religionis amictu
<petr_riga. aur. lev. 666>	Se tegit ut citius possit honore frui.

<petr_riga. aur. lev. tit.>	structio
<petr_riga. aur. lev. 667>	Inuenies scriptum quod pennas structio gestat
<petr_riga. aur. lev. 668>	Herodii pennis accipitrisque pares,
<petr_riga. aur. lev. 669>	Sed non tam celeri uiget eius penna uolatu,
<petr_riga. aur. lev. 670>	Hypocritamque notat qui simulando uolat.
<petr_riga. aur. lev. 671>	Aurea facta foris simulans hypocrita pingit,
<petr_riga. aur. lev. 672>	Sed mala mens intus plumbea uota gerit.

<petr_riga. aur. lev. tit.>	noctua
<petr_riga. aur. lev. 673>	Dicitur in nocte subtilis noctua uisu
<petr_riga. aur. lev. 674>	Esse, nitente die luce minore frui:
<petr_riga. aur. lev. 675>	Hanc imitantur auem reprobi qui sunt sapientes
<petr_riga. aur. lev. 676>	Vt mala noctis agant, nec bona lucis habent.

<petr_riga. aur. lev. tit.>	larus
<petr_riga. aur. lev. 677>	Larus fluminis est habitator et incola terre,
<petr_riga. aur. lev. 678>	Nat ueluti piscis et uolat instar auis:
<petr_riga. aur. lev. 679>	Sic equites multi quos militie labor urget
<petr_riga. aur. lev. 680>	Sunt uelut in sicco, terrea uana colunt;
<petr_riga. aur. lev. 681>	Nunc uelut in fluuiis uersantur dum nec abhorrent
<petr_riga. aur. lev. 682>	Illecebre fluxum luxuriamue sequi.

<petr_riga. aur. lev. tit.>	accipiter
<petr_riga. aur. lev. 683>	Euolat accipiter ad prede lucra suisque
<petr_riga. aur. lev. 684>	Deseruit dominis in rapiendo cibum:
<petr_riga. aur. lev. 685>	Sic multi dominis famulando suis ad eorum
<petr_riga. aur. lev. 686>	Nutum pauperibus dampna ferendo nocent.

<petr_riga. aur. lev. tit.>	bubo
<petr_riga. aur. lev. 687>	Omen in urbe malum, bubo solis iubar odit,
<petr_riga. aur. lev. 688>	Escam uestigat nocte, ueretur aues,
<petr_riga. aur. lev. 689>	In quem forte greges auium, si lumina figant,
<petr_riga. aur. lev. 690>	Conclamando uolant et laniando secant:
<petr_riga. aur. lev. 691>	Incestus notat iste reos, qui corpore fedi
<petr_riga. aur. lev. 692>	Contra nature iura latenter agunt;
<petr_riga. aur. lev. 693>	Hos iusti quasi lucis aues discerpere querunt,
<petr_riga. aur. lev. 694>	Zelo succensi uerba seuera serunt.

<petr_riga. aur. lev. tit.>	mergulus
<petr_riga. aur. lev. 695>	Mergulus immergit fluuio sua membra frequenter
<petr_riga. aur. lev. 696>	Et longas gignit in latitando moras:
<petr_riga. aur. lev. 697>	Exprimit iste reos quos carnis fluxa uoluptas
<petr_riga. aur. lev. 698>	Funditus exercet et retinendo premit.

<petr_riga. aur. lev. tit.>	ibis
<petr_riga. aur. lev. 699>	Rostrum grande gerens, nulli uolucrum nocet ibis
<petr_riga. aur. lev. 700>	Sed colubras rostro diripit, ore uorat:
<petr_riga. aur. lev. 701>	Sic multi nolunt alios turbare sed in se
<petr_riga. aur. lev. 702>	Crudeles, mortis dira uenena bibunt.

<petr_riga. aur. lev. tit.>	cygnus
<petr_riga. aur. lev. 703>	Candor inest cygno; collum protendit ad escam,
<petr_riga. aur. lev. 704>	De terris uel aquis ut trahat inde cibum:
<petr_riga. aur. lev. 705>	Qui uestis candore nitent et guttur ad escas
<petr_riga. aur. lev. 706>	Quaslibet extendunt hanc imitantur auem.

<petr_riga. aur. lev. tit.>	onocrotalus
<petr_riga. aur. lev. 707>	Par onocrotalus cygno sonitum dat in undis,
<petr_riga. aur. lev. 708>	Ac uterus quidam faucibus eius inest;
<petr_riga. aur. lev. 709>	Escarum cupidus, expleri nescius, ales
<petr_riga. aur. lev. 710>	Colligit hic totum quicquid habere potest;
<petr_riga. aur. lev. 711>	Que rapuit primo mox reddit in os et in aluum
<petr_riga. aur. lev. 712>	Veram fert, tanquam ruminet ille cibum:
<petr_riga. aur. lev. 713>	Diues opum cupidus, qui construit oppida quorum
<petr_riga. aur. lev. 714>	Ventre recondat opes, hanc imitatur auem;
<petr_riga. aur. lev. 715>	Qui tantos cumulat fructus ut pluribus annis
<petr_riga. aur. lev. 716>	Consumi nequeat tantus aceruus opum;
<petr_riga. aur. lev. 717>	Postea, si sit opus, proprios expendit in usus
<petr_riga. aur. lev. 718>	Et uelut aluus eas uentre receptat opes.

<petr_riga. aur. lev. tit.>	porphirio
<petr_riga. aur. lev. 719>	Porphirio morsu bibit, omne gurgite uictum
<petr_riga. aur. lev. 720>	Tingit et ad rostrum fert alimenta pede:
<petr_riga. aur. lev. 721>	Qui quod agit facit hoc ad uelle suum, sibi fidens,
<petr_riga. aur. lev. 722>	Non aliis, tanquam singula tingit aqua,
<petr_riga. aur. lev. 723>	Namque potest per aquam signari fluxa uoluptas,
<petr_riga. aur. lev. 724>	Que te compellit ut per iniqua fluas.

<petr_riga. aur. lev. tit.>	herodius
<petr_riga. aur. lev. 725>	Herodius, celer in predam, qui falco uocatur,
<petr_riga. aur. lev. 726>	Nititur alarum remige, falce pedis:
<petr_riga. aur. lev. 727>	Iste reos signat ad praua uolare paratos,
<petr_riga. aur. lev. 728>	Quorum sunt celeres ad mala queque pedes.

<petr_riga. aur. lev. tit.>	charadion
<petr_riga. aur. lev. 729>	Garrula charadion auis est illosque figurat
<petr_riga. aur. lev. 730>	Quorum bella, minas garrula lingua serit.

<petr_riga. aur. lev. tit.>	upupa
<petr_riga. aur. lev. 731>	Vpupa, que melius ita dicitur epopa, nidum
<petr_riga. aur. lev. 732>	In fetore struit, non canit, immo gemit:
<petr_riga. aur. lev. 733>	Hi sunt quos mundi grauis anxia cura molestat,
<petr_riga. aur. lev. 734>	Quorum terrenis rebus inheret amor.

<petr_riga. aur. lev. tit.>	vespertilio
<petr_riga. aur. lev. 735>	Vespere pronus humi uespertilio uolat; uti
<petr_riga. aur. lev. 736>	Pennis pro pedibus in gradiendo solet:
<petr_riga. aur. lev. 737>	Hic cuius mentem terrena scientia ditem
<petr_riga. aur. lev. 738>	Efficit huic uolucri se facit esse parem;
<petr_riga. aur. lev. 739>	Iste uelut circa terram uolitat quia ueri
<petr_riga. aur. lev. 740>	Luminis ignarus, terrea sola sapit;
<petr_riga. aur. lev. 741>	Pennis pro pedibus uti didicit quia pennas
<petr_riga. aur. lev. 742>	Eiusdem sensus ad lucra sola mouet.

<petr_riga. aur. lev. tit.>	de alternantibus uitiis in reprobis
<petr_riga. aur. lev. 743>	Que uolat et uaga fit, carnem maculans, loca mutans,
<petr_riga. aur. lev. 744>	Lepram comburi lex uetus igne iubet.
<petr_riga. aur. lev. 745>	Lepra uagans mutat loca cum, fugiente prioris
<petr_riga. aur. lev. 746>	Te culpe lepram, te noua culpa ligat.
<petr_riga. aur. lev. 747>	Hic erat immundus, modo fit mundus; tumet inde
<petr_riga. aur. lev. 748>	Quemque libido prius polluit, ecce tumor!
<petr_riga. aur. lev. 749>	Sic loca mutauit nec uestem lepra reliquit,
<petr_riga. aur. lev. 750>	Nam qui carne prius corde fit ecce reus.

<petr_riga. aur. lev. tit.>	de tenenda mensura locutionis
<petr_riga. aur. lev. 751>	Si quisquam fluxum patiatur seminis, esse
<petr_riga. aur. lev. 752>	Iudicat immundum littera legis eum:
<petr_riga. aur. lev. 753>	Si per uerba fluas nec eorum tempora serues,
<petr_riga. aur. lev. 754>	Te noua lex Christi iudicat esse reum;
<petr_riga. aur. lev. 755>	 Fluxus seminis est male sermo fluens sine causa;
<petr_riga. aur. lev. 756>	Non aliquos fructus ille uel ille creat.

<petr_riga. aur. lev. tit.>	de cauendo uitio detractionis et scandali
<petr_riga. aur. lev. 757>	Non surdo maledicta feras, obstacula ceco
<petr_riga. aur. lev. 758>	Non facias; uerbum legis utrumque uetat:
<petr_riga. aur. lev. 759>	In surdum maledicta uolant dum carpitur absens
<petr_riga. aur. lev. 760>	Qui sentire nequit spicula missa sibi;
<petr_riga. aur. lev. 761>	Ceco preponis obstacula dum male docto
<petr_riga. aur. lev. 762>	Peccandi prebes per tua uerba uiam.

<petr_riga. aur. lev. tit.>	de uitando appetitu transitorie laudis
<petr_riga. aur. lev. 763>	Lignis pomiferis plenos uirtutibus actus
<petr_riga. aur. lev. 764>	Accipe; plantantur sensibus illa piis.
<petr_riga. aur. lev. 765>	A lignis preputia fers dum nec bona laudas
<petr_riga. aur. lev. 766>	Que suspecta tenes pro nouitate sua.
<petr_riga. aur. lev. 767>	Poma quidem que germen habent immunda uocantur,
<petr_riga. aur. lev. 768>	Nec recte nostris usibus apta placent:
<petr_riga. aur. lev. 769>	Nam si laudantur operis primordia nostri,
<petr_riga. aur. lev. 770>	Ne pascamur ea, laude cauere decet;
<petr_riga. aur. lev. 771>	Si te laus pascat propter primordia ligni
<petr_riga. aur. lev. 772>	Plantati, pomo uesceris ante diem.
<petr_riga. aur. lev. 773>	Hinc citharista puer in psalmi carmine clamat:
<petr_riga. aur. lev. 774>	"Ante diem uobis surgere uana salus."
<petr_riga. aur. lev. 775>	Ante diem surgit uite presentis in umbra
<petr_riga. aur. lev. 776>	Gaudens cum necdum lux sine nocte micat.

<petr_riga. aur. lev. tit.>	adiunctio
<petr_riga. aur. lev. 777>	Dicitur hic cecus qui, mundi puluere plenus,
<petr_riga. aur. lev. 778>	Ad lumen uite capere nescit iter.
<petr_riga. aur. lev. 779>	Est claudus qui nouit iter sed, currere tardus,
<petr_riga. aur. lev. 780>	Heret in hoc mundo, carne ligante pedem.
<petr_riga. aur. lev. 781>	Nasus fetores discernens, nasus odores,
<petr_riga. aur. lev. 782>	Vim discretiuam rite notare potest;
<petr_riga. aur. lev. 783>	Est paruo naso qui nec discernere praua
<petr_riga. aur. lev. 784>	Sufficit et quod agit perficit absque sale;
<petr_riga. aur. lev. 785>	Est magno naso qui non intelligit illud
<petr_riga. aur. lev. 786>	Quod legit et doctum se tamen esse facit;
<petr_riga. aur. lev. 787>	Est torto naso qui dulce fatetur amarum
<petr_riga. aur. lev. 788>	Et sanctos actus iudicat esse malos.
<petr_riga. aur. lev. 789>	Fractus pes et fracta manus reputatur in illum
<petr_riga. aur. lev. 790>	Qui claudo peior ad bona nulla ualet.
<petr_riga. aur. lev. 791>	Hic est gibbosus quem mundi sarcina curuat
<petr_riga. aur. lev. 792>	Nec faciem cordis summa uidere sinit;
<petr_riga. aur. lev. 793>	Est lippus cuius mens ingenio micat intus
<petr_riga. aur. lev. 794>	Sed carnale tamen illud opacat opus;
<petr_riga. aur. lev. 795>	Albugo cecat oculos et denotat illum
<petr_riga. aur. lev. 796>	Qui tumet, ascribens candida facta sibi.
<petr_riga. aur. lev. 797>	Per iugem scabiem succensa libido notatur;
<petr_riga. aur. lev. 798>	Feruet uel fetet corpus utroque malo.
<petr_riga. aur. lev. 799>	Vulnus auaritie notat impetus; ille decorem
<petr_riga. aur. lev. 800>	Membrorum, cordis uulnerat ille decus.
<petr_riga. aur. lev. 801>	Pondere deprimitur qui luxurie fugit actum
<petr_riga. aur. lev. 802>	Sed tamen in corde sustinet illud onus.
<petr_riga. aur. lev. 803>	Predictis uitiis si quis se sentiat egrum,
<petr_riga. aur. lev. 804>	Lex iubet ut panem non sacret ille Deo:
<petr_riga. aur. lev. 805>	Sic et predictis uitiis si quisque tenetur,
<petr_riga. aur. lev. 806>	Christi carne sacra non hebet ille frui.