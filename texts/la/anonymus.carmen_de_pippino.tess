<carm_pipp. 1>	Omnes gentes qui fecisti, tu Christe, dei suboles,
<carm_pipp. 2>	Terras, fontes, rivos, montes et formasti hominem,
<carm_pipp. 3>	Avaresque convertisti ultimis temporibus.
<carm_pipp. 4>	Multa mala iam fecerunt ab antico tempore,
<carm_pipp. 5>	Fana dei destruxerunt atque monasteria,
<carm_pipp. 6>	Vasa aurea sacrata, argentea, fictilia.
<carm_pipp. 7>	Vestem sanctam polluerunt de ara sacratissima,
<carm_pipp. 8>	Linteamina levitae et sanctaemonialium
<carm_pipp. 9>	Muliebribus tradata suadente demone.
<carm_pipp. 10>	Misit deus Petrum sanctum, principem apostolum,
<carm_pipp. 11>	In auxilium Pippini magni regis filium,
<carm_pipp. 12>	Ut viam eius comitaret et Francorum aciem.
<carm_pipp. 13>	Rex accinctus dei virtute Pippin, rex catholicus,
<carm_pipp. 14>	Castra figit super flumen albidum Danubium,
<carm_pipp. 15>	Hostibus accingens totum undique presidia.
<carm_pipp. 16>	Unguimeri satis pavens, Avarorum genere,
<carm_pipp. 17>	Regi dicens satis forte: "Tu Cacane perdite!"
<carm_pipp. 18>	Atque Catunae mulieri, maledictae coniugi:
<carm_pipp. 19>	Regna vestra consumata, ultra non regnabitis,
<carm_pipp. 20>	Regna vestra diu longe Christianis tradita,
<carm_pipp. 21>	A Pippino demollita, principe catholico.
<carm_pipp. 22>	Adpropinquat rex Pippinus forti cum exercitu,
<carm_pipp. 23>	Fines tuos occupare, depopulare populum,
<carm_pipp. 24>	Montes, silvas atque colles ponere presidia.
<carm_pipp. 25>	Tolle cito, porta tecum copiosa munera;
<carm_pipp. 26>	Sceptrum regis adorare, ut paullum possis vivere,
<carm_pipp. 27>	Aurum, gemmas illi offer, ne te tradat funeri".
<carm_pipp. 28>	Audiens Cacanus rex, undique perterritus,
<carm_pipp. 29>	Protinus ascendens mulam eum Tarcan primatibus,
<carm_pipp. 30>	Regem venit adorare et plagare munere.
<carm_pipp. 31>	Regi dicens: "Salve princeps, esto noster dominus,
<carm_pipp. 32>	Regnum meum tibi trado cum festucis et foliis,
<carm_pipp. 33>	Silvas, montes atque colles cum omnibus nascentiis.
<carm_pipp. 34>	Tolle tecum proles nostras, parent tibi obsequia,
<carm_pipp. 35>	De primatibus nec parcas, terga verte acie,
<carm_pipp. 36>	Colla nostra, proles nostras dicioni tradimus".
<carm_pipp. 37>	Nos fideles Christiani deo agamus gratiam,
<carm_pipp. 38>	Qui regnum regis confirmavit super regnum Uniae,
<carm_pipp. 39>	Et victoriam donavit de paganis gentibus.
<carm_pipp. 40>	Vivat, vivat rex Pippinus in timore domini,
<carm_pipp. 41>	Avus regnet et senescat et procreet filios,
<carm_pipp. 42>	Qui palatia conservent in vita et post obitum.
<carm_pipp. 43>	Qui conclusit regnum grande, amplum, potentissimum,
<carm_pipp. 44>	Quae regna terrae non fecerunt usque ad diem actenus,
<carm_pipp. 45>	Neque cesar et pagani, sed divina gratia.
<carm_pipp. 46>	Gloria aeterna patri, gloria sit filio.