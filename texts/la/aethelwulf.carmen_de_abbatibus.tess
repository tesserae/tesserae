<aedilv. abb. praef. 1>	Sume, pater, placidus modulantis vota poetae,
<aedilv. abb. praef. 2>	Quatinus aeterno capias cum Rege quietem,
<aedilv. abb. praef. 3>	Atque petas superas meritis splendentibus arces,
<aedilv. abb. praef. 4>	Hunc memorare libens semper, lectissime praesul,
<aedilv. abb. praef. 5>	Sancta supernorum conscendens sceptra polorum,
<aedilv. abb. praef. 6>	Mercedemque tuam quam iussit reddere calvus,
<aedilv. abb. praef. 7>	Nocte dieque simul cunctae per tempora vitae,
<aedilv. abb. praef. 8>	Teque tuosque simul clementia protegat alta;
<aedilv. abb. praef. 9>	Quo decus immensum radians per saecula cuncta
<aedilv. abb. praef. 10>	Omnibus in sanctis clarescit lumine miro.
<aedilv. abb. praef. 11>	Corpore, mente, manu, cunctis et sensibus una
<aedilv. abb. praef. 12>	Iam Dominum colitans celsum sine fine, valeto.

<aedilv. abb. 1.1>	Cum te sancta manus praestantem reddidit Anglis,
<aedilv. abb. 1.2>	Haec tibi complacuit rustica dona dare.
<aedilv. abb. 1.3>	Rustica sed stolidis sudent si pectora dictis,
<aedilv. abb. 1.4>	Non stolidum carmen rustica plectra dabunt.
<aedilv. abb. 1.5>	Nam tibi dum proceres proprio de sanguine signant
<aedilv. abb. 1.6>	Iam Domino placidus gaudia magna capis.
<aedilv. abb. 1.7>	Suscipe, docte pater, dilecti munus amici,
<aedilv. abb. 1.8>	Et grates Christo semper ubique cane,
<aedilv. abb. 1.9>	Quod tua tam electi meruerunt stirpe creati
<aedilv. abb. 1.10>	Pastores, Domino qui placuere suo.
<aedilv. abb. 1.11>	Nec minus et monachos prae miro munere claros
<aedilv. abb. 1.12>	Hic mirare legens scandere lucis iter.
<aedilv. abb. 1.13>	Si quid in his cartis te dignum, reddere grates,
<aedilv. abb. 1.14>	Invenias, Domino maxime nunc moneo.
<aedilv. abb. 1.15>	Sin alias, vati veniam dignare canenti,
<aedilv. abb. 1.16>	Nam tribuere pius quod potuit, cecinit.
<aedilv. abb. 1.17>	Haec tuo nam cupio requiem praestare labori,
<aedilv. abb. 1.18>	Carmina quae Domino sanctificata sonant.
<aedilv. abb. 1.19>	Adversum est quicquid moneo tolerare modeste,
<aedilv. abb. 1.20>	Nec querula in quoquam corde movere tua.
<aedilv. abb. 1.21>	Mens requiem capiat semper sine sine benigne
<aedilv. abb. 1.22>	In Domino Christo prosperitate pia.

<aedilv. abb. 2.1>	Ecgfridus infesto Pictorum dum cadit ense,
<aedilv. abb. 2.2>	En nothus Anglorum germanus regmina sumpsit
<aedilv. abb. 2.3>	Alfridus, et natum genuit, qui nomine clarus,
<aedilv. abb. 2.4>	Gentibus enituit Saxonum regmina servans,
<aedilv. abb. 2.5>	Gestis et verbis et omni strenuus actu.
<aedilv. abb. 2.6>	Exstitit a primis sed non moderatus in annis,
<aedilv. abb. 2.7>	Indocilis iuvenis, nescit sensusque petulcos
<aedilv. abb. 2.8>	Subcurvare animo, contemnens iura Tonantis,
<aedilv. abb. 2.9>	Armipotens nimium, propriis in viribus audax.
<aedilv. abb. 2.10>	Non proceres veneratus erat; non denique Christum,
<aedilv. abb. 2.11>	Ut decuit, coluit; vacuis sed subdidit omnem
<aedilv. abb. 2.12>	Actibus, heu! vitam, mansit dum corpore vita.
<aedilv. abb. 2.13>	Inde fuit, praesens parvo quod tempore saeclum
<aedilv. abb. 2.14>	Manserat, atque diu potuit non ducere vitam.
<aedilv. abb. 2.15>	Hic igitur multos miserandi morte peremit,
<aedilv. abb. 2.16>	Ast alios cogit summo servire Parenti,
<aedilv. abb. 2.17>	Inque monasterii attonsos consistere saeptis.

<aedilv. abb. 3.1>	Ex his ergo fuit venerandus nomine pastor,
<aedilv. abb. 3.2>	Eanmund ille pius, Christi sociatus amicis;
<aedilv. abb. 3.3>	Actibus e saecli, promissa ad praemia tendit,
<aedilv. abb. 3.4>	Quae sancti in caelis Domino donante capessunt.
<aedilv. abb. 3.5>	Nobilis hic nimium proceri de sanguinis ortu
<aedilv. abb. 3.6>	Exstitit, in populis summo celebratus honore;
<aedilv. abb. 3.7>	Nobilior Domino summae pro culmine mentis.
<aedilv. abb. 3.8>	Dux venerandus erat, fecit cui candida corda
<aedilv. abb. 3.9>	Omnipotens genitor, plasmat qui corpora cuncta,
<aedilv. abb. 3.10>	Ac mentes hominem spinis permundat ademptis.
<aedilv. abb. 3.11>	Militiam sterilem magno devotus amore
<aedilv. abb. 3.12>	Deseruit, famulans cunctae per tempora vitae
<aedilv. abb. 3.13>	Rectori magno, moderat qui saecula cuncta.

<aedilv. abb. 4.1>	Anglorum proceres nimium trucidante tyranno,
<aedilv. abb. 4.2>	Servitium Domini miles praefatus inibat,
<aedilv. abb. 4.3>	Gaudebatque suo capiti portare coronam
<aedilv. abb. 4.4>	Vertice quam Christus quondam portabat opimo
<aedilv. abb. 4.5>	Dum passus mundo dempsit spineta malorum
<aedilv. abb. 4.6>	Atque suos vitam fecit visitare beatos.
<aedilv. abb. 4.7>	Nec solus meruit parmam captasse supernam;
<aedilv. abb. 4.8>	Quin plures lecti patrem comitantur eundem
<aedilv. abb. 4.9>	Inque monasterio Domino se subdere temptant.
<aedilv. abb. 4.10>	Eanmundus Christo indeptus quod dederat almo,
<aedilv. abb. 4.11>	Atque Petro pariter, servat qui examina cuncta,
<aedilv. abb. 4.12>	Actibus aethereis farcent quae pectora casta,
<aedilv. abb. 4.13>	Florigerisque nitent per tempora cuncta maniplis.
<aedilv. abb. 4.14>	Cumque pater famulos cellam congessit in almam,
<aedilv. abb. 4.15>	Quamplures cunctos sacris sermonibus ornat:
<aedilv. abb. 4.16>	Utque suo saltim cupiant servire parenti
<aedilv. abb. 4.17>	Ammonuit pastor; meritum a numine poscit,
<aedilv. abb. 4.18>	Quatenus e celo veniens cum gaudio sanctus
<aedilv. abb. 4.19>	Angelus, hos famulos dignetur reddere tutos:
<aedilv. abb. 4.20>	Ut lupus ille ferus subiectos dente rapaci
<aedilv. abb. 4.21>	Morsibus infectos laniat non pectore maesto:
<aedilv. abb. 4.22>	Sed potius Domino dignis virtutibus auctor,
<aedilv. abb. 4.23>	Undique praecomptos, transmigret lucis in oras.
<aedilv. abb. 4.24>	Talibus instituens docuit cum ductor ovile
<aedilv. abb. 4.25>	Quam nitidas Christo meruit conferre bidentes,
<aedilv. abb. 4.26>	Agnos atque pios permiti contulit Agno,
<aedilv. abb. 4.27>	Qui veniens sontis peccatum tollere mundi,
<aedilv. abb. 4.28>	Insontem mundum fecit de sanguine fuso.

<aedilv. abb. 5.1>	Pontificalis apex, meritorum munere clarus
<aedilv. abb. 5.2>	Eadfridus enituit, sanctorum regmina servans.
<aedilv. abb. 5.3>	Undae que glaucis cupiunt crispare fluentis
<aedilv. abb. 5.4>	Litora, quin refluis satagunt nudare meantes
<aedilv. abb. 5.5>	Cursibus, et terram praecingunt caerula sanctam,
<aedilv. abb. 5.6>	Atque itiner cupidum pandunt, cum litora nudant.
<aedilv. abb. 5.7>	Hunc Domini servus veniens visitare sategit,
<aedilv. abb. 5.8>	Poscebatque, sibi superae de germine messis
<aedilv. abb. 5.9>	Pabula iam tribui: cui prompta mente sacerdos
<aedilv. abb. 5.10>	Pectore de gnaro pandit salutaria dicta,
<aedilv. abb. 5.11>	Imbribus atque piis sitientis corpora potat.
<aedilv. abb. 5.12>	Auribus ille libens hausit, quae ructat ab alto
<aedilv. abb. 5.13>	Pectore, subque sui sumpsit penetralia cordis
<aedilv. abb. 5.14>	Mystica verba pii praesensu discit acuto.
<aedilv. abb. 5.15>	Insuper arripiens memori narranda relatu,
<aedilv. abb. 5.16>	Sensibus in cordis complectit cuncta rimatus.
<aedilv. abb. 5.17>	Addidit ergo suis doctorem sedibus aptum.
<aedilv. abb. 5.18>	Presbyter ille fuit, statuens monastica iura,
<aedilv. abb. 5.19>	Instituitque novos, veterum munimenta revolvens,
<aedilv. abb. 5.20>	Hic monachos, caelo tulerat quos spiritus auctor.

<aedilv. abb. 6.1>	Haec inter famulus Christi dum moribus almum
<aedilv. abb. 6.2>	Pontificem discit Scottorum finibus esse,
<aedilv. abb. 6.3>	Ecgberctum, famulum cui fidum mittere curat,
<aedilv. abb. 6.4>	Poscens ut monachos formaret rite libellis,
<aedilv. abb. 6.5>	Sanctificetque sibi venerandae altare tabellae,
<aedilv. abb. 6.6>	Atque memor voti monstret sint quae loca digna,
<aedilv. abb. 6.7>	Quis possint sisti sacraria sancta Tonanti.
<aedilv. abb. 6.8>	Paret et obsequitur praesul venerandus, euntem
<aedilv. abb. 6.9>	Confirmat dictis, quin sacro munere ditat.
<aedilv. abb. 6.10>	Mensa sacrata Deo magno sub nomine Petri
<aedilv. abb. 6.11>	Advolat, et nigro cellam confirmat ab hoste.
<aedilv. abb. 6.12>	Insuper et praesul poscenti talia dicta
<aedilv. abb. 6.13>	Mittit; "Inoffensis pedibus tua tempora, frater,
<aedilv. abb. 6.14>	Pectore quin vitam casto servare memento;
<aedilv. abb. 6.15>	Quatinus exhausto instantis certamine belli,
<aedilv. abb. 6.16>	Perpetuam caeli capias sine fine quietem.
<aedilv. abb. 6.17>	Cernere me fateor carnali lumine numquam
<aedilv. abb. 6.18>	Mundos, quos Dominus magno tibi munere donat.
<aedilv. abb. 6.19>	Ast tamen, ut visus potuit portendere cordis
<aedilv. abb. 6.20>	Collis non magnus declivo tramite flexus,
<aedilv. abb. 6.21>	Quo sol consurgens trutinantis tempora Librae
<aedilv. abb. 6.22>	Pervolat; hunc spinae spissa cum fronde coronant.
<aedilv. abb. 6.23>	Calcibus has cisas toto cum germine, frater,
<aedilv. abb. 6.24>	Aequoris et dorso praedicti auferre memento:
<aedilv. abb. 6.25>	Inque loco pulcrum Domino sic conde sacellum,
<aedilv. abb. 6.26>	Credula quo possint Christo persolvere corda
<aedilv. abb. 6.27>	Nocte dieque simul puro de pectore vota."
<aedilv. abb. 6.28>	Nuntius his dictis trusit per caerula puppim,
<aedilv. abb. 6.29>	Atque suo properat dilecti ferre loquelas
<aedilv. abb. 6.30>	Pontificis patri; manifestat dicta prophetae.
<aedilv. abb. 6.31>	Perficit inde pius perpulcri culmina templi,
<aedilv. abb. 6.32>	Exterius tabulas perfundens tegmine plumbi,
<aedilv. abb. 6.33>	Viribus et totis praecomptam reddere curat
<aedilv. abb. 6.34>	Hanc aedem Domini; medio sub aggere mensam,
<aedilv. abb. 6.35>	Diximus ut dudum, Petro quae gignit odores
<aedilv. abb. 6.36>	Praemites, statuit celestis gratia terris,
<aedilv. abb. 6.37>	Quam rutilis flagrat passim, dum templa parenti
<aedilv. abb. 6.38>	Iam caeli ac terrae surgunt per rura vetusta.
<aedilv. abb. 6.39>	Haec dum gesta suo instituit mandare magistro
<aedilv. abb. 6.40>	Nuntius, ad patrem patris perferre loquelas
<aedilv. abb. 6.41>	Venerat, atque pio pastori talia fatur.
<aedilv. abb. 6.42>	"Ecgbercht te Domini famulus sua voce salutat,
<aedilv. abb. 6.43>	Atque tuos pariter monachos, quos gratia Christi
<aedilv. abb. 6.44>	Ecclesiam vocitans mitis congessit in unam.
<aedilv. abb. 6.45>	Nocte dieque simul non cesso reddere grates
<aedilv. abb. 6.46>	Rectori summo, firmat qui vota suorum.
<aedilv. abb. 6.47>	Namque ego confiteor (nullus me dicere mendum
<aedilv. abb. 6.48>	Aestumet: en) rabidis discurrens viribus ira
<aedilv. abb. 6.49>	Saepiusque advolitat, spinisque immiscuit hirtis
<aedilv. abb. 6.50>	Turba nefanda feris, semper confisa sub armis,
<aedilv. abb. 6.51>	Undique confluitans, veluti cum culmina nota
<aedilv. abb. 6.52>	Accurrens properat spinis immergier hirtis;
<aedilv. abb. 6.53>	Gaudet et adversis semper cumulata sub armis,
<aedilv. abb. 6.54>	Insidias multas disponit, facto frendens:
<aedilv. abb. 6.55>	Perque itiner durum non cessat ferre malignos,
<aedilv. abb. 6.56>	Quo labor aeternus requiem non praestat eunti.
<aedilv. abb. 6.57>	Sed Domino grates, melius quod tempore nostro
<aedilv. abb. 6.58>	Haec loca per Dominum meruerunt gaudia tanta
<aedilv. abb. 6.59>	Sumere, pro priscisque novos mutare colonos.
<aedilv. abb. 6.60>	Hinc moneo cunctos celso cumulare Tonanti
<aedilv. abb. 6.61>	Magnificas laudes, manibusque ad sidera tensis
<aedilv. abb. 6.62>	Dent Domino grates, mittit qui ad vota piorum
<aedilv. abb. 6.63>	Aligeras volucres, iungentque ad saepta sacelli
<aedilv. abb. 6.64>	Innumeris precibus; sumptis ad sidera tranant
<aedilv. abb. 6.65>	Ante Deum, quae fuerant pendentes, quas tamen ipse
<aedilv. abb. 6.66>	Pandat, si nullus poterit cognoscere certe.
<aedilv. abb. 6.67>	Omnia quid memorem? veniunt cum luce ministri
<aedilv. abb. 6.68>	E caelo superi, portantque ad sidera sanctas
<aedilv. abb. 6.69>	Inde animas, Dominum laudantque in luce micantes,
<aedilv. abb. 6.70>	Florigerasque levant capiti sine fine coronas."

<aedilv. abb. 7.1>	Talia dum memorans vatis iam nuntius infit,
<aedilv. abb. 7.2>	Gaudia magna pater laetanti in pectore gaudet
<aedilv. abb. 7.3>	Eanmund, atque Deo grates ad sidera reddit,
<aedilv. abb. 7.4>	Perfectisque suos studuit formare loquelis,
<aedilv. abb. 7.5>	Quatenus ad vitam cupiant properare beatam,
<aedilv. abb. 7.6>	In caelis numquam poterit quae sumere finem
<aedilv. abb. 7.7>	Talibus aucta bonis monachorum corda virescunt,
<aedilv. abb. 7.8>	Incipiuntque pii sese praecurrere Christo,
<aedilv. abb. 7.9>	Actibus et verbis et cunctis sensibus almi
<aedilv. abb. 7.10>	Quidam nam cupiens insomnem ducere noctem
<aedilv. abb. 7.11>	Sanctas in precibus non cessat tendere palmas.
<aedilv. abb. 7.12>	Ast alius genibus tundendo marmora templi,
<aedilv. abb. 7.13>	Noctibus in gelidis tolerat dem frigora, vitat.
<aedilv. abb. 7.14>	Ignibus in mediis ingentia frigora, vitat.
<aedilv. abb. 7.15>	Divitias alius cupiens partire caducas,
<aedilv. abb. 7.16>	Noctibus in furvis tempus sapienter et horas
<aedilv. abb. 7.17>	Cleptat, et in caelis dispersa talenta recondit.
<aedilv. abb. 7.18>	Ast alius miseris tribuens solamina panis,
<aedilv. abb. 7.19>	Esuriem patiens perfert ieiunia sancta.
<aedilv. abb. 7.20>	Talibus exornata bonis, in vestibus albis
<aedilv. abb. 7.21>	Inclita, sed vario comptim permixta colore,
<aedilv. abb. 7.22>	A dextris Virgo et Genitrix adstare videtur,
<aedilv. abb. 7.23>	Rectoris, caelos terras qui et numine portat.

<aedilv. abb. 8.1>	Fama citat plures perfectam ducere vitam,
<aedilv. abb. 8.2>	Quam pater Eanmundus praecultis moribus ornat:
<aedilv. abb. 8.3>	E quibus est Ultan, praeclaro nomine dictus.
<aedilv. abb. 8.4>	Presbyter iste fuit Scottorum gente beatus,
<aedilv. abb. 8.5>	Comptis qui potuit notis ornare libellos,
<aedilv. abb. 8.6>	Atque apicum speciem viritim sic reddit amoenam,
<aedilv. abb. 8.7>	Hac arte ut nullus possit se aequare modernus
<aedilv. abb. 8.8>	Scriptor. Nec mirum Domini si talia possit
<aedilv. abb. 8.9>	Cultor, cum digitos sanctus iam Spiritus auctor
<aedilv. abb. 8.10>	Rexit, et accendit sacratam ad sidera mentem.
<aedilv. abb. 8.11>	Hic igitur patris cellam visitabat amati,
<aedilv. abb. 8.12>	Coetibus ingrediens almis se immiscuit almus,
<aedilv. abb. 8.13>	Moribus et sanctis monachos formabat acutus,
<aedilv. abb. 8.14>	Sensibus et verbis, et carne, et pectore castus.
<aedilv. abb. 8.15>	Instituit fratres rapiant ut lumina celsa,
<aedilv. abb. 8.16>	Atque Deo studeant cunctis servire diebus,
<aedilv. abb. 8.17>	Corpore quo possint presentem carpere vitam.
<aedilv. abb. 8.18>	Cumque Deo electus, perfecto tempore plenus,
<aedilv. abb. 8.19>	Annos quamplures celebraret talia facta,
<aedilv. abb. 8.20>	Tandem confectus senio sua tempora scriptor
<aedilv. abb. 8.21>	In melius mutat, non mutans gaudia vitae.
<aedilv. abb. 8.22>	Cumque diu corpus mordebant viscera terrae,
<aedilv. abb. 8.23>	E tumulo placuit cineres relevare fraternos,
<aedilv. abb. 8.24>	Ossibus ac lotis compactae viscere tumbae,
<aedilv. abb. 8.25>	Pondere quae sancti permansit marmora templi,
<aedilv. abb. 8.26>	Ossa sacrata pii promuntur corpora patris,
<aedilv. abb. 8.27>	Visceribus terrae fundo rapiuntur opimo.
<aedilv. abb. 8.28>	Ossibus hinc lotis, portabant lintea munda
<aedilv. abb. 8.29>	Solis in adspectu exuvias, cum luce repente
<aedilv. abb. 8.30>	Adveniunt volucres geminae, quae lintea plantis
<aedilv. abb. 8.31>	Contingunt: pariter vario permixta colore
<aedilv. abb. 8.32>	Terga verenda nitent; modulantes carmina rostris,
<aedilv. abb. 8.33>	Concinuunt pulcre miranda ad gaudia cunctis;
<aedilv. abb. 8.34>	Insuper atque alis sancti calvaria velant.
<aedilv. abb. 8.35>	Sicque diem totam non cessant ossibus ipsae
<aedilv. abb. 8.36>	Officium praestare piis, et cantibus odas
<aedilv. abb. 8.37>	Fundere perpulcris, donec absterserat omnem
<aedilv. abb. 8.38>	Lux solis lympham, exuviasque exsiccat ab undis.
<aedilv. abb. 8.39>	Tum frater quidam, media cum mortis in umbra,
<aedilv. abb. 8.40>	Tempore nonnullo iacuit, sua corpora morbus
<aedilv. abb. 8.41>	Sorbuit, et nullum potuit commovere membrum,
<aedilv. abb. 8.42>	Excepto linguae plectro, quae verba sonare
<aedilv. abb. 8.43>	Vix potuit, puero languens hinc talia fatur:
<aedilv. abb. 8.44>	"Curre, rogoque patris memorare afferre lacertum,
<aedilv. abb. 8.45>	Pingere quo Domini meruit iam mystica verba,
<aedilv. abb. 8.46>	Quo signante queam praesens vitare periclum,
<aedilv. abb. 8.47>	Vel saltem meritis sancti mea crimina Christus
<aedilv. abb. 8.48>	Solvere dignetur, si addictus funera mortis
<aedilv. abb. 8.49>	Ingrediarque viam merear conscendere vitae."
<aedilv. abb. 8.50>	Paruit ille, puerque ad lintea sancta cucurrit:
<aedilv. abb. 8.51>	Aufert inde, pium munusque apportat in ulnis.
<aedilv. abb. 8.52>	Os capiti admotum morientis funera solvit,
<aedilv. abb. 8.53>	At medens aegrum curat virtute superna.
<aedilv. abb. 8.54>	Continuo exsurgens, firmatus robore tanto,
<aedilv. abb. 8.55>	Ut medicum possit medicans portare medentem,
<aedilv. abb. 8.56>	Laetus et inde volans rectorem ad lintea tollit,
<aedilv. abb. 8.57>	Atque Deo grates reddit pro munere tanto.
<aedilv. abb. 8.58>	At cuneus fratrum numerum contractus in unum,
<aedilv. abb. 8.59>	Ossa sacrata pii portat sub culmina templi.
<aedilv. abb. 8.60>	Tum volucres modulae immiscent se nubibus altis
<aedilv. abb. 8.61>	Adspectusque hominum per tota tempora vitant.
<aedilv. abb. 8.62>	Cantibus interea cineres conduntur in almis
<aedilv. abb. 8.63>	Visceribus thecae: gaudens sed spiritus alta
<aedilv. abb. 8.64>	Iam super astra manet, Dominum per saecula laudans.

<aedilv. abb. 9.1>	Alter erat frater, Fridegils cognomine dictus,
<aedilv. abb. 9.2>	Presbyter atque Deo pura cum mente sacerdos
<aedilv. abb. 9.3>	Munera mira parat: fumant altaria donis,
<aedilv. abb. 9.4>	Magnificisque virum exaltant super astra beatum
<aedilv. abb. 9.5>	Hic doctrina simul factisque per omnia mirus,
<aedilv. abb. 9.6>	Enituit magna meritorum gratia comptus.
<aedilv. abb. 9.7>	Talibus aucta viris monachorum gaudia pollent,
<aedilv. abb. 9.8>	Pastorisque boni vernantia vota virescunt.

<aedilv. abb. 10.1>	Mirificis fratrem liceat memorare loquelis,
<aedilv. abb. 10.2>	Ferrea qui domitans potuit formare metalla,
<aedilv. abb. 10.3>	Diversisque modis sapiens incude subactum
<aedilv. abb. 10.4>	Malleus in ferrum peditat stridente camino.
<aedilv. abb. 10.5>	Cuicuinus hic fuerat genitoris cura vocatus.
<aedilv. abb. 10.6>	Hunc Deus in vita meritorum gratia donat,
<aedilv. abb. 10.7>	Atque suis clarum magno redimivit honore.
<aedilv. abb. 10.8>	Crimina cuncta pius casto de corpore pellit,
<aedilv. abb. 10.9>	Viribus et totis Christi praecepta sategit
<aedilv. abb. 10.10>	Corpore, mente, manu, et cunctis cum sensibus una
<aedilv. abb. 10.11>	Nocte dieque simul servare; ad gaudia vera
<aedilv. abb. 10.12>	Aestuat, atque suum quaestum conquirere palmis
<aedilv. abb. 10.13>	Iam cupidus, tribuit miseris largitus egenis.
<aedilv. abb. 10.14>	Quin totos semper perfert ieiunia soles,
<aedilv. abb. 10.15>	Sanctorum Domini veluti sollemnia tricent,
<aedilv. abb. 10.16>	Nocturnas fratres sacris concentibus hymnos
<aedilv. abb. 10.17>	Dum celebrant, rursusque suas visitare quietas
<aedilv. abb. 10.18>	Incipiunt fratres, memoratus saepta sacelli
<aedilv. abb. 10.19>	Incoluitque, suis non parcit tundere membris
<aedilv. abb. 10.20>	Marmora, seque Deo diligenter mandat ad astra.
<aedilv. abb. 10.21>	Et rursus fratres veniunt cum lumine Phoebi,
<aedilv. abb. 10.22>	Se precibus cupiunt Domino mandare profusis:
<aedilv. abb. 10.23>	Coetibus hic sanctis coniunctus dicere Psalmos
<aedilv. abb. 10.24>	Dulce habuit, sese Domino commendat, et omnes
<aedilv. abb. 10.25>	Hinc matutinis completis quam bene Psalmis
<aedilv. abb. 10.26>	Continuo insonuit percussis cudo metallis
<aedilv. abb. 10.27>	Malleus, et vacuas volitans cum verberat auras.
<aedilv. abb. 10.28>	Iam cenam fratrum peditans caldoreos ornat.
<aedilv. abb. 10.29>	Talia dum sanctus quam multis gesserat annis,
<aedilv. abb. 10.30>	Tandem promeruit, cuncto cessante labore,
<aedilv. abb. 10.31>	Ad requiem felix frater transire beatam.
<aedilv. abb. 10.32>	Nam vires validi vexant dum corpore morbi,
<aedilv. abb. 10.33>	Iam chorus e caelo veniens cum luce coruscus
<aedilv. abb. 10.34>	Pastoris cellam properat visitare beati,
<aedilv. abb. 10.35>	Atque animam casto castam de corpore sumunt.
<aedilv. abb. 10.36>	Splenduit hic nimium, superans iam lumina solis,
<aedilv. abb. 10.37>	Cumque choro volitans superas penetravit in arces.
<aedilv. abb. 10.38>	Aethuinus haec monachus dum cernit, dicere grates
<aedilv. abb. 10.39>	Incipit, atque animam Domino commendat in astra.
<aedilv. abb. 10.40>	Ergo ubi trans celsi conscendunt lumina solis,
<aedilv. abb. 10.41>	Angelici cunei modulantes carmina, caelum
<aedilv. abb. 10.42>	Clauditur extimplo! requiem captare perennem
<aedilv. abb. 10.43>	Hinc anima ingreditur, castis immixta maniplis.

<aedilv. abb. 11.1>	Frater erat quidam sanctae sub regmine cellae,
<aedilv. abb. 11.2>	Ad saeculum illustris, dictus cognomine Merchdeof,
<aedilv. abb. 11.3>	Tempore cui quodam languor dum corpora vexat,
<aedilv. abb. 11.4>	Degrediens mundo passus componit in arvis
<aedilv. abb. 11.5>	Non notis; pavido fervent penetralia cordis,
<aedilv. abb. 11.6>	Ac timor immensus quatiens vultusque minaces
<aedilv. abb. 11.7>	Per tenebras animam terrebant agmine spisso,
<aedilv. abb. 11.8>	Diversisque modis agitabant turbida flabra.
<aedilv. abb. 11.9>	Cumque diu trepidus per tristes ire phalanges
<aedilv. abb. 11.10>	Cogitur, en subito nitidis quae vultibus olli
<aedilv. abb. 11.11>	Apparuere viri, tenero quos corpore natos
<aedilv. abb. 11.12>	Iam morbus quondam vitae detrusit ab oris
<aedilv. abb. 11.13>	Instantis, tinctos nuper, sed vita beata
<aedilv. abb. 11.14>	Albis indutos gremium protraxit in altum.
<aedilv. abb. 11.15>	His igitur visis, animo constantior esse
<aedilv. abb. 11.16>	Coeperat, et laetus pariter comitatus eosdem,
<aedilv. abb. 11.17>	Ibat ad iudicium, Praetor quod maximus omni
<aedilv. abb. 11.18>	Egredienti animae discernit sedibus altis.
<aedilv. abb. 11.19>	Hunc genibus flexis rogitat pietate modesta,
<aedilv. abb. 11.20>	Ut sibi non digno veniam donaret. At ille
<aedilv. abb. 11.21>	Sedibus e summis respondens talia fatur:
<aedilv. abb. 11.22>	"Cum tu transgrediens postponas verba maritae,
<aedilv. abb. 11.23>	Compactaeque fidem thalamos iterando fugasses,
<aedilv. abb. 11.24>	Cur tibi nunc veniam; gelidae sub tempore mortis,
<aedilv. abb. 11.25>	Hic tribui poscis, veniae quo tempora non sunt?"
<aedilv. abb. 11.26>	Ast pueri genibus flexis pietate vicissim
<aedilv. abb. 11.27>	Ad veniam patris procerem vocitare parabant.
<aedilv. abb. 11.28>	Ille sed immitis dominam visitare iubebat,
<aedilv. abb. 11.29>	Iudicioque suo veniam vel sumere poenam.
<aedilv. abb. 11.30>	Coniugis ast pueri, pavido comitante marito,
<aedilv. abb. 11.31>	Iam trepidi nimium properant ad tecta maritae,
<aedilv. abb. 11.32>	Candida quam multum celsis ad sidera muris,
<aedilv. abb. 11.33>	Montis in arce, piae monstrant cenacula nuptae.
<aedilv. abb. 11.34>	Ingreditur genitor natis comitantibus albis,
<aedilv. abb. 11.35>	Corruit et mulier, notos dum cernit ocellos,
<aedilv. abb. 11.36>	Eque domu mandat pellacem vertere gressus.
<aedilv. abb. 11.37>	In faciem sanctam ruitantes tempora nati,
<aedilv. abb. 11.38>	Fletibus inmadidant; iram gemuere parentis;
<aedilv. abb. 11.39>	Obsecrant, "Mater, nobis miserere, precamur,
<aedilv. abb. 11.40>	Coniunctique tui, meritis sine, crimina solve."
<aedilv. abb. 11.41>	Sedibus e summis, radianti lumine vibrans,
<aedilv. abb. 11.42>	Vestibus aurigeris in toto corpore plena,
<aedilv. abb. 11.43>	Femina corripiens despexit facta mariti.
<aedilv. abb. 11.44>	"Cur tu, stulte, fidem corruptus corpore, mente,
<aedilv. abb. 11.45>	Irrita vota gerens, copulam coniungere natis
<aedilv. abb. 11.46>	Ausus eras, thalamis maculans tua membra secundis,
<aedilv. abb. 11.47>	Foedera cum manibus Domini per nomina summi
<aedilv. abb. 11.48>	Ante diem mortis firmando gessit uterque,
<aedilv. abb. 11.49>	Post mortem alterius maneat quod criminis expers?"
<aedilv. abb. 11.50>	Obstruso tacuit non laeti pectoris ore
<aedilv. abb. 11.51>	Vir, pavidusque ruens confestim lingere terram
<aedilv. abb. 11.52>	Incipit, et faciem perfundit fletibus omnem.
<aedilv. abb. 11.53>	Illa sed ingeminans, connexum carceris umbras
<aedilv. abb. 11.54>	Iussit adire virum, donec iam crimina cuncta
<aedilv. abb. 11.55>	Flammis obsorptus nimium persolvit in atris.
<aedilv. abb. 11.56>	Plantis at strati ruitabant pignora matris,
<aedilv. abb. 11.57>	Perque Dei nomen, rogitant, "Miserere, precamur,
<aedilv. abb. 11.58>	Vel saltim liceat corpus visitare marito,
<aedilv. abb. 11.59>	Solvere sicque sua mereatur crimina vivens."
<aedilv. abb. 11.60>	Mentibus laxatis genetrix consentit, amata
<aedilv. abb. 11.61>	Pignora quod patrem possint adducere corpus,
<aedilv. abb. 11.62>	Cautius hincque suam monuit procernere vitam,
<aedilv. abb. 11.63>	Ne rursum adveniens pro culpis praecipitetur
<aedilv. abb. 11.64>	In tenebras, quo stridor erit fletusque perennis.
<aedilv. abb. 11.65>	Hinc iterum adductus, natis comitantibus almis,
<aedilv. abb. 11.66>	Pervenit ad corpus, cunctis mirantibus illum
<aedilv. abb. 11.67>	Vivere post mortem: mortis sed versus ab oris
<aedilv. abb. 11.68>	Vivere iam Christo sensu praediscit acuto,
<aedilv. abb. 11.69>	Et cautus monstrat cunctis se cernere vita
<aedilv. abb. 11.70>	Poenas horrificas, carnis si lingua taceret.
<aedilv. abb. 11.71>	Cumque suis medicans frater cataplasma salutis
<aedilv. abb. 11.72>	Vulneribus fecit, purgatus corpora linquit,
<aedilv. abb. 11.73>	Atque suae comptus sponsae penetralia comptae
<aedilv. abb. 11.74>	Creditur ut laetus meruisset visere compta.

<aedilv. abb. 12.1>	Cumque diu cellam memoratus pastor haberet
<aedilv. abb. 12.2>	Nobilis eloquio, et cunctis venerandus in actis,
<aedilv. abb. 12.3>	Tempore tum plenus linquit consortia carnis,
<aedilv. abb. 12.4>	Ingrediturque sui felix ad gaudia Christi.
<aedilv. abb. 12.5>	Tum fraterna cohors venerandi membra parentis
<aedilv. abb. 12.6>	Culmine sub templi digno posuere sepulcro,
<aedilv. abb. 12.7>	Atque animam Domino immensis cum fletibus alto
<aedilv. abb. 12.8>	Iam precibus fusis commendant rite sacratis.

<aedilv. abb. 13.1>	Eorpuinus hunc sequitur commissi pastor ovilis,
<aedilv. abb. 13.2>	Presbyter egregius, vitae studiosus amator,
<aedilv. abb. 13.3>	Sensibus et prudens, et cuncto strenuus actu
<aedilv. abb. 13.4>	Divitias tribuit laxato mentis opimo
<aedilv. abb. 13.5>	Iam gremio monachis, quos lurida inedia pressit,
<aedilv. abb. 13.6>	Inque modum mirum dispersae ad praemia certa
<aedilv. abb. 13.7>	Divitiae crescunt: cumulat reverentia Christi
<aedilv. abb. 13.8>	Munera sparsa sibi per cunctae tempora vitae.
<aedilv. abb. 13.9>	Largus erat miseris, nimium sibi parcus in omni
<aedilv. abb. 13.10>	Victu: namque escis pascebat corpora siccis:
<aedilv. abb. 13.11>	Triverat hic soles, nullamque assumpserat escam,
<aedilv. abb. 13.12>	Ieiunium referens volitanti lumine pectus.
<aedilv. abb. 13.13>	Nec mirum excellens faciat si talia princeps,
<aedilv. abb. 13.14>	Dum maiora boni paterent hi seque minores,
<aedilv. abb. 13.15>	Atque dies multas certant ieiunia Christo
<aedilv. abb. 13.16>	Reddere, ne mentes fallax eluderet astu
<aedilv. abb. 13.17>	Incautas hostis. Subitae virtutis honore
<aedilv. abb. 13.18>	Saepius ipse fugit, sacrae formidine plebis;
<aedilv. abb. 13.19>	Bella nefanda sinunt populo certante fideli;
<aedilv. abb. 13.20>	Auxilium praestans Christus concertat ab arce,
<aedilv. abb. 13.21>	Inde Deo lecti celsum rapuere triumphum,
<aedilv. abb. 13.22>	Praecipitesque fugam nigrae sumpsere phalanges.
<aedilv. abb. 13.23>	Pastor ut iste pius complevit in ordine tempus,
<aedilv. abb. 13.24>	Germano meruit condigno linquere sedem.
<aedilv. abb. 13.25>	Aldwinus hic fuerat carnali nomine dictus.
<aedilv. abb. 13.26>	Moribus hic verax et verbis omnibus exstat;
<aedilv. abb. 13.27>	Signifer est clarus, subiectos vocibus hortans,
<aedilv. abb. 13.28>	Ut sua vota pii trans aethera principes signent.

<aedilv. abb. 14.1>	Quartus adest pastor praeclaro nomine Sigbald,
<aedilv. abb. 14.2>	Presbyter; hic cellam multis donaribus auxit,
<aedilv. abb. 14.3>	Atque Deo dignam studiosus condidit aulam.
<aedilv. abb. 14.4>	Haec est illa domus, quam Mater Numinis alti
<aedilv. abb. 14.5>	Incolitans servat vasti sub culmine caeli.
<aedilv. abb. 14.6>	Cui compacta nitet praepulcris mensa tabellis,
<aedilv. abb. 14.7>	Porticus in medio, sancti quam fronde coronant,
<aedilv. abb. 14.8>	Dum buxis claudunt pretiosae munera vite.
<aedilv. abb. 14.9>	Occidua nitidi splendent in parte ministri,
<aedilv. abb. 14.10>	Qui modulis culmen caeli concentibus ornant.
<aedilv. abb. 14.11>	Omnes ast sancti medii pavimenta sacelli,
<aedilv. abb. 14.12>	Servantes colitant per tempora cuncta, maniplis
<aedilv. abb. 14.13>	Innumeris iungunt, vocitati ad vota piorum,
<aedilv. abb. 14.14>	Quos meritis capiunt semper defendere sanctis,
<aedilv. abb. 14.15>	Si vitae ad palmam certant properare fideles.
<aedilv. abb. 14.16>	Cetera per templum numeret quis lumina cuncta,
<aedilv. abb. 14.17>	Quae temploque polo rutilant per gaudia vera?
<aedilv. abb. 14.18>	Presbyter isto Deo concessit plurima dona;
<aedilv. abb. 14.19>	Aureus ille calix gemmis splendescit opertus,
<aedilv. abb. 14.20>	Argentique nitens constat fabricatus in altis,
<aedilv. abb. 14.21>	Quem dedit ille pius magnae genitricis ad aulam.
<aedilv. abb. 14.22>	Plumbea sarta tegunt casae cum culmina summae.
<aedilv. abb. 14.23>	Nec minus ex cipro sonitant ad gaudia fratrum
<aedilv. abb. 14.24>	Aenea vasa, cavis crepitant quis pendula sistris.
<aedilv. abb. 14.25>	Hoc templum ingrediens dum pura mente sacerdos
<aedilv. abb. 14.26>	Iam missas celebrans Sigbald visitare parabat,
<aedilv. abb. 14.27>	Fontibus e calidis salsae decurrere guttae
<aedilv. abb. 14.28>	Incipiunt, Christi magnus quas excitat ardor
<aedilv. abb. 14.29>	Pectore de puro; trepidant nec guttura cantu.
<aedilv. abb. 14.30>	Sanctam cumque diem sacravit, virgo Maria
<aedilv. abb. 14.31>	Qua volitans caelos meruit penetrare per altos,
<aedilv. abb. 14.32>	Vel qua praesenti generata redditur orbi,
<aedilv. abb. 14.33>	Vel qua praepulcrae susceptat gaudia vitae,
<aedilv. abb. 14.34>	Vel qua celsithronum meruit generare Tonantem,
<aedilv. abb. 14.35>	Vel quacumque die, cum templi festa coruscant,
<aedilv. abb. 14.36>	Omnibus his laetus nimium per gaudia sancta
<aedilv. abb. 14.37>	Aurea dulcisonae restaurat munera mentis:
<aedilv. abb. 14.38>	Ac fratres precibus mulcet, sollemnia festa
<aedilv. abb. 14.39>	Ad laetos celebrare piae Genitricis honores.
<aedilv. abb. 14.40>	Presbyter hic doctus, dum longo tempore felix
<aedilv. abb. 14.41>	Talia per cellam meruit iam facta novare,
<aedilv. abb. 14.42>	Clausit iter saecli, transductus ad atria vitae.

<aedilv. abb. 15.1>	Post quem germanus praemitis regmina cellae
<aedilv. abb. 15.2>	Sigwinus, alterius, sumpsit cognomine dictus.
<aedilv. abb. 15.3>	Dapsilis hic nimium minimis magnisque per omnem
<aedilv. abb. 15.4>	Exstiterat vitam; miseris largitur egenis;
<aedilv. abb. 15.5>	Divitias tribuit, Dominus quas auxerat altus.
<aedilv. abb. 15.6>	Viderat hunc quidam tetrae sub tempora noctis,
<aedilv. abb. 15.7>	Vestibus insolitis indutum; tradere dona
<aedilv. abb. 15.8>	Pauperibus miseris, nimium qui frigida membra
<aedilv. abb. 15.9>	Exclusi portis calefacta illudere ponunt.
<aedilv. abb. 15.10>	Cumque pius tribuit radiantis dona metalli,
<aedilv. abb. 15.11>	Praecipit obsecrans summi per regna Tonantis,
<aedilv. abb. 15.12>	Quatenus haec nulli cunctae per tempora vitae
<aedilv. abb. 15.13>	Dicant; ast miseri testantur dicere nunquam,
<aedilv. abb. 15.14>	Ex quo praesentis maneat sub tempore vitae.
<aedilv. abb. 15.15>	Hoc cernens frater, tenebris cumulantibus arva
<aedilv. abb. 15.16>	Delituit, fugiensque semel non talia putat
<aedilv. abb. 15.17>	Esse semel, poterit quanquam iam cernere visus.
<aedilv. abb. 15.18>	Cumque suis largus semper tribuisset amatis
<aedilv. abb. 15.19>	Divitiae crescunt diversa in parte locorum,
<aedilv. abb. 15.20>	Ac segetes spisso cumulantur germine cultae:
<aedilv. abb. 15.21>	Ac pecus omnigenum, pastoris munere demptum,
<aedilv. abb. 15.22>	In numero damnum gregibus desumere nescit.
<aedilv. abb. 15.23>	Dum veneranda Dei sanctorum festa redirent
<aedilv. abb. 15.24>	Classibus in geminis subter testudine templi
<aedilv. abb. 15.25>	Fratribus immixtus Psalmorum concinat odas;
<aedilv. abb. 15.26>	Dulcisona antiphonae modulantur carmina fusae.
<aedilv. abb. 15.27>	Ast lector, melos voce articulata resultans,
<aedilv. abb. 15.28>	Praedoctus biblis ad gaudia magna refundit.
<aedilv. abb. 15.29>	Cumque die ducto missarum cantica complent,
<aedilv. abb. 15.30>	Fratres concordi comitantur carmine patrem
<aedilv. abb. 15.31>	Ad mensam; nullus poterit tum dicere digne
<aedilv. abb. 15.32>	Quem studiose epulis cupiat sollemnia sancta,
<aedilv. abb. 15.33>	Cum celebrare suis laetetur clerus in urbe,
<aedilv. abb. 15.34>	Atque domum quatitans clamoso carmine complent.

<aedilv. abb. 16.1>	Tempore quo lector praeclarus gaudia digna
<aedilv. abb. 16.2>	Accumulat patris, Hyglacus nomine dictus,
<aedilv. abb. 16.3>	De quo iamdudum perstrinxi pauca relatu,
<aedilv. abb. 16.4>	Anglorum de gente pios dum carmine quosdam
<aedilv. abb. 16.5>	Iam cecini indoctus, vilisque per omnia scriptor,
<aedilv. abb. 16.6>	Quae si quis cupiat cum gnaro noscere corde,
<aedilv. abb. 16.7>	Currat, et haec sitiens se algosis mergat in undis,
<aedilv. abb. 16.8>	Littera quo docti non docte carmina patris
<aedilv. abb. 16.9>	Pompat et aggreditur, poterit quod dicere digne.
<aedilv. abb. 16.10>	Hos tantum versus praesens mihi chartula signat,
<aedilv. abb. 16.11>	Quod mensam digitis Dominus circumdedit almam,
<aedilv. abb. 16.12>	Inque caput sancti peditat benedictio larga,
<aedilv. abb. 16.13>	Nec oculis cernens, cernit de pectore gnaro;
<aedilv. abb. 16.14>	Spiritus atque pios, carnis fraudatus ocellis,
<aedilv. abb. 16.15>	Necnon atque nigros mentis prospexit ocellis,
<aedilv. abb. 16.16>	Hunc iterum manibus praecelsum cingere Regem
<aedilv. abb. 16.17>	Viderat, atque animam fulgentem lumine solis,
<aedilv. abb. 16.18>	Mentis in excessu, quidam confessor in Anglis.
<aedilv. abb. 16.19>	Quae si quis cupiat diligenter scire per orbem,
<aedilv. abb. 16.20>	Praedictas quaerens iam nunc se mergat in undas.

<aedilv. abb. 17.1>	Presbyteros monachos, fratrum reliquamque cohortem,
<aedilv. abb. 17.2>	Quos me non dignum parvis concessit in annis
<aedilv. abb. 17.3>	Omnipotens genitor per cellae moenia sanctae
<aedilv. abb. 17.4>	Cernere, quos miris commirans actibus ipse
<aedilv. abb. 17.5>	Enituisse suo confirmo tempore certe;
<aedilv. abb. 17.6>	Quos si, peccatis famulis, imitare negavit,
<aedilv. abb. 17.7>	Vatis adhuc modulans tandem iam credo futurum
<aedilv. abb. 17.8>	Illorum precibus, capiam quod dona salutis.
<aedilv. abb. 17.9>	Tempore completo praedictus corpora pastor
<aedilv. abb. 17.10>	Liquerat, et requiem meritis factisque paratam
<aedilv. abb. 17.11>	Ingreditur; cuneus, nimia cumulante caterva,
<aedilv. abb. 17.12>	Ad crucis excelsae, princeps quam condidit ipse,
<aedilv. abb. 17.13>	Apponunt signum sacratae membra quieti.

<aedilv. abb. 18.1>	Presbyter huic functo, dictus cognomine Uulfsig,
<aedilv. abb. 18.2>	Cogitur ecclesiae precibus pia regere castra.
<aedilv. abb. 18.3>	Abnuit in primis maestus humilisque sacerdos,
<aedilv. abb. 18.4>	Se fore non dignum contestans pondera tanta
<aedilv. abb. 18.5>	Sumere: sed fratrum precibus se vincere tandem
<aedilv. abb. 18.6>	Gaudet, et ecclesiae gaudentis regmina sumpsit.
<aedilv. abb. 18.7>	Vir fuit hic humilis verbis, factisque modestus,
<aedilv. abb. 18.8>	Saepius in precibus Domino pia membra tetendit.
<aedilv. abb. 18.9>	Huic ego, dum primum praesentis moenia cellae
<aedilv. abb. 18.10>	Iam puer ingrediens visitando, semper adhaesi,
<aedilv. abb. 18.11>	Unius atque domus requiem captavimus ambo,
<aedilv. abb. 18.12>	Bis terno annorum donec iam tempore fluxo,
<aedilv. abb. 18.13>	Pastor ovile bonus sumpsit pietate modesta.
<aedilv. abb. 18.14>	Noctibus in furvis, fratrum pausante caterva,
<aedilv. abb. 18.15>	Hymnos ac psalmos crebris concentibus odat,
<aedilv. abb. 18.16>	Tempore quo Phoebus caelum perlabitur imum.
<aedilv. abb. 18.17>	Moribus hic solitis vigilans, e pectore casto
<aedilv. abb. 18.18>	Psalterium cantans percurrit in ordine totum:
<aedilv. abb. 18.19>	Sicque die rursum, Psalmos complevit eosdem,
<aedilv. abb. 18.20>	Ut vicibus geminis lyricas consumeret escas,
<aedilv. abb. 18.21>	Hinc iterum surgens, horam dum praedicat ales
<aedilv. abb. 18.22>	Gutture de rubro, solitis complebat in hymnis.
<aedilv. abb. 18.23>	Cumque die media fratres iam quaerere pastum
<aedilv. abb. 18.24>	Incipiunt, escae parcus se subtrahit omni,
<aedilv. abb. 18.25>	Ac genibus flexis tundit pavimenta sacelli.
<aedilv. abb. 18.26>	Ac bene praecomptus divinis cantibus aris,
<aedilv. abb. 18.27>	Offert qui mundum solvit de morte maligna.
<aedilv. abb. 18.28>	Iamque diem nullum voluit dimittere, praeter
<aedilv. abb. 18.29>	Munere quo sese assistens non ornet opimo.
<aedilv. abb. 18.30>	Cumque epulas cupiens monuit conquirere corpus,
<aedilv. abb. 18.31>	Cum mensura cibi totum quod sufficit ambit,
<aedilv. abb. 18.32>	Plus iusto quicquam contemnens sumere victus.
<aedilv. abb. 18.33>	His formata bonis monachorum gaudia crescunt,
<aedilv. abb. 18.34>	Seque sui cupiunt votis cumulare parentis.
<aedilv. abb. 18.35>	Talia dum paucis perfectus, pro dolor! annis
<aedilv. abb. 18.36>	Pastor patrabat, vitam perductus ad almam
<aedilv. abb. 18.37>	Corpora deseruit, nitidis comitatus ut ipse
<aedilv. abb. 18.38>	Alitibus testatus erat, pia castra beorum
<aedilv. abb. 18.39>	Ingreditur felix, laetatus sorte superna.

<aedilv. abb. 19.1>	Huic frater quidam subiectus, corpore, mente;
<aedilv. abb. 19.2>	Mirificus servit, dictus qui nomine Wynfrid:
<aedilv. abb. 19.3>	Presbyter enituit praeclaris actibus almus.
<aedilv. abb. 19.4>	Hunc pater ex toto complectens pectore fidum
<aedilv. abb. 19.5>	Credidit, et fratrum praefecit vestibus illum.
<aedilv. abb. 19.6>	Isque Deo deditus, cum tota mente fidelis
<aedilv. abb. 19.7>	Officium servat rigido munimine fultus.
<aedilv. abb. 19.8>	Nec si terrestris dispenset pondera curae,
<aedilv. abb. 19.9>	Grandia dona ferens cessabat reddere Christo.
<aedilv. abb. 19.10>	Ast moriens Domino praesens cum linquere saeclum
<aedilv. abb. 19.11>	Cogitur, e mundo frater sua corda sequestrat:
<aedilv. abb. 19.12>	Atque Deo soli cupiens se subdere felix,
<aedilv. abb. 19.13>	Ecclesiae membris supplex pavimenta tutundit,
<aedilv. abb. 19.14>	Nocte dieque simul precibus commendat ad astra,
<aedilv. abb. 19.15>	Seque, suique animam Domino genitoris amati.
<aedilv. abb. 19.16>	Tempore qui longo gessit dum talia frater,
<aedilv. abb. 19.17>	Clausit iter saecli, non claudens gaudia vitae,
<aedilv. abb. 19.18>	Optatam sumpsit semper sine fine quietem.

<aedilv. abb. 20.1>	Hanc cellam Dominus fratrum decoravit honore,
<aedilv. abb. 20.2>	Maxima de caelis capiant nunc gaudia cuncti,
<aedilv. abb. 20.3>	Atque Deo studeant condignam condere laudem.
<aedilv. abb. 20.4>	Quod sine nos meritis tribuit non hostibus umquam
<aedilv. abb. 20.5>	Imperio procerum saecli, nec subdidit imos.
<aedilv. abb. 20.6>	Sint Domino grates semper sine fine superno,
<aedilv. abb. 20.7>	Illius auxilio nobis quod lucere tales
<aedilv. abb. 20.8>	Iam proceres meruere pii, iustique benigni
<aedilv. abb. 20.9>	Optima siderei spargebant semina doni
<aedilv. abb. 20.10>	Cordibus in fratrum; segetes per limina cellae
<aedilv. abb. 20.11>	Quam laete surgunt superi dulcedine roris.
<aedilv. abb. 20.12>	Iam campus ridet, florent ad gaudia Christi
<aedilv. abb. 20.13>	Per cellam monachi; laetatur clerus in urbe,
<aedilv. abb. 20.14>	Quem lex una tenet gaudenti in corde voluntas.
<aedilv. abb. 20.15>	Iungit ad astra fides numeros, turmasque frequentes
<aedilv. abb. 20.16>	Congregat, atque Deo solitis se mandat in horis.
<aedilv. abb. 20.17>	Cum nox fusca venit, cum abscondent sidera lucem
<aedilv. abb. 20.18>	E stratis properant sonitatum accurrere signum,
<aedilv. abb. 20.19>	Et reciproca suo modulantur carmina Regi,
<aedilv. abb. 20.20>	Psalmis atque hymnis laudantes rite Tonantem,
<aedilv. abb. 20.21>	Cantibus in crebris comunt et voce sacellum,
<aedilv. abb. 20.22>	Quod Deus et proceres servantes moenia cellae
<aedilv. abb. 20.23>	Muneribus multisque bonis ornare parabant.
<aedilv. abb. 20.24>	Haec est illa domus, porrectis edita muris,
<aedilv. abb. 20.25>	Quam sol per vitreas illustrans candidus oras
<aedilv. abb. 20.26>	Limpida praenitido diffundit lumina templo.
<aedilv. abb. 20.27>	Plurima cum sancti sunt ornamenta delubri,
<aedilv. abb. 20.28>	Hic tamen haec paucis liceat memorare canendo;
<aedilv. abb. 20.29>	Ut caelum rutilat stellis fulgentibus omne,
<aedilv. abb. 20.30>	Sic tremulas vibrant subter testudine templi
<aedilv. abb. 20.31>	Ordinibus variis funalia pendula flammas.
<aedilv. abb. 20.32>	Mentibus haec placidis	quaedam cum tempore prisco
<aedilv. abb. 20.33>	Attribuere Deo quondam, proceresque moderni
<aedilv. abb. 20.34>	Iam superaucta piis curabant reddere donis.
<aedilv. abb. 20.35>	Iam plures multi cupiebant pendere caucos,
<aedilv. abb. 20.36>	Limpida qui tribuant quadrato lumina templo.
<aedilv. abb. 20.37>	Ast alii rutilo condunt vexilla metallo,
<aedilv. abb. 20.38>	Quae veneranda pii promunt miracula Christi,
<aedilv. abb. 20.39>	Qui crucis in ligno mundum de morte redemit.
<aedilv. abb. 20.40>	Quidam praecipiunt sacratos scribere libros,
<aedilv. abb. 20.41>	Qui praecelsa Dei monstrant iam dicta Tonantis,
<aedilv. abb. 20.42>	Qui sonitans mundum dudum praefuderat omnem.
<aedilv. abb. 20.43>	Atque hos conspicui praevelat ductilis auri
<aedilv. abb. 20.44>	Lamina, sic sancti comunt altaria templi.
<aedilv. abb. 20.45>	Ast quidam Dominae mensam quae nobilis ortu
<aedilv. abb. 20.46>	Gemmarum flammis et fulvo vestit in auro,
<aedilv. abb. 20.47>	Argenti has nitidae distinguunt rite tabellae
<aedilv. abb. 20.48>	Impressas digitis poteris quis cernere formas,
<aedilv. abb. 20.49>	Sanctorum splendent animae cum sedibus altis.
<aedilv. abb. 20.50>	Hic tamen haec placuit rerum commenta novare;
<aedilv. abb. 20.51>	Mirificis sunt facta modis quae laudibus ornet
<aedilv. abb. 20.52>	Versificus, poterit qui digne haec dicere doctus.
<aedilv. abb. 20.53>	Aureus ille calix, tetigi quem carmine dudum,
<aedilv. abb. 20.54>	Ac lata argento pulcre fabricata patena,
<aedilv. abb. 20.55>	Caelatas faciem praetendunt apte figuras.
<aedilv. abb. 20.56>	Talia dum sanctae cumulant penetralia casae
<aedilv. abb. 20.57>	Munera, quae nostrae servant medicamina vitae,
<aedilv. abb. 20.58>	Iure sacer fratrum cuneus per moenia cellae
<aedilv. abb. 20.59>	Gaudet, et aeternis donantem laudibus ornat.

<aedilv. abb. 21.1>	Te quoque sancta domus, cecini quam carmine quodam,
<aedilv. abb. 21.2>	Quae sacrata Deo fulges sub nomine Petri,
<aedilv. abb. 21.3>	Nunc iterum liceat paucis memorare beatam
<aedilv. abb. 21.4>	Versibus. Hanc dudum nigrae sub tempora noctis
<aedilv. abb. 21.5>	Moribus ex solitis post hymnos visere certant
<aedilv. abb. 21.6>	Fratres, atque suae complent sollemnia mentis.
<aedilv. abb. 21.7>	Ocius inde suos cupiunt accurrere lectos
<aedilv. abb. 21.8>	Ast ego post omnes conclusis postibus aulam
<aedilv. abb. 21.9>	Deseruique alium fratrem comitatus adivi,
<aedilv. abb. 21.10>	Qui tum forte foras spectando sidera cernit.
<aedilv. abb. 21.11>	Ecce repente venit miris cum cantibus agmen
<aedilv. abb. 21.12>	Immensum, Domino modulans quod carmina ructat,
<aedilv. abb. 21.13>	Praemiroque locum cinerum iam lumine complet,
<aedilv. abb. 21.14>	Intrant siderea candentem luce delubrum
<aedilv. abb. 21.15>	Spiritus, ac geminis distincti classibus hymnos
<aedilv. abb. 21.16>	Tales concinuunt: quatitans ad culmina cantus
<aedilv. abb. 21.17>	Ascendit caeli, insonuit laquearibus altis.
<aedilv. abb. 21.18>	Et si non structura tamen meritis micat almis
<aedilv. abb. 21.19>	Ad celsos montes, superant qui sidera caeli
<aedilv. abb. 21.20>	Auxilium sperans noster se vertit ocellus,
<aedilv. abb. 21.21>	Auxilium, credo, a Domino, qui fecerat auctor
<aedilv. abb. 21.22>	Omnia quae caeli, quae terrae et flumina cingunt.
<aedilv. abb. 21.23>	Haec cum dicta diu geminis in classibus aulae
<aedilv. abb. 21.24>	Culmine sub sancti sonuerunt postibus, ipse
<aedilv. abb. 21.25>	Atque alius frater pariter properamus uterque,
<aedilv. abb. 21.26>	Auribus atque oculis mirandam noscere visum.
<aedilv. abb. 21.27>	Continuoque polum cantus cum lumina pulsat.
<aedilv. abb. 21.28>	Ulterius nobis licuit nec talia visu
<aedilv. abb. 21.29>	Cernere, quin trepidi cupimus visitare quietem.
<aedilv. abb. 21.30>	Nec semel astrigeris sonuerunt agmina dictis.
<aedilv. abb. 21.31>	Quin potius cuneus mira cum luce coruscans
<aedilv. abb. 21.32>	Vocibus aurigeris cineres vitare sategit
<aedilv. abb. 21.33>	Saepius in tetrae noctis cum tempore strata
<aedilv. abb. 21.34>	Mansissent fratres, constat quod munere Christi
<aedilv. abb. 21.35>	Patratum Sanctis, cuius iam gratia semper
<aedilv. abb. 21.36>	Omnibus in terris secundo lumine flagrat.

<aedilv. abb. 22.1>	Tempus erat noctis, lucem cum praedicat ales,
<aedilv. abb. 22.2>	Algida post hymnos laxassem membra quieti,
<aedilv. abb. 22.3>	Furtivus adveniens somnus subrepsit ocellis.
<aedilv. abb. 22.4>	Candidus en subito videbatur ductor adesse.
<aedilv. abb. 22.5>	Hunc ego perpavidus nitidis iam vestibus album,
<aedilv. abb. 22.6>	Vultibus ac pulcris radiantem, gressibus ultro
<aedilv. abb. 22.7>	Callibus ignotis peditans comitatus adivi.
<aedilv. abb. 22.8>	Campus erat latus, pulcris qui floribus offert
<aedilv. abb. 22.9>	Olfactum dulcem miranda ad gaudia cunctis,
<aedilv. abb. 22.10>	Qui meritis digni possunt haec cernere visu.
<aedilv. abb. 22.11>	Namque rosae rutilant per totum et lilia fragrant,
<aedilv. abb. 22.12>	Permultique olerum flores, quos dicere certe
<aedilv. abb. 22.13>	Mens indocta fugit, talis iam germinis expers.
<aedilv. abb. 22.14>	Cumque viam pariter currentes carpsimus ambo,
<aedilv. abb. 22.15>	Candentem subito nimium conspeximus urbem;
<aedilv. abb. 22.16>	Rorifluas muri cernuntur lambere nubes;
<aedilv. abb. 22.17>	Ostia laxato patuerunt cardine clausa.
<aedilv. abb. 22.18>	Candidus interius, pavido comitante ministro,
<aedilv. abb. 22.19>	Ingreditur ductor: patuerunt saepta sacelli,
<aedilv. abb. 22.20>	Quae crucis in speciem pulcre fabricata manebant
<aedilv. abb. 22.21>	Ast domus interior nimio candore coruscans,
<aedilv. abb. 22.22>	Namque rotunda suis formabat moenia saxis.
<aedilv. abb. 22.23>	Sed domus exterius magnis minimisque per omne
<aedilv. abb. 22.24>	Porticibus spatium muri subfulta manebat.
<aedilv. abb. 22.25>	E quibus inde plagas bis binae quattuor orbis,
<aedilv. abb. 22.26>	Aspiciunt sursum spatiantes edita muri:
<aedilv. abb. 22.27>	Inter quas modicae variantur in ordine cellae;
<aedilv. abb. 22.28>	Frontibus hae nitidis cingentes undique templum,
<aedilv. abb. 22.29>	Marmore praemiram monstrant spectantibus aulam.
<aedilv. abb. 22.30>	Ast pavimenta domus, medii sub culmine templi
<aedilv. abb. 22.31>	Aurea mirificae portabant munera mensae.
<aedilv. abb. 22.32>	Crux veneranda nitens praecelso stipite surgit
<aedilv. abb. 22.33>	Vertice de mensae, nimium candente smaragdo.
<aedilv. abb. 22.34>	Aurea cum gemmis flavescit lamina fulvis.
<aedilv. abb. 22.35>	Talia dum cernens stupido de corde rimarem,
<aedilv. abb. 22.36>	Ecce repente meus ductor me liquerat, atque
<aedilv. abb. 22.37>	Degrediens templo vacuis se condidit auris.
<aedilv. abb. 22.38>	Ast ego praetrepidus faciem cum pronior arvis
<aedilv. abb. 22.39>	Inserui, rogitans Christum, "Miserere, precamur,
<aedilv. abb. 22.40>	Hostibus adversis pavidum servare memento;"
<aedilv. abb. 22.41>	Hinc oculos vertens, partem qua dextera monstrat,
<aedilv. abb. 22.42>	Aurigeris solium splendescere rite tabellis,
<aedilv. abb. 22.43>	Quo senior quidam venerandus membra locabat.
<aedilv. abb. 22.44>	Ante suam faciem, fulvis redimita coronis
<aedilv. abb. 22.45>	Ara dicata Deo mittebat munera summa,
<aedilv. abb. 22.46>	Quae crucis excelsae porrexit vertice signum.
<aedilv. abb. 22.47>	Haec rutilo ex auro gemmisque nitescit opimis;
<aedilv. abb. 22.48>	Ex oriente micans de bysso culmina tumbae
<aedilv. abb. 22.49>	Vestis contexit, cuius quae nescio Sancti
<aedilv. abb. 22.50>	Membra dicata sui tenuit sub viscere ventris.
<aedilv. abb. 22.51>	Talibus hanc rogitans studebam quaerere dictis:
<aedilv. abb. 22.52>	"Dic, qua parte manet quondam meus ille magister
<aedilv. abb. 22.53>	Higlac?" Confestim respondens talia fatur;
<aedilv. abb. 22.54>	"Sedibus e summis oculos conferre memento:"
<aedilv. abb. 22.55>	Intereaque, videns plaustrum quo labitur axem,
<aedilv. abb. 22.56>	Haec cum detinuit conversis vultibus anguem,
<aedilv. abb. 22.57>	Aspiciens faciem dudum de Hibernia notam
<aedilv. abb. 22.58>	Noscere promerui; carnali a nomine dictus
<aedilv. abb. 22.59>	Eadfridus ille fuit, primis mihi doctor in annis.
<aedilv. abb. 22.60>	Presbyter exstiterat, capiti qui pronior orans
<aedilv. abb. 22.61>	Incurvus tumbam Cutberti, corpore, mente
<aedilv. abb. 22.62>	Officio venerare pio sic cernitur almam.
<aedilv. abb. 22.63>	Ad cuius dorsum nitido radiante metallo
<aedilv. abb. 22.64>	Sederat in scamno doctor lectorque beatus
<aedilv. abb. 22.65>	Higlac, indutus nimium qui vestibus albis
<aedilv. abb. 22.66>	Fulserat; hic manibus memet benedixit opimis.
<aedilv. abb. 22.67>	Eadfridus hinc gradiens per vasti moenia templi,
<aedilv. abb. 22.68>	Porticibus magnis minimis induxit apertis.
<aedilv. abb. 22.69>	Omnibus his rutilo capitellis undique cinctum
<aedilv. abb. 22.70>	Thuribulum pendet fabricatum cominus auro,
<aedilv. abb. 22.71>	De quibus altithrono spirabant thura Tonanti;
<aedilv. abb. 22.72>	Cerea, flammigeris venerans altaria donis,
<aedilv. abb. 22.73>	Porticibus cunctis ardebat lumine claro.
<aedilv. abb. 22.74>	Occiduas tandem partes properamus euntes.
<aedilv. abb. 22.75>	Porticus illa nitens magno splendebat honore;
<aedilv. abb. 22.76>	Hac rutilans auro flammescit gratia mira
<aedilv. abb. 22.77>	Ara sacrata, Deo mittit quae munera summo:
<aedilv. abb. 22.78>	Sapphirus hic solium, beriloque adnexus in ante,
<aedilv. abb. 22.79>	Fecerat eximium, dominus cui insederat almus
<aedilv. abb. 22.80>	Vulfsig, quem prisci cupiunt vocitare parentes.
<aedilv. abb. 22.81>	Hunc ego cognoscens praemiro lumine clarum,
<aedilv. abb. 22.82>	Intremui gaudens; subito quin pronior almo
<aedilv. abb. 22.83>	Ille, levata manu, dictis sacravit euntem.
<aedilv. abb. 22.84>	Hinc ego me sensim, prisco comitante magistro,
<aedilv. abb. 22.85>	Converti ad culmen cellae quae respicit Arcton,
<aedilv. abb. 22.86>	Plurima qua miris micuerunt vascula gemmis.
<aedilv. abb. 22.87>	Ast alia ex auro variato lumine vibrant,
<aedilv. abb. 22.88>	Ornatuque suo mundi superare metalla
<aedilv. abb. 22.89>	Omnia iam poterant, pretioso germine facta.
<aedilv. abb. 22.90>	Haec inter dapibus diversis mensa refecta
<aedilv. abb. 22.91>	Omnigenisque epulis escarum, munera profert.
<aedilv. abb. 22.92>	Sumpserat hinc calicem vitrei de vena metalli
<aedilv. abb. 22.93>	Hauserat et manibus venerandi dona liquoris,
<aedilv. abb. 22.94>	Sacrificansque piis precibus potumque ministrat.
<aedilv. abb. 22.95>	Ast ubi perceperam mirandi vina saporis
<aedilv. abb. 22.96>	In caelos Domino laudes gratesque rependi.
<aedilv. abb. 22.97>	Presbyter interea venerandus talia dixit;
<aedilv. abb. 22.98>	"Haec domus est meritis animarum condita sanctis,
<aedilv. abb. 22.99>	Quas Deus omnipotens istic pietate locabat;
<aedilv. abb. 22.100>	Esuriem poenasque situm per saecula nullus
<aedilv. abb. 22.101>	Sentiet, in Domino sumunt sed gaudia longa,
<aedilv. abb. 22.102>	Laudantes Dominum caeli per saecula cuncta,
<aedilv. abb. 22.103>	Qui requiem lectis tribuet sine fine beatam."
<aedilv. abb. 22.104>	His dictis vigilans, visum iam scribere coepi.

<aedilv. abb. 23.1>	Haec Lupus, alte pater, stolido de pectore Clarus
<aedilv. abb. 23.2>	Carmina composuit, corpore, mente, rogans,
<aedilv. abb. 23.3>	Quatinus indigno Sancti sua munera praestent,
<aedilv. abb. 23.4>	Et poscant veniam cum pavido precibus.
<aedilv. abb. 23.5>	Omnipotens meritis semper quos augeat istic,
<aedilv. abb. 23.6>	Ut puram capiant corpore, mente, fidem;
<aedilv. abb. 23.7>	Hic locus ut Christo semper memorabilis almo
<aedilv. abb. 23.8>	Exsistat meritis, accumulent monachi.
<aedilv. abb. 23.9>	Sit Deus omnipotens per saecula cuncta beatis
<aedilv. abb. 23.10>	Salvator mitis, dum meliora velint.
<aedilv. abb. 23.11>	Cum quibus haec cantans, cupiens sua miscere vota,
<aedilv. abb. 23.12>	Non cessat, famulans quandoque non vitiis.
<aedilv. abb. 23.13>	Tu, pater, haec recitans nostros non sperne labores,
<aedilv. abb. 23.14>	Quin magis haec cernens gaudia digna tene.
<aedilv. abb. 23.15>	Quod tuo tam clari meruerunt sanguine patris
<aedilv. abb. 23.16>	Esse, Deo grates reddere te moneo.
<aedilv. abb. 23.17>	Me quoque nunc precibus Domino mandare profusis
<aedilv. abb. 23.18>	Iam dignare, precor, corpore, corde rogans;
<aedilv. abb. 23.19>	Quatinus hic trepido dimittat crimina vati
<aedilv. abb. 23.20>	Omnipotens Genitor, nec pietate vacet.
<aedilv. abb. 23.21>	Cui decus, imperium, virtus, sapientia perpes,
<aedilv. abb. 23.22>	Laus et honor semper permaneat, vigeat.
<aedilv. abb. 23.23>	Te, pater, omnitenens servet per saecula mitis,
<aedilv. abb. 23.24>	Inferni vinclis verberibusque privans.