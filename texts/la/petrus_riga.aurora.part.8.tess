<petr_riga. aur. iud. tit.>	liber iudicum	
<petr_riga. aur. iud. 1>	Post Iosue de Iudicibus narratio fiat,
<petr_riga. aur. iud. 2>	A quibus auxilium sumpsit Hebrea tribus:
<petr_riga. aur. iud. 3>	Sic et apostolicus chorus ecclesieque magistri
<petr_riga. aur. iud. 4>	Post Christum ueniunt nostraque bella gerunt.
<petr_riga. aur. iud. 5>	Cum simulacra colens populus peccaret Hebreus,
<petr_riga. aur. iud. 6>	Illum tradebat hostibus ira Dei;
<petr_riga. aur. iud. 7>	Cum prece pulsaret celos simulacra relinquens,
<petr_riga. aur. iud. 8>	Hostes terga dabant, illud agente Deo;
<petr_riga. aur. iud. 9>	Sic te iussa Dei spernente, tuus uiget hostis;
<petr_riga. aur. iud. 10>	Si pulses precibus ethera, uictus abit.

<petr_riga. aur. iud. tit.>	de Othoniele
<petr_riga. aur. iud. 11>	Peccat Hebreus, ait scriptura, Dei bonitatem
<petr_riga. aur. iud. 12>	Non recolit, Baalim pro deitate colit;
<petr_riga. aur. iud. 13>	Ira superna Chusan super illum suscitat; annis
<petr_riga. aur. iud. 14>	Octo sub hoste gemens seruit Hebreus ei.
<petr_riga. aur. iud. 15>	Postea suspirat, redit ad Dominum, datur illi
<petr_riga. aur. iud. 16>	Othoniel, pugnat, terra quieta manet;
<petr_riga. aur. iud. 17>	Nec sensit plebs illa iugum sub iudice tanto
<petr_riga. aur. iud. 18>	Donec eum sibi mors subiugat ausa nimis:
<petr_riga. aur. iud. 19>	Cum peccas, hostem pateris; cum crimina plangis,
<petr_riga. aur. iud. 20>	Celestis celerem dat tibi Rector opem.

<petr_riga. aur. iud. tit.>	de Aoth
<petr_riga. aur. iud. 21>	Peccat Hebreus item, rex Eglon conterit illum;
<petr_riga. aur. iud. 22>	Pressus et afflictus supplicat ille Deo;
<petr_riga. aur. iud. 23>	Plangit, suspirat, igitur respirat; in illum
<petr_riga. aur. iud. 24>	Sperat qui miseris semper adesse parat.
<petr_riga. aur. iud. 25>	Qui populum seruet, qui dextram conterat hostis,
<petr_riga. aur. iud. 26>	Illa Dei pietas pro duce mittit Aoth.
<petr_riga. aur. iud. 27>	Dexter Aoth manibus dextro femori dedit ensem
<petr_riga. aur. iud. 28>	Quo perimens Eglon liberat inde suos.
<petr_riga. aur. iud. 29>	Signat Aoth iustos qui nulla parte sinistri
<petr_riga. aur. iud. 30>	Vt sint a dextris omnia dextra gerunt;
<petr_riga. aur. iud. 31>	Ensis Aoth uerbum Domini designat acutum
<petr_riga. aur. iud. 32>	Quo fidei doctor destruit omne malum.

<petr_riga. aur. iud. tit.>	de Samgar
<petr_riga. aur. iud. 33>	Sexcentos Samgar inuomere percutit hostes,
<petr_riga. aur. iud. 34>	Doctoremque notat qui sacra uerba serit,
<petr_riga. aur. iud. 35>	Qui populi mentes doctrine uomere sulcat
<petr_riga. aur. iud. 36>	Ac in eis perimi noxia cuncta docet.

<petr_riga. aur. iud. tit.>	de Debora
<petr_riga. aur. iud. 37>	Addit adhuc populus peccare Deo, datur hosti,
<petr_riga. aur. iud. 38>	Rexque Iabin premit hunc, sub pede colla tenens;
<petr_riga. aur. iud. 39>	Plebs Dominum pulsat; dat opem tam Debora prudens
<petr_riga. aur. iud. 40>	Forma prophetie quam peregrina Iahel,
<petr_riga. aur. iud. 41>	Historiam quarum propter mysterium sermo
<petr_riga. aur. iud. 42>	Succinctus referet, mystica pauca docens.
<petr_riga. aur. iud. 43>	Debora iudicium dedit omne sub arbore palma
<petr_riga. aur. iud. 44>	Consistens, inter Rama Bethelque sedens.
<petr_riga. aur. iud. 45>	Debora tam prudens, que dicitur esse prophetes,
<petr_riga. aur. iud. 46>	Siue loquela sonat siue uocatur apis;
<petr_riga. aur. iud. 47>	Namque prophetie sermo, si mystica queris,
<petr_riga. aur. iud. 48>	Dulcior est ori melle fauisque tuo;
<petr_riga. aur. iud. 49>	Et quia promittit palmam qua dextera iusti
<petr_riga. aur. iud. 50>	Floret, sub palma fertur habere locum.
<petr_riga. aur. iud. 51>	Alta Deique domus per Rama Bethelque notatur:
<petr_riga. aur. iud. 52>	Sermo prophetie nos docet ista duo.
<petr_riga. aur. iud. 53>	Euocat illa Barach qui dicitur esse coruscans,
<petr_riga. aur. iud. 54>	Sed fallens oculos desinit iste nitor;
<petr_riga. aur. iud. 55>	Ergo Barach populi formam gerit iste prioris,
<petr_riga. aur. iud. 56>	Verba prophetarum quem docuere prius;
<petr_riga. aur. iud. 57>	In legis splendore breui plebs illa refulsit
<petr_riga. aur. iud. 58>	Tempore, nec mansit illa corusca diu.
<petr_riga. aur. iud. 59>	Excusante Barach se quod non iret in hostem
<petr_riga. aur. iud. 60>	Debora ni presens afforet, illa refert:
<petr_riga. aur. iud. 61>	"Ibo quidem tecum, sed non tibi gloria cedet;
<petr_riga. aur. iud. 62>	Feminei sexus iste triumphus erit."
<petr_riga. aur. iud. 63>	Ergo simul properant, hostilia prelia frangunt;
<petr_riga. aur. iud. 64>	Currum deseruit Sisara, terga dedit;
<petr_riga. aur. iud. 65>	 Hunc aliena Iahel recipit, potat sitientem;
<petr_riga. aur. iud. 66>	Sisara querit aquam, lac dedit illa tamen.
<petr_riga. aur. iud. 67>	Claue seras dampnat, clauum portat, caput hostis
<petr_riga. aur. iud. 68>	Perforat; huic operi malleus addit opem.
<petr_riga. aur. iud. 69>	Non tulit ergo Barach ex hostis morte triumphum,
<petr_riga. aur. iud. 70>	Sed palmam meruit inclita palma Iahel.
<petr_riga. aur. iud. 71>	Hec aliena Iahel sonat hic ascensio, signans
<petr_riga. aur. iud. 72>	Ecclesiam que de gentibus orta manet;
<petr_riga. aur. iud. 73>	Hec est scala Dei, tangens celeste cacumen,
<petr_riga. aur. iud. 74>	Per quam conscendit iustus ad alta poli.
<petr_riga. aur. iud. 75>	Ecce, uides populum uirtute carere priorem,
<petr_riga. aur. iud. 76>	Ecclesiamque notas laudis habere decus.
<petr_riga. aur. iud. 77>	Malleus et clauus, lignum ferrumque fuerunt
<petr_riga. aur. iud. 78>	Mors hosti, laudis causa fuere Iahel:
<petr_riga. aur. iud. 79>	Sic crux et roseo perfusi sanguine claui
<petr_riga. aur. iud. 80>	Expulso Sathana nostra fuere salus.
<petr_riga. aur. iud. 81>	Legis precepto Sathanan non uincit Hebreus,
<petr_riga. aur. iud. 82>	Sed superas eius tela uigore crucis.

<petr_riga. aur. iud. tit.>	de Gedeone
<petr_riga. aur. iud. 83>	Traditur hic populus Madian; ut liberet illum
<petr_riga. aur. iud. 84>	Angelus accedit cum Gedeone loquens.
<petr_riga. aur. iud. 85>	Quid notet hic Gedeon discerne; quid angelus
<petr_riga. aur. iud. 86>	Imperet attende; mystica facta uide!
<petr_riga. aur. iud. 87>	Dum Gedeon paleas de granis elicit, illum
<petr_riga. aur. iud. 88>	Angelus ex hirco sacra parare iubet.
<petr_riga. aur. iud. 89>	In petra carnes poni sucusque iubentur;
<petr_riga. aur. iud. 90>	Succinctus Gedeon ad sacra iussa fauet.
<petr_riga. aur. iud. 91>	Angelica uirga tanguntur singula, flammam
<petr_riga. aur. iud. 92>	Petra parit, flamma deuorat omne sacrum.
<petr_riga. aur. iud. 93>	Mundator palee diuina uidet quia mundis
<petr_riga. aur. iud. 94>	Mentibus a mundo sepe superna patent.
<petr_riga. aur. iud. 95>	Angelus offerri iubet hedum: sordida carnis
<petr_riga. aur. iud. 96>	Crimina mactari pagina sacra iubet.
<petr_riga. aur. iud. 97>	In petra carnes ponuntur quando superni
<petr_riga. aur. iud. 98>	Regis ad exemplum se caro nostra domat.
<petr_riga. aur. iud. 99>	Offert cum carne sucum qui noxia mentis
<petr_riga. aur. iud. 100>	Cum culpis operum sub ratione premit.
<petr_riga. aur. iud. 101>	Angelus hec tetigit uirga quia celica uirtus
<petr_riga. aur. iud. 102>	Nunquam privat ope quos bona uelle uidet.
<petr_riga. aur. iud. 103>	Ignem petra uomit, ignis uorat omnia: missus
<petr_riga. aur. iud. 104>	Spiritus a Christo concremat omne malum.
<petr_riga. aur. iud. 105>	Exorat fieri Gedeon in uellere signum
<petr_riga. aur. iud. 106>	Vt si deuincat hostica bella sciat.
<petr_riga. aur. iud. 107>	Vellus compluitur, rorem sitit area: uellus
<petr_riga. aur. iud. 108>	Iudeam, gentes arida signat humus;
<petr_riga. aur. iud. 109>	Legis nube Deus prius irrorauit Hebreos,
<petr_riga. aur. iud. 110>	Sed fuit a tanto gens aliena bono.
<petr_riga. aur. iud. 111>	Signum mutatur: fusum bibit area rorem,
<petr_riga. aur. iud. 112>	Lana sitim patitur que fuit uda prius:
<petr_riga. aur. iud. 113>	Sic sua dona Deus in nos conuertit, Hebreos
<petr_riga. aur. iud. 114>	Ieiunos patiens muneris esse sui.
<petr_riga. aur. iud. 115>	Concha repletur aquis expresso uellere: concham
<petr_riga. aur. iud. 116>	Virginis implesti munere, Christe, tuo.
<petr_riga. aur. iud. 117>	His Gedeon signis certus de laude triumphi,
<petr_riga. aur. iud. 118>	Innumero cinctus milite flumen adit;
<petr_riga. aur. iud. 119>	Ad fluuii potum celesti uoce docetur
<petr_riga. aur. iud. 120>	Quos et quot proceres ad sua bella trahat;
<petr_riga. aur. iud. 121>	Qui lambendo canes imitantur ad arma uocantur;
<petr_riga. aur. iud. 122>	Quos curuare genu cernit abire sinit.
<petr_riga. aur. iud. 123>	Miles quem retinet Gedeon ad bella iacentem
<petr_riga. aur. iud. 124>	Haurit aquam recto poplite, stante genu:
<petr_riga. aur. iud. 125>	Stando fluenta bibit cuius mens recta, fluentis
<petr_riga. aur. iud. 126>	Irrorata sacris, quod docet illud agit.
<petr_riga. aur. iud. 127>	Qui fluuium stantes hausere fuere trecenti;
<petr_riga. aur. iud. 128>	Perfectos numerus indicat iste uiros:
<petr_riga. aur. iud. 129>	Qui trino solique Deo seruire laborant,
<petr_riga. aur. iud. 130>	Hos retinet Christus ut sua bella gerant.
<petr_riga. aur. iud. 131>	Non caput armat eis cassis, non lancea dextram,
<petr_riga. aur. iud. 132>	Non humerum clipeus, sed neque mucro latus;
<petr_riga. aur. iud. 133>	Immo tubis pugnant clangentibus, immo lagenis
<petr_riga. aur. iud. 134>	Confractis, immo lampadibus rutilis:
<petr_riga. aur. iud. 135>	Talis martyribus concordat pugna; tyrannos
<petr_riga. aur. iud. 136>	Sancti uicerunt hac ratione suos;
<petr_riga. aur. iud. 137>	Tunc cecinere tubis cum uiva uoce sonabant
<petr_riga. aur. iud. 138>	Christum, spernentes uerbera, uincla, cruces;
<petr_riga. aur. iud. 139>	Corpora subdentes morti, fregere lagenas;
<petr_riga. aur. iud. 140>	Dum rutilant signis, lumina clausa patent.
<petr_riga. aur. iud. 141>	Exterius rutilant post uascula fracta lagene:
<petr_riga. aur. iud. 142>	Post mortem signis corpora sancta micant.
<petr_riga. aur. iud. 143>	Lumina uisa fugant Madian: miracula frangunt
<petr_riga. aur. iud. 144>	Et fidei subdunt ferrea corda ducum.
<petr_riga. aur. iud. 145>	In dextra tenuere tubas leuaque lagenas:
<petr_riga. aur. iud. 146>	Designat maius dextra, sinistra minus;
<petr_riga. aur. iud. 147>	Verba sonare Dei pro magno martyr habebat,
<petr_riga. aur. iud. 148>	Pro minimo penas suppliciumque pati.

<petr_riga. aur. iud. tit.>	de Abimelech
<petr_riga. aur. iud. 149>	Emeritus Gedeon natos moriendo reliquit
<petr_riga. aur. iud. 150>	Septenos decies Abimelechque simul;
<petr_riga. aur. iud. 151>	Hunc ancilla sibi peperit sua fratribus hostem;
<petr_riga. aur. iud. 152>	Vxores alios huic peperere sue.
<petr_riga. aur. iud. 153>	Iste uagos socios sibi colligit, induit hostem,
<petr_riga. aur. iud. 154>	Fratrem deponit, tecta paterna petit;
<petr_riga. aur. iud. 155>	Fratres predictos gladio transfigit, et unum
<petr_riga. aur. iud. 156>	Infecit lapidem sanguinis imbre nouo.
<petr_riga. aur. iud. 157>	Qui fugiens latuit, solus Ioatham puer ictum
<petr_riga. aur. iud. 158>	Euadens gladii tutus ab hoste fuit.
<petr_riga. aur. iud. 159>	Post cedem redit Abimelech, regnare laborat,
<petr_riga. aur. iud. 160>	Plebsque Sichem facit hunc regis honore frui.
<petr_riga. aur. iud. 161>	Est Gedeon Christus; uxores sunt Gedeonis
<petr_riga. aur. iud. 162>	Gentes quas Christus iunxit amore sibi;
<petr_riga. aur. iud. 163>	Septene decies lingue numero puerorum
<petr_riga. aur. iud. 164>	Signantur, linguas nempe tot orbis habet.
<petr_riga. aur. iud. 165>	 Abimelech prauos, ancilla notat synagogam,
<petr_riga. aur. iud. 166>	Que demum mortis est paritura uirum:
<petr_riga. aur. iud. 167>	Ex hac procedet miser antichristus ad ortum
<petr_riga. aur. iud. 168>	Cum finem mundus senserit iste suum.
<petr_riga. aur. iud. 169>	Hic, uelut Abimelech, dominando malis sibi iunget
<petr_riga. aur. iud. 170>	Raptores, miseros instabilesque uiros;
<petr_riga. aur. iud. 171>	Hic perimet fratres quos nobilis edidit ortus,
<petr_riga. aur. iud. 172>	Hos cruciando quibus uita fidelis erit.
<petr_riga. aur. iud. 173>	Euadens Ioatham pars est ea plebis Hebree
<petr_riga. aur. iud. 174>	Que bibet Helie uerba sequendo fidem.
<petr_riga. aur. iud. 175>	Hic Garizim montem conscendit et ad Sichimorum
<petr_riga. aur. iud. 176>	Exclamat populum, mystica uerba sonans:
<petr_riga. aur. iud. 177>	"Vt faciant regem sibi, ligna loquuntur oliue:
<petr_riga. aur. iud. 178>	'Mitis oliva, ueni, nos dominando rege!'
<petr_riga. aur. iud. 179>	Inquit oliva: 'Gero pacem, lumen, medicinam;
<petr_riga. aur. iud. 180>	Pro regno tantis nolo carere bonis.'
<petr_riga. aur. iud. 181>	Ligna subinde petunt ficum, pulsando, precando
<petr_riga. aur. iud. 182>	Vt ueniat, regnet, et dominetur eis.
<petr_riga. aur. iud. 183>	Ficus ait: 'Fructus dulcissimus est michi; causa
<petr_riga. aur. iud. 184>	Regni dulcorem perdere nolo meum.'
<petr_riga. aur. iud. 185>	Post hec ad uitem festinant ligna, petendo
<petr_riga. aur. iud. 186>	Vt super illa uelit regis honore frui.
<petr_riga. aur. iud. 187>	Vitis ait: 'Cunctis iocundum profero uinum;
<petr_riga. aur. iud. 188>	Imperii regno prefero dona meri.'
<petr_riga. aur. iud. 189>	Ad ramnum tandem concurrunt ligna, loquuntur
<petr_riga. aur. iud. 190>	Ramno de regno rector ut esse uelit.
<petr_riga. aur. iud. 191>	Ramnus ait: 'Si me regali uertice uultis
<petr_riga. aur. iud. 192>	Extolli, fruticis uos tegat umbra mei;
<petr_riga. aur. iud. 193>	Quod si non uultis, de ramno prodeat ignis,
<petr_riga. aur. iud. 194>	Et cedros Libani deuoret ardor edax.'
<petr_riga. aur. iud. 195>	Ergo, uiri Sichimi, si non egistis inique,
<petr_riga. aur. iud. 196>	Vos Deus exhilaret Abimelecque ducem;
<petr_riga. aur. iud. 197>	Et si peccastis in regem, prodeat ignis
<petr_riga. aur. iud. 198>	Ex uobis et uos regia flamma uoret."
<petr_riga. aur. iud. 199>	Post hec uerba fugit Ioatham; pedibus timor alas
<petr_riga. aur. iud. 200>	Addidit, et uolucris in fugiendo fuit.
<petr_riga. aur. iud. 201>	Sermones Ioatham contextos scemate paucis
<petr_riga. aur. iud. 202>	Versibus enucleo, singula uerba, tibi.
<petr_riga. aur. iud. 203>	Vnctio sancta Sacri Flatus signatur oliva;
<petr_riga. aur. iud. 204>	Vngit oliva foris, Spiritus intus alit.
<petr_riga. aur. iud. 205>	 Ficus in Hebraica plantata propagine legem
<petr_riga. aur. iud. 206>	Signat fructiferam, si sacra uerba notes.
<petr_riga. aur. iud. 207>	Est Christus uitis, uite pigmenta ministrans,
<petr_riga. aur. iud. 208>	Imbribus irrorans arida corda sacris.
<petr_riga. aur. iud. 209>	Ramnus, qui pungit, laniat, dirumpit, aduncat,
<petr_riga. aur. iud. 210>	Est antichristus, quem replet omne malum;
<petr_riga. aur. iud. 211>	Ex ramno nascens uorat ignis ligna: malignos
<petr_riga. aur. iud. 212>	Ex antichristo crimina nata cremant.
<petr_riga. aur. iud. 213>	Ligna notant homines siluestres, igne perenni
<petr_riga. aur. iud. 214>	Dignos et reprobos ac ratione uagos.
<petr_riga. aur. iud. 215>	Non ramnus pungens sed oliva uirens, sed odora
<petr_riga. aur. iud. 216>	Ficus, sed blanda uitis abhorret eos;
<petr_riga. aur. iud. 217>	Antichristus enim regit hos, nam Spiritus Almus,
<petr_riga. aur. iud. 218>	Nam lex, nam Christus non dominatur eis.
<petr_riga. aur. iud. 219>	Horum dona trium reprobe mentes, aliene
<petr_riga. aur. iud. 220>	A cultu fidei, non meruere sibi.
<petr_riga. aur. iud. 221>	Hic malus Abimelech rexit tribus Israel annis,
<petr_riga. aur. iud. 222>	Cuius nequitiam pena secuta fuit;
<petr_riga. aur. iud. 223>	Quem dolus offensum Sichimis dedit, inde peremptis
<petr_riga. aur. iud. 224>	Pluribus ex illis ipse peremptus obit;
<petr_riga. aur. iud. 225>	Cui male de muro sub saxi mole molaris
<petr_riga. aur. iud. 226>	Comminuit cerebrum femina digna uiro.
<petr_riga. aur. iud. 227>	Sic iuxta Ioatham Sichimos regemque peremit
<petr_riga. aur. iud. 228>	Vltio digna; suum crimen utrique luunt.

<petr_riga. aur. iud. tit.>	de Thola
<petr_riga. aur. iud. 229>	Post Thola uir iudex bis denis et tribus annis
<petr_riga. aur. iud. 230>	Predicti populi dux dominusque fuit.

<petr_riga. aur. iud. tit.>	de Iair
<petr_riga. aur. iud. 231>	Inde bis undenis dominando prefuit annis
<petr_riga. aur. iud. 232>	Huic populo legis iura tenedo Iair;
<petr_riga. aur. iud. 233>	Ter denos genuit pueros, pullos asinarum
<petr_riga. aur. iud. 234>	Supra ter denos quos residere dedit;
<petr_riga. aur. iud. 235>	Ter deni iuuenes urbes dominado regebant
<petr_riga. aur. iud. 236>	Ter denas, unoquoque regente suam.

<petr_riga. aur. iud. tit.>	de Iepte
<petr_riga. aur. iud. 237>	Hunc sequitur Iepte, pro cuius laude triumphi
<petr_riga. aur. iud. 238>	Vnica nata fuit uictima facta Deo:
<petr_riga. aur. iud. 239>	Denotat hic Christum, caro cuius in arbore pendens
<petr_riga. aur. iud. 240>	Hostia pro mundi facta salute fuit.
<petr_riga. aur. iud. 241>	Iepte pugnator fortis sex prefuit annis:
<petr_riga. aur. iud. 242>	Fortior est Christus sub pede cuncta tenens.

<petr_riga. aur. iud. tit.>	de Abesan
<petr_riga. aur. iud. 243>	Post ueniens Abesan per septem prefuit annos,
<petr_riga. aur. iud. 244>	Auxilium populo consiliumque ferens;
<petr_riga. aur. iud. 245>	Ter denos habuit pueros totidemque puellas,
<petr_riga. aur. iud. 246>	Quos omnes genuit coniugioque dedit.

<petr_riga. aur. iud. tit.>	de Ahyalon
<petr_riga. aur. iud. 247>	Isti succedens Ahyalon bis quinque per annos
<petr_riga. aur. iud. 248>	Plebis consultor et dominator erat.

<petr_riga. aur. iud. tit.>	de Abdon
<petr_riga. aur. iud. 249>	Post istum princeps nouus Abdon, filius Hellel,
<petr_riga. aur. iud. 250>	Annis octonis iudicis egit opus;
<petr_riga. aur. iud. 251>	Porro quater denos pueros genuisse, nepotes
<petr_riga. aur. iud. 252>	Ex his ter denos hunc habuisse ferunt;
<petr_riga. aur. iud. 253>	Supra septenos decies pullos asinarum
<petr_riga. aur. iud. 254>	Hos residere pater uidit et ire simul.
<petr_riga. aur. iud. 255>	Peccatis addens peccata, decem quater annis
<petr_riga. aur. iud. 256>	Prona Philisteis seruit Hebrea tribus.

<petr_riga. aur. iud. tit.>	de Samsone
<petr_riga. aur. iud. 257>	Ad Manue nunc uerto manum magnique triumphos
<petr_riga. aur. iud. 258>	Samsonis, tenui carmine magna loquens.
<petr_riga. aur. iud. 259>	Vxor erat Manue sterilis, cui ueste coruscus
<petr_riga. aur. iud. 260>	Angelus apparens leta locutus ait:
<petr_riga. aur. iud. 261>	"Es paritura uiro puerum qui conteret hostes,
<petr_riga. aur. iud. 262>	Dextera cuius erit terror in hoste grauis;
<petr_riga. aur. iud. 263>	Os cuius uinum non alliciet, corna ferrum
<petr_riga. aur. iud. 264>	Non agnoscet, eum uictus honestus alet."
<petr_riga. aur. iud. 265>	Nascitur ergo puer Samson, crescit, sibi sponsam
<petr_riga. aur. iud. 266>	Copulat ex alia que fuit orta tribu.
<petr_riga. aur. iud. 267>	Dum petit hanc, rugit leo; deprimit iste leonem,
<petr_riga. aur. iud. 268>	Quem necat et laniat et laniando secat.
<petr_riga. aur. iud. 269>	Samson, qui solo designat nomine solem,
<petr_riga. aur. iud. 270>	Hoc animai perimit quod pecus omne tremit:
<petr_riga. aur. iud. 271>	Christus, Iustitie Sol, solus conterit hostem,
<petr_riga. aur. iud. 272>	Cui sub peccato subditur omnis homo.
<petr_riga. aur. iud. 273>	Mellificans examen apum subit ora leonis
<petr_riga. aur. iud. 274>	Inque leonino construit ore fauos:
<petr_riga. aur. iud. 275>	Hostes qui pungunt animas clausos in Auerni
<petr_riga. aur. iud. 276>	Fauce bonos tanquam mel tenuere diu.
<petr_riga. aur. iud. 277>	Sustulit ungue fauos Samson de fauce ferina:
<petr_riga. aur. iud. 278>	Christus ab Inferni sustulit ore suos.
<petr_riga. aur. iud. 279>	Impetit hostilis Samsonem turba ligatum,
<petr_riga. aur. iud. 280>	Ille uelut stuppam fortia uincla secat.
<petr_riga. aur. iud. 281>	Armat se Samson maxilla, se cruce Christus;
<petr_riga. aur. iud. 282>	Sternitur hinc hostis, uincitur inde Sathan.
<petr_riga. aur. iud. 283>	Fons e maxilla salit ut recreet sitientem:
<petr_riga. aur. iud. 284>	Nos lauat et recreat crux sacra fonte sacro.
<petr_riga. aur. iud. 285>	Ad Gazam Samson properans sibi iungit amicam:
<petr_riga. aur. iud. 286>	Vt sibi nos iungat, Tartara Christus adit.
<petr_riga. aur. iud. 287>	Samsonem sepit hostilis turba: sepulcro
<petr_riga. aur. iud. 288>	Christi custodes dat synagoga suos.
<petr_riga. aur. iud. 289>	Hic noctis medio surgens, hic mane resurgens,
<petr_riga. aur. iud. 290>	Hostica bella domat, demonis arma terit.
<petr_riga. aur. iud. 291>	Hic urbis portas predam tulit, ille profundi;
<petr_riga. aur. iud. 292>	Hostibus ille suis preualet, iste suis.
<petr_riga. aur. iud. 293>	Hoste potens uicto, delusis uictor Hebreis,
<petr_riga. aur. iud. 294>	Ad montem Samson, Christus ad astra redit.
<petr_riga. aur. iud. 295>	Quod caput illius spoliauit Dalila sacro
<petr_riga. aur. iud. 296>	Crine, quod allophilis hostibus ille datur,
<petr_riga. aur. iud. 297>	Quod uisum perdit, quod ludit, quod molit, istud
<petr_riga. aur. iud. 298>	Discute, tu lector, qui sacra uerba legis:
<petr_riga. aur. iud. 299>	Non signatur in his Christus, sed nomine solo
<petr_riga. aur. iud. 300>	Christi gaudentes quos mala multa rotant.
<petr_riga. aur. iud. 301>	Quippe uir est sensus ratione uigens; caro cedens
<petr_riga. aur. iud. 302>	Luxurie dici Dalila iure potest.
<petr_riga. aur. iud. 303>	Illa caput radit dum te caro lubrica fallit;
<petr_riga. aur. iud. 304>	Est coma rasa Dei gratia rapta tibi;
<petr_riga. aur. iud. 305>	Tunc uelut allophili te deludunt inimici
<petr_riga. aur. iud. 306>	Aere uersantes qui scelus omne mouent;
<petr_riga. aur. iud. 307>	Tunc oculos perdis quia te tenebris uitiorum
<petr_riga. aur. iud. 308>	Cecant ne ualeas mente uidere Deum;
<petr_riga. aur. iud. 309>	Tunc torquere molam te cogunt quando per huius
<petr_riga. aur. iud. 310>	Mundi circuitum te uariando rotant.
<petr_riga. aur. iud. 311>	Samsoni uires reddit corna reddita, binas
<petr_riga. aur. iud. 312>	Est experta manus, bina columpna ruens.
<petr_riga. aur. iud. 313>	Si digne plangis peccata, uelut coma crescens
<petr_riga. aur. iud. 314>	Crescere spem uenie gratia prima facit;
<petr_riga. aur. iud. 315>	Tunc uirtute data, prostrata cupido, libido
<petr_riga. aur. iud. 316>	Obruitur tanquam bina columpna mali;
<petr_riga. aur. iud. 317>	Namque domus Sathane binis his nixa columpnis
<petr_riga. aur. iud. 318>	Constat, quam sternit gratia sola Dei;
<petr_riga. aur. iud. 319>	Et uelut innumero Samson ex hoste triumphat,
<petr_riga. aur. iud. 320>	Sic ex demonibus multa trophea refers.
<petr_riga. aur. iud. 321>	Cerne, quod hic Samson moriens tot milia strauit
<petr_riga. aur. iud. 322>	Ad Christi mortem iure referre potes,
<petr_riga. aur. iud. 323>	Qui cruce purpurea, qui morte sui preciosa
<petr_riga. aur. iud. 324>	Extinxit Sathanan cum legione sua.