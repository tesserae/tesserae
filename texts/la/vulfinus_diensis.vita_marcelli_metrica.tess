<vulf. marc. 1>	Praesul in arce pius rutilat Diense cathedrae
<vulf. marc. 2>	Marcellus sacri culminis altus apex;
<vulf. marc. 3>	Sacra ministerii merito rutilante sacerdos
<vulf. marc. 4>	Pontificalis agens fulsit in urbe iubar.
<vulf. marc. 5>	Inculpata sui studio dum temporis aetas
<vulf. marc. 6>	Principium sumit, surgit abinde decus.
<vulf. marc. 7>	Hic morum gravitate nitens, probitate refulgens
<vulf. marc. 8>	Exsuperat pueri pectore cuncta puer,
<vulf. marc. 9>	Ardua secreti tyro iuvenilis adorsus
<vulf. marc. 10>	Incola terrenus fit quoque mente poli.
<vulf. marc. 11>	Membra gerens instar lanis contecta cameli
<vulf. marc. 12>	Praecursoris heri, parcus et ipse cibo,
<vulf. marc. 13>	Vincit amore dei membrorum incendia sollers,
<vulf. marc. 14>	Mactat inaccessis cum sua membra locis.
<vulf. marc. 15>	Lurida squalenti pallescunt ora colore
<vulf. marc. 16>	Et tenues artus forma venusta gerit;
<vulf. marc. 17>	Sicut cupidineas vicit certamine flammas,
<vulf. marc. 18>	Aetatis fluxa strinxit ab ore rigor.
<vulf. marc. 19>	Respuit in terris generosi rite parentis
<vulf. marc. 20>	Praedia seu famulos iusque decoris, opes,
<vulf. marc. 21>	Divitias animo fortis calcavit inanes,
<vulf. marc. 22>	Perpetuas coeli ut possit habere suas.
<vulf. marc. 23>	Exiguus censu, largus pietate, Croesi
<vulf. marc. 24>	Innumeras Christi vincit alumnus opes,
<vulf. marc. 25>	Arte coaeva inter genuinos sanguine pollens
<vulf. marc. 26>	Hic celer ingenuae intulit artis opes.
<vulf. marc. 27>	Quod libitum, quod in arte viget, quod monstrat honestum.
<vulf. marc. 28>	Mentis ovans ...... servat in arce sua.
<vulf. marc. 29>	Quidquid ab ingenuis iuvenili pectore sumpsit
<vulf. marc. 30>	Artibus, hoc totum legis in arma dedit.
<vulf. marc. 31>	Pervigil oratu studio currente laborem
<vulf. marc. 32>	Erexit in sancta lege tonantis heri,
<vulf. marc. 33>	Eloquio nitidus, sensus latitudine fulgens,
<vulf. marc. 34>	Coelitus arcana cui bona plura patent,
<vulf. marc. 35>	Cor non in vietis, potior rimando sed almae
<vulf. marc. 36>	Assidue legis intima quaeque dei;
<vulf. marc. 37>	Hanc manibus, hanc corde gerit, hanc pectore sacro;
<vulf. marc. 38>	Actibus exercet, mens quod acuta capit.
<vulf. marc. 39>	Hanc in parte thori, modico dum tempore noctis
<vulf. marc. 40>	Membra quiete fovet, angulus eius habet.
<vulf. marc. 41>	Post modicam somni statura levata quietem
<vulf. marc. 42>	Membra creatoris lex reposita subit;
<vulf. marc. 43>	Eius ab ingenti dapibus dulcedine pastus,
<vulf. marc. 44>	Mens devota deo fit super alta poli,
<vulf. marc. 45>	Tamquam serena poli dapibus praecordia replet,
<vulf. marc. 46>	Elisii civis fit quoque iamque   ims;
<vulf. marc. 47>	Quo magis inlecebras sprevit libidinis, escas,
<vulf. marc. 48>	Inde magis pulchras   ab hore condit opes.
<vulf. marc. 49>	Moribus interea sacratum pectoris antrum
<vulf. marc. 50>	Dum gerit, in stolidis singulus esse locis
<vulf. marc. 51>	Frater erat senior praesul Petronius eius,
<vulf. marc. 52>	Sorte datus .... pontificalis honor.
<vulf. marc. 53>	Moribus et meritis et claro nomine fulget,
<vulf. marc. 54>	Ut Petrus a petra, inclitus iste Petri.
<vulf. marc. 55>	Hic rutili de stirpe nitens generosus Aveni
<vulf. marc. 56>	Ortus rure fuit fertilioris agri;
<vulf. marc. 57>	 Alterius tollere pater habet, altera patrem
<vulf. marc. 58>	Essae da, pontificem nunc tenet urbsque sibi,
<vulf. marc. 59>	(Hanc Essam cives quondam dixere priores,
<vulf. marc. 60>	Nunc vocitant Diam), moenibus ampla satis,
<vulf. marc. 61>	 Ruine adepta almi, sacrum sacer ipse cathedra
<vulf. marc. 62>	Praesulis eximie pervigil implet opus,
<vulf. marc. 63>	Pastor oves vitalis aquae sic semine pascit
<vulf. marc. 64>	Hostis et insidias   agi depellit atri.
<vulf. marc. 65>	Dumque fide populus crescens pastore ministro,
<vulf. marc. 66>	Coepit in immensum crescere nempe labor,
<vulf. marc. 67>	Consortemque sui germanum fecit honoris,
<vulf. marc. 68>	Hoc populi ut pondus sit minuente minus.
<vulf. marc. 69>	Marcellus eremi promptus habitator et ingens
<vulf. marc. 70>	Hostiles coelitus exsuperare dolos,
<vulf. marc. 71>	Fratre vocante pio deserti rura colonus
<vulf. marc. 72>	Liquit et urbani fit novus hospes agri.
<vulf. marc. 73>	Praesul in arbitrio anachoritae denique fratris
<vulf. marc. 74>	Impositum plebis omne remittit onus.
<vulf. marc. 75>	Ecclesiae populi clerique domestica cura
<vulf. marc. 76>	Eius in arbitrio summa recumbit ovans.
<vulf. marc. 77>	Primus et ante alios, cuius devotio fratrem
<vulf. marc. 78>	Excolit obsequiis atque veretur eum,
<vulf. marc. 79>	Et monitus sollers eius servare salubres
<vulf. marc. 80>	Et parere libens ac velut ipse deo.
<vulf. marc. 81>	Sacra peracturum circumdans veste sacrata
<vulf. marc. 82>	Pontificem digitis comit alumnus eri.
<vulf. marc. 83>	Ille caput vestemque pedes satagitque decoros
<vulf. marc. 84>	Et totum pariter subnitidare patrem,
<vulf. marc. 85>	Ne maculent habitum sordes, ruga foedet enormis,
<vulf. marc. 86>	Ne vestem pulvis, instita laxa, cinis.
<vulf. marc. 87>	Ille domum famulosque simul componit et omnem
<vulf. marc. 88>	Invigilans alacer omnibus addit opem:
<vulf. marc. 89>	Ne foris adveniens maneat peregrinus et hospes,
<vulf. marc. 90>	Circuit et cunctis consulit ille libens,
<vulf. marc. 91>	Lampada si rutilet, si templi fulgeat aula,
<vulf. marc. 92>	Si paries nitidus, si pavimenta nitent,
<vulf. marc. 93>	Vasa ministerii sacrumque altare perornent
<vulf. marc. 94>	Pallia, sacratus si bene limbus eat,
<vulf. marc. 95>	Clericus in sacris sacratus splendeat ordo,
<vulf. marc. 96>	Ordine si pulchro et omne recurrat opus.
<vulf. marc. 97>	Plebs, adytis cum rite sacris intrare frequentat,
<vulf. marc. 98>	Ne sine lege ruat, hostia servat ovans.
<vulf. marc. 99>	Disponit loca personis et congrua rebus,
<vulf. marc. 100>	Si matrum et populi stat reverenter apex,
<vulf. marc. 101>	Sollicitus servare fores, percomere clerum
<vulf. marc. 102>	Atque iuvare libens, qua valet usque, patrem.
<vulf. marc. 103>	Sic populo, sic ille patri, sic rite placebat
<vulf. marc. 104>	Omnibus: unde minor fieret inde prior:
<vulf. marc. 105>	Post fratrem populis una est sententia cunctis
<vulf. marc. 106>	Pontificem meritis et probitate fore.
<vulf. marc. 107>	Virginis interea niveo candore coruscans
<vulf. marc. 108>	Fit levita potens, plebibus aptus honor,
<vulf. marc. 109>	Splendet in ore decus, resplendet et actio rebus,
<vulf. marc. 110>	Nectar dulce manat eius ab ore meri,
<vulf. marc. 111>	Fons refluit perpes roseis argenteus undis
<vulf. marc. 112>	Eius ab ingenti pectore, sorte, sacris.
<vulf. marc. 113>	Vota deo sacris cum praesul cumulat aris,
<vulf. marc. 114>	Stat levita agni sanguine honustus heri;
<vulf. marc. 115>	Porrigit ei latices sacro libamine mixtos,
<vulf. marc. 116>	In manibus vitae pocula rubra refert.
<vulf. marc. 117>	Felix qui tali fruitur consorte ministro,
<vulf. marc. 118>	Cui populi magnum subvehit alter onus!
<vulf. marc. 119>	Ille liber caelos mente speculatur et omne
<vulf. marc. 120>	Officii sacrum gestat alumnus onus.
<vulf. marc. 121>	Cumque sacer peragit medio iam fructus honore
<vulf. marc. 122>	Lustra duo, fratris triste propinquat iter.
<vulf. marc. 123>	Eminet interea extremi iam meta laboris,
<vulf. marc. 124>	Solvuntur penitus membra calore febris,
<vulf. marc. 125>	Urget pectus creber anhelitus, aestuat ardor
<vulf. marc. 126>	Et tenues artus vexat acerba lues.
<vulf. marc. 127>	Alta trahens populos inter suspiria sensus
<vulf. marc. 128>	Exhortans verbis talibus ipse suos:
<vulf. marc. 129>	"Cum generis debitum humani solvo recessu,
<vulf. marc. 130>	Grex commisse mihi, solvito quaeso meum:
<vulf. marc. 131>	Si quem forte mei laesit censura proterva
<vulf. marc. 132>	Ordinis auctura, parcite cuncta mihi,
<vulf. marc. 133>	Omne decus, summa regnet concordia vestris
<vulf. marc. 134>	Actibus in cunctis, pax, socialis amor.
<vulf. marc. 135>	Non livor mentem urat, non detractio fratrem
<vulf. marc. 136>	Mordeat infelix semper iniqua bonis,
<vulf. marc. 137>	Sed pietatis opus vigeat probitasque redundet
<vulf. marc. 138>	Et teneat summam perpetualis amor.
<vulf. marc. 139>	Divinis intenta manens mens optima rebus,
<vulf. marc. 140>	Fulgeat officiis clericus ordo sacris:
<vulf. marc. 141>	Plebs veneranter opus devota exerceat omnis
<vulf. marc. 142>	Pareat et monitis semper ubique sacris.
<vulf. marc. 143>	Omnipotentis opem populus deposcat opime,
<vulf. marc. 144>	Pontificem tribuat coelitus ipse sibi:
<vulf. marc. 145>	Luceat exemplo, vestros qui corrigat actus,
<vulf. marc. 146>	Conservet nostra cum pietate libens."
<vulf. marc. 147>	Ista loquente patre atque novissima verba monente,
<vulf. marc. 148>	Plebs dedit ad sacros talia verba sonos:
<vulf. marc. 149>	"Totius in fratrem cleri populique caterva
<vulf. marc. 150>	Suspendunt oculos et sua vota ferunt:
<vulf. marc. 151>	Hunc sibi pontificem optant ......,
<vulf. marc. 152>	Illius ut populi te venerentur ope;
<vulf. marc. 153>	Eius in aspectu, litans cum hostia Christo,
<vulf. marc. 154>	Concio nempe patrem sacrificare putet."
<vulf. marc. 155>	Interea tenuis postquam calor ossa reliquit,
<vulf. marc. 156>	Funeris exequiae rite parantur ei.
<vulf. marc. 157>	Templa manent hodie Petri de nomine sacra,
<vulf. marc. 158>	Quorum tecta nitor aureus alta replet.
<vulf. marc. 159>	Hic solito terrae conduntur membra sepulchro:
<vulf. marc. 160>	Corpus habet tellus, spiritus astra tenet.
<vulf. marc. 161>	Tam non flendus eris humana sorte, sacerdos,
<vulf. marc. 162>	Dum patriam coeli, praesul opime, tenes.
<vulf. marc. 163>	Haec cum iure sacris celebrantur funera votis,
<vulf. marc. 164>	Coepit in ambiguum plebs fluitare modum.
<vulf. marc. 165>	Maxima pars populi Marcellum sorte cathedram
<vulf. marc. 166>	Germani dignum rite subire sui
<vulf. marc. 167>	Et residere loco illiusque altaribus aptum
<vulf. marc. 168>	Pontificem reboat, plura caterva, fore:
<vulf. marc. 169>	Insignis genere, eximia de stirpe senatus
<vulf. marc. 170>	Moribus et gestis clarior extat apex,
<vulf. marc. 171>	Pollens eloquio, fulgens pietate, venustus,
<vulf. marc. 172>	Cuius ab ore favi dulcia mella fluunt:
<vulf. marc. 173>	Quovis non potior heres modo possit haberi
<vulf. marc. 174>	Hoc quisquam, meritis vincit ubique suis."
<vulf. marc. 175>	Haec ubi fama levis Marcelli venit ad aures,
<vulf. marc. 176>	Delituit subito montis in arce fuga.
<vulf. marc. 177>	Mellis erat locus speluncaque pumice pendens,
<vulf. marc. 178>	Pendulaque ad clivum semita pandit iter;
<vulf. marc. 179>	Vertice devexo quo mons super aethera tendit,
<vulf. marc. 180>	Parva sedet media rupe cavata domus.
<vulf. marc. 181>	Indiderat Mellis loco diuturna vetustas
<vulf. marc. 182>	Nomen, ut a rupe surgeret almus honor,
<vulf. marc. 183>	Dulcia dum populis qui daret pabula legis
<vulf. marc. 184>	Funderet ......................
<vulf. marc. 185>	Ignis bis seno devolutus in ordine caelo
<vulf. marc. 186>	Inradiata poli duxit in urbe suos,
<vulf. marc. 187>	Hi superant numero, praefulgent stemmate regis;
<vulf. marc. 188>	Militiam fugiens miles in arce venit.
<vulf. marc. 189>	Ter quater ..... quadrati climate mundi
<vulf. marc. 190>	Semina missurus, surgeret unde seges.
<vulf. marc. 191>	Quatuor ... procerum documenta secutus,
<vulf. marc. 192>	Est quibus in dictis omne salutis opus.
<vulf. marc. 193>	Hinc duodenus apex radiat pollente magistro
<vulf. marc. 194>	Et rutilat horis verus in orbe dies.
<vulf. marc. 195>	Marcellum refugam fama est reperisse beatum,
<vulf. marc. 196>	Quod latuit specu montis in arce cavo;
<vulf. marc. 197>	Participavit ei sacrato nomine vernans,
<vulf. marc. 198>	Esset ut almificis actibus ille comes.
<vulf. marc. 199>	Magna catervatim glomeratur turba fidelis,
<vulf. marc. 200>	Coepit in immensum effluitare modum;
<vulf. marc. 201>	Coepit ... clivum conscendere montis
<vulf. marc. 202>	Foemina virque puer, sexus uterque simul,
<vulf. marc. 203>	Haud secus ingenti lustrans indagine saltum,
<vulf. marc. 204>	Quaerit ut absconsum quasi venator aprum.
<vulf. marc. 205>	Saltibus omne nemus stridet, clangoribus aether,
<vulf. marc. 206>	Et tectum nemore prodidit umbra virum.
<vulf. marc. 207>	Exultat clerus, pretiosum gaudet in agro
<vulf. marc. 208>	Thesaurum populus quod reperisset heri.
<vulf. marc. 209>	Vertice de summo collis cum laude tonantis
<vulf. marc. 210>	Concio paulatim vertit in ima gradum.
<vulf. marc. 211>	Ordine castrorum videas properare phalanges,
<vulf. marc. 212>	Hostis de invisi fraude triumphus ovat.
<vulf. marc. 213>	Marcellum clerus resonat populusque resultat
<vulf. marc. 214>	Talia reginae protulit ore pio:
<vulf. marc. 215>	"Non morietur amans, feretro consurget ab isto.
<vulf. marc. 216>	Mox oculis tenuis defluit umbra sui."
<vulf. marc. 217>	Illa thoro celer ingenti perterrita visu
<vulf. marc. 218>	Excutitur famulae certa salutis ope.
<vulf. marc. 219>	Quas habuit sedes, inquirit, in urbe sacerdos,
<vulf. marc. 220>	Protinus et sputum colligit inde suum.
<vulf. marc. 221>	Provida tunc sputo latices de fontibus haustos
<vulf. marc. 222>	Miscuit et gelidis fontibus ora rigat.
<vulf. marc. 223>	Mox oculis visum, linguae priscumque vigorem
<vulf. marc. 224>	Concipit incolumis fitque puella valens.
<vulf. marc. 225>	Hoc meritis gestum Marcelli claret opimis
<vulf. marc. 226>	Rexque suis votis mox facit inde pia,
<vulf. marc. 227>	Cernuus impositum depellit civibus omne
<vulf. marc. 228>	Impietatis onus praesulis ille prece.
<vulf. marc. 229>	Antistes domini coepit sacer ipse sacerdos
<vulf. marc. 230>	Urbis in arce sua condere templa deo.
<vulf. marc. 231>	Structile qui primum posuit sua dextera saxum,
<vulf. marc. 232>	Extendit normam cuius et alma manus.
<vulf. marc. 233>	Aulica cum crescunt iacto fundamine templa,
<vulf. marc. 234>	Sorte columnarum prominet ordo patens.
<vulf. marc. 235>	Circumquaque bases fundantur margine pulchro,
<vulf. marc. 236>	Ponitur atque loco quaeque columna suo.
<vulf. marc. 237>	Una columnarum subnixa stipite pendens
<vulf. marc. 238>	Coepit in obliquum confluitare sinum
<vulf. marc. 239>	Undique disruptis librato pondere vinclis
<vulf. marc. 240>	Moxque ministrorum turba pavescit onus.
<vulf. marc. 241>	Praesul signa crucis dextra subeunte corusca
<vulf. marc. 242>	Defigens tenuit pondus inorme manu,
<vulf. marc. 243>	Donec stricta basi condatur fune columna
<vulf. marc. 244>	Staret et immotum ponderis huius opus.
<vulf. marc. 245>	Splendida marmoreis attollitur aula columnis,
<vulf. marc. 246>	Fornice multiplici fit radiata domus;
<vulf. marc. 247>	Vertice sublimi patet aulae forma triformis,
<vulf. marc. 248>	Quo delicta Adae Christus in amne lavat.
<vulf. marc. 249>	In medium turritus apex super ardua tendit
<vulf. marc. 250>	Quadratum, quod nunc crista rotundat opus;
<vulf. marc. 251>	Altius ut stupeas arce ascendente per arcus
<vulf. marc. 252>	Instar montis apex aedis acumen habet:
<vulf. marc. 253>	Illic expositas fucis animantibus artus
<vulf. marc. 254>	Vivere picturas arte reflante putas.
<vulf. marc. 255>	Sol vagus ut dederit per stagnea tecta colorem,
<vulf. marc. 256>	Lactea lux resilit, cum rubor inde ferit.
<vulf. marc. 257>	Ire redire vides radio crispante figuras,
<vulf. marc. 258>	Atque lacunar agit, quod maris unda solet.
<vulf. marc. 259>	Fulgorem astrorum meditantur tecta metallo
<vulf. marc. 260>	Et splendore suo culmina sidus habent.
<vulf. marc. 261>	Luna coronato quotiens radiaverit ortu,
<vulf. marc. 262>	Alter ab aede sacra surgit ad astra iubar.
<vulf. marc. 263>	Si nocte inspiciat hanc praetereundo viator,
<vulf. marc. 264>	Et terram stellas credit habere suas.
<vulf. marc. 265>	Tota rapit radios patulis oculata fenestris
<vulf. marc. 266>	Et quod mireris hic foris, intus habes.
<vulf. marc. 267>	Tempore quo redeunt tenebrae, mihi dicere fas sit,
<vulf. marc. 268>	Mundus habet noctem, detinet aula diem.
<vulf. marc. 269>	Dexter in arce domus ... fert angulus aram,
<vulf. marc. 270>	Alma Ioannis heri pignora plura gerit.
<vulf. marc. 271>	Altera pars templi crucis inradiata trophaeo
<vulf. marc. 272>	Promicat insignis pignus adepta sacrum,
<vulf. marc. 273>	Et radiata domus media sub fornice vernat
<vulf. marc. 274>	Praecursoris heri nomine dicta sacri.
<vulf. marc. 275>	Fons manat in medio modicis argenteus undis,
<vulf. marc. 276>	Crimina quo Christus inveterata lavat.
<vulf. marc. 277>	Traxit origo necem primo genitore gehennae
<vulf. marc. 278>	Et de stirpe gemens laesa propago ruit.
<vulf. marc. 279>	Quo pastore deo puris grex mergitur undis,
<vulf. marc. 280>	Ne maculata diu vellera gestet ovis,
<vulf. marc. 281>	Delibuta caput surgat veneranda propago
<vulf. marc. 282>	Et petat alta poli consocianda choris.
<vulf. marc. 283>	Est locus in niveo vicinus rure Suevo
<vulf. marc. 284>	Haud procul a Gallis affinitate rigens,
<vulf. marc. 285>	Nobilis ampla domo mulier vetusque venusta
<vulf. marc. 286>	Degebat proprio quo viduata viro;
<vulf. marc. 287>	Unica cui proles dulcis ludebat in aula,
<vulf. marc. 288>	Funera post patris spes genitricis erat;
<vulf. marc. 289>	Coniuge defuncto nulli sociata iugali
<vulf. marc. 290>	...
<vulf. marc. 291>	"Ille meos corde crebro volvebat amores;
<vulf. marc. 292>	Qui rapuit primus, servet amator eos."
<vulf. marc. 293>	Optime devoto carpebat pectore vitam
<vulf. marc. 294>	Pervigil et precibus scandit ad astra poli,
<vulf. marc. 295>	Pauperibus larga propriis et prodiga rebus,
<vulf. marc. 296>	Actibus in cunctis prole benigna cluens;
<vulf. marc. 297>	Proh dolor! alta febris subito pestisque perosa
<vulf. marc. 298>	Corripuit puerum, culminis omne decus,
<vulf. marc. 299>	Abstulit atra lues gressum celeresque recursus
<vulf. marc. 300>	Atque thoro recubant crura soluta gradu.
<vulf. marc. 301>	Mater in alma precum currens praesidia nota
<vulf. marc. 302>	Nocturnas solito rumpit anhela moras,
<vulf. marc. 303>	Pervigiles noctes ad prima crepuscula iungens
<vulf. marc. 304>	Vim factura polo fletibus instat acer.
<vulf. marc. 305>	In somnis meruit Marcellum audire loquentem
<vulf. marc. 306>	Atque suae proli ferre salutis opem.
<vulf. marc. 307>	Dum loquitur mater, paulatim languida nati
<vulf. marc. 308>	Membra calore tepent et rediviva vigent,
<vulf. marc. 309>	Firmanturque bases, gradiendi concipit usus
<vulf. marc. 310>	Mox vigor, et quassus surgit abinde thoro.
<vulf. marc. 311>	Ne foret incerta speciei visusque, requirit,
<vulf. marc. 312>	Qui locus, unde genus, praesul et unde sacer.
<vulf. marc. 313>	Antistes sacrum prodit nomenque locumque
<vulf. marc. 314>	Consuranis, ubi constitit exul egens.
<vulf. marc. 315>	Post morbum genitrix, nati post ipsa salutem
<vulf. marc. 316>	Concessam peregre praeparat arma viae,
<vulf. marc. 317>	Exquirit portus sollers, ignota viarum,
<vulf. marc. 318>	Atque Tolosana moenia celsa petit.
<vulf. marc. 319>	Pontifice et sacro secum comitante Tolosae
<vulf. marc. 320>	Tramite directo sic Consuranis abit;
<vulf. marc. 321>	Tugurii hospicium, quo praesul constitit exul,
<vulf. marc. 322>	Amplificata satis fit spatiosa domus,
<vulf. marc. 323>	Fundamenta locat, certat superaddere culmen,
<vulf. marc. 324>	Pignere cum proprio construit illud opus:
<vulf. marc. 325>	Templa manent hodie Marcelli nomine sacra
<vulf. marc. 326>	Et radiant meritis eius opima piis,
<vulf. marc. 327>	Fessus opem recipit, languens quo rite medelam,
<vulf. marc. 328>	Daemone vexata membra foventur ubi.
<vulf. marc. 329>	Conlocat antiquum, studio servante piorum,
<vulf. marc. 330>	Membra sacrata diu quo iacuere, thorum.
<vulf. marc. 331>	Plura pio poterant sacri miracula gestis
<vulf. marc. 332>	Praesulis adscribi inradiata stylo,
<vulf. marc. 333>	Parva sed exiguo certis bene nota relatu
<vulf. marc. 334>	Deprompsit rebus nostra camaena suis.
<vulf. marc. 335>	Magna loquens Erato sacros dilapsa per actus
<vulf. marc. 336>	Extremi   monet funeris aegra pavet,
<vulf. marc. 337>	Saucia nunc trepidant nostrae precordia mentis
<vulf. marc. 338>	Extima sacrati promere gesta viri,
<vulf. marc. 339>	Quatenus istius metas compleverit aevi
<vulf. marc. 340>	Atque triumphando vicerit orbis iter.
<vulf. marc. 341>	Traxit origo necem vetiti dulcedine pomi,
<vulf. marc. 342>	Unde genus hominum nox rapit omne tetra,
<vulf. marc. 343>	Missus ab arce poli Christus rex, conditor orbis,
<vulf. marc. 344>	De torrente bibit istius inde viae;
<vulf. marc. 345>	Quid faciant famuli, dominus cum talia Christus
<vulf. marc. 346>	Pertulit in sacro corpore factus homo?
<vulf. marc. 347>	Hic miranda sacer vivens in corpore gessit,
<vulf. marc. 348>	Pertulit et probra plura tremenda satis,
<vulf. marc. 349>	Saevitiam regis, comitum crudele decretum,
<vulf. marc. 350>	Rerum damna, necem, carceris antra feri.
<vulf. marc. 351>	Post varios casus, post sedis incendia passus
<vulf. marc. 352>	Hoste triumphato principe victor abit.
<vulf. marc. 353>	Spiritus astra petit, pretiosum habet arida corpus,
<vulf. marc. 354>	Illa polo fruitur, hoc requiescit humo.
<vulf. marc. 355>	Ter lustris ternis Diensem rite cathedram
<vulf. marc. 356>	Rexit et ecclesiae tutor et arma fuit.
<vulf. marc. 357>	Culmine ... radiant nunc solis ab ortu
<vulf. marc. 358>	Nomine apostolico templa dicata deo,
<vulf. marc. 359>	Ill.......... conduntur membra sepulchro,
<vulf. marc. 360>	Urna tegit corpus, spiritus astra tenet.
<vulf. marc. 361>	Neve gravi populus luctu post funera cunctus
<vulf. marc. 362>	Pontifice orbatus afficeretur inops,
<vulf. marc. 363>	Post obitum recubant eius quo membra sepulchro,
<vulf. marc. 364>	Copia virtutum fulget et alma salus.
<vulf. marc. 365>	Nempe Valentina nuper tellure sacerdos
<vulf. marc. 366>	Cum genitrice pia frater et alter erat.
<vulf. marc. 367>	Subripuit morbus genitricis membra perosus,
<vulf. marc. 368>	Concidit et proprio debilitata gradu.
<vulf. marc. 369>	Ore patrem genitrix tristi vocat anxia prolem
<vulf. marc. 370>	Orsaque devote talia fecit inops:
<vulf. marc. 371>	"Compositum feretro corpus sine gressibus aegrum
<vulf. marc. 372>	Marcelli ad tumulum quaeso referte meum!"
<vulf. marc. 373>	Praesulis ut tetigit tumulum lachrymisque rigavit,
<vulf. marc. 374>	Incolumis facta propria tecta petit.
<vulf. marc. 375>	Orta domo parva, parva tellure puella
<vulf. marc. 376>	Degebat quaedam cum genitrice sacra.
<vulf. marc. 377>	Haec oculis capta aeternis damnata tenebris
<vulf. marc. 378>	Carcere perpetuo vincta luebat inops.
<vulf. marc. 379>	Caecatos gressus sibi matre regente ministra
<vulf. marc. 380>	Marcelli ad tumulum se tulit illa sacrum.
<vulf. marc. 381>	Tunc prostrata rigat lachrymis altaria circum
<vulf. marc. 382>	Et lambit ................. pios,
<vulf. marc. 383>	Haec ubi mox meruit concepto lumine nosse,
<vulf. marc. 384>	Lampade qua rutilat praesul in arce poli.
<vulf. marc. 385>	Temporibus nostris nostro de rure puella,
<vulf. marc. 386>	Dum pingebat acu, perdidit ecce manum:
<vulf. marc. 387>	Quattuor in palmae defixos fortiter arce
<vulf. marc. 388>	Gestabat digitos debilitata manus.
<vulf. marc. 389>	Haec dum forte sacrum tremula stetit ante sepulchrum
<vulf. marc. 390>	Et noctem peragit insoporata vigil,
<vulf. marc. 391>	Praesulis ante oculos veneranda senilis imago
<vulf. marc. 392>	Nocte eadem visa est talia verba loqui:
<vulf. marc. 393>	"Montis in arce, sacer Marcellus quo occulit olim,
<vulf. marc. 394>	Scandat et incolumis mox erit illa manu."
<vulf. marc. 395>	Praesul in arce Diae Vulfinus forte regebam
<vulf. marc. 396>	Pontificis summam, qui modo nota cano.
<vulf. marc. 397>	Cernua devoto cum paret pectore virgo
<vulf. marc. 398>	Pontificis monitis, sana repente valet.