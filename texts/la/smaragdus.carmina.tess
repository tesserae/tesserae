<smar. carm. 1.1.1>	Hunc operis nostri modicum percurre libellum,
<smar. carm. 1.1.2>	Lector, ut invenias candide, quicquid amas;
<smar. carm. 1.1.3>	Quem studuit calamus pauper discribere noster,
<smar. carm. 1.1.4>	Et voluit modica pingere nostra manus.
<smar. carm. 1.1.5>	Illic invenies diversi pondera nummi,
<smar. carm. 1.1.6>	Regia quem publico clara moneta premit.
<smar. carm. 1.1.7>	Illic invenies caelestis ponderis aurum,
<smar. carm. 1.1.8>	Quod nobis sanctus spiritus ipse dedit.
<smar. carm. 1.1.9>	Hic patriarcharum gesta clarissima narrat,
<smar. carm. 1.1.10>	Atque prophetarum mystica verba tonat,
<smar. carm. 1.1.11>	Noxia ne nostrum teneant fastidia pectus,
<smar. carm. 1.1.12>	Carpere cum typicos coeperit ore cibos.
<smar. carm. 1.1.13>	Hic retinet legis Syna de monte tonantis
<smar. carm. 1.1.14>	Verba decem, nimium mystica verba dei,
<smar. carm. 1.1.15>	Quae nosmet nobis germano foedere iungunt,
<smar. carm. 1.1.16>	Et domino toto sternere corde canunt.
<smar. carm. 1.1.17>	Hic resonat dulcis plectro feriente Camena,
<smar. carm. 1.1.18>	Psalmorum et lyrico carmine compta tonat,
<smar. carm. 1.1.19>	Elevet ut sursum magnorum corda virorum,
<smar. carm. 1.1.20>	Qui cupiunt domino haec meditando frui.
<smar. carm. 1.1.21>	Carmine Cithereo discriptos namque libellos
<smar. carm. 1.1.22>	Tres Salomonis habet, qui bene corda docent.
<smar. carm. 1.1.23>	Ethica cum phisico conponunt dogmate mentem,
<smar. carm. 1.1.24>	Rursus ut ad loicum quandoque tendat opus.
<smar. carm. 1.1.25>	Hic euangelica promit quadriga rotando
<smar. carm. 1.1.26>	Quicquid in excelso possis habere throno.
<smar. carm. 1.1.27>	Aurea regna dabit, si plumbea pondera ponas,
<smar. carm. 1.1.28>	Nemo gravis poterit regna subire poli.
<smar. carm. 1.1.29>	Hic et apostolicus mundi per compita tensus
<smar. carm. 1.1.30>	Sermo tonans nimium mugit amore pio.
<smar. carm. 1.1.31>	Ut teneat gremio natos desiderat omnes,
<smar. carm. 1.1.32>	More patris nutrit, matris amore fovet.
<smar. carm. 1.1.33>	Dulcia depromit, promittit et aurea regna,
<smar. carm. 1.1.34>	Lactea cum solido pocula pane dabit.
<smar. carm. 1.1.35>	Muneribus sacris plenus est iste libellus,
<smar. carm. 1.1.36>	Scripturam retinet, grammatica redolet.
<smar. carm. 1.1.37>	Nunc scriptura docet domini perquirere regnum,
<smar. carm. 1.1.38>	Linquere terrena, scandere regna poli.
<smar. carm. 1.1.39>	Promittit cunctis caelestia dona beatis,
<smar. carm. 1.1.40>	Vivere cum domino semper et esse suo.
<smar. carm. 1.1.41>	Grandia retribuit caro seduloque legenti
<smar. carm. 1.1.42>	Praemia grammatica ars miserante deo.
<smar. carm. 1.1.43>	Sordidulas nigro tergit de corde tenebras,
<smar. carm. 1.1.44>	Ne maneat nostra caeca pupilla diu.
<smar. carm. 1.1.45>	Sed videat sensus, legis discernat et actus,
<smar. carm. 1.1.46>	Et teneat rectas semper ubique vias.
<smar. carm. 1.1.47>	Ergo celer ocius campos, tu candide lector,
<smar. carm. 1.1.48>	Quos tenet, ingredere, candidus iste liber,
<smar. carm. 1.1.49>	Possis ut ignotos calles dinoscere grammae,
<smar. carm. 1.1.50>	Quos bene praeteriti iam cecinere viri.
<smar. carm. 1.1.51>	Nos lapides nocuos tulimus de calle, viator,
<smar. carm. 1.1.52>	Curre, nihil timidum est ibi, nilque malum.
<smar. carm. 1.1.53>	Aspera propulimus, dumos truncavimus omnes,
<smar. carm. 1.1.54>	Ut rectas habeant curva locella vias.
<smar. carm. 1.1.55>	Naviter undosum totum conpressimus aequor,
<smar. carm. 1.1.56>	Quod nimium tumida saepius unda levat.
<smar. carm. 1.1.57>	Leniter ut currat tyronis cumba per altum,
<smar. carm. 1.1.58>	Quae grammae pelagus coepit arare libens,
<smar. carm. 1.1.59>	Portus at accipiat tandem de gurgite navem,
<smar. carm. 1.1.60>	Et sedeat solido litore fixa manens.

<smar. carm. 1.2.1>	Corporis est species, species est altera rerum:
<smar. carm. 1.2.2>	Ista suam formam, continet illa suam.
<smar. carm. 1.2.3>	Conspicua est visu, manibus palpabilis illa:
<smar. carm. 1.2.4>	Excepta nostra visibus ista manet.
<smar. carm. 1.2.5>	Nominis hic species pulchre distinguitur omnis,
<smar. carm. 1.2.6>	Quae bipertito gurgite tota manat.
<smar. carm. 1.2.7>	Nomina grandevi conplectens omnia mundi,
<smar. carm. 1.2.8>	Scilicet aetherei lucida prima poli,
<smar. carm. 1.2.9>	Post telluris aquae coniungit et omnia rerum,
<smar. carm. 1.2.10>	Dividit in formas nomina iure duas.
<smar. carm. 1.2.11>	Omnibus aptatas tribuit discretio formas,
<smar. carm. 1.2.12>	Ut teneant cuncta nomina iura sua.
<smar. carm. 1.2.13>	Et calamus rectos satagit distinguere calles,
<smar. carm. 1.2.14>	Per quos doctiloquus currere possit homo.
<smar. carm. 1.2.15>	Concedit propriis proprium, concedit et illis
<smar. carm. 1.2.16>	Appellativis nomen habere suum.

<smar. carm. 1.3.1>	In tribus haec tota gradibus conlatio constat,
<smar. carm. 1.3.2>	Quae tenet in gremio nomina plura suo.
<smar. carm. 1.3.3>	Est bonus, est melior, potius est optimus alter,
<smar. carm. 1.3.4>	Qui superans ambos tendit ad alta caput.
<smar. carm. 1.3.5>	Nam positum medius, medium praelatus adumbrat,
<smar. carm. 1.3.6>	Sic maior minimum fit superando gradus.
<smar. carm. 1.3.7>	Gignitur a primo medius, generatur et ille,
<smar. carm. 1.3.8>	Qui super elatus dicitur a medio.
<smar. carm. 1.3.9>	Sanctior exsuperat sanctum, sanctissimus ambos,
<smar. carm. 1.3.10>	Ille suo generi iungitur, iste suo.
<smar. carm. 1.3.11>	Alter in alterius passim non transit honorem,
<smar. carm. 1.3.12>	Sed sibimet proprium servat uterque gradum.

<smar. carm. 1.4.1>	Nominis omne genus ter binus calculus ornat.
<smar. carm. 1.4.2>	Quo numero celsus cuncta creavit herus.
<smar. carm. 1.4.3>	Sexto namque die patravit cuncta creator,
<smar. carm. 1.4.4>	Quae caelum, tellus, pontus et ipse tenet.
<smar. carm. 1.4.5>	Sex hidrias dominus latico de fonte manantes
<smar. carm. 1.4.6>	In vinum liquidas vertere iussit aquas,
<smar. carm. 1.4.7>	Inque novas veterum signat transire figuras,
<smar. carm. 1.4.8>	Ut sapiat laticus iam modo vina liquor.
<smar. carm. 1.4.9>	Annorum volitant celeri sex milia cursu,
<smar. carm. 1.4.10>	Iam quibus in mundo vivere coepit homo,
<smar. carm. 1.4.11>	Qui genuit multos proprio de femore natos,
<smar. carm. 1.4.12>	Unde prius nomen coepit habere genus.
<smar. carm. 1.4.13>	Sunt duo quae generant genera, quae rite vocantur,
<smar. carm. 1.4.14>	Nomine non sexu cetera sunt genera.
<smar. carm. 1.4.15>	Non generando genus nomen haec clausula sumpsit.
<smar. carm. 1.4.16>	Nam proprie tantum femina masque parit.
<smar. carm. 1.4.17>	Haec duo demonstrant tantum cum nomine sexum
<smar. carm. 1.4.18>	Cetera nihil pariunt, nil pariendo manant.

<smar. carm. 1.5.1>	A domini numerus thesauro profluit omnis,
<smar. carm. 1.5.2>	Unde tamen meruit nomen habere sacrum.
<smar. carm. 1.5.3>	Est numerus simplex, tamen est pluralis et alter,
<smar. carm. 1.5.4>	Unus habet numeri nomen et alter habet.
<smar. carm. 1.5.5>	Unicus ille manet, pluralis dicitur iste,
<smar. carm. 1.5.6>	Alter habet comites, alter habere nequit.
<smar. carm. 1.5.7>	Unus in inmensum deductus milia mille
<smar. carm. 1.5.8>	Conficit in decadis multiplicando suis.
<smar. carm. 1.5.9>	Ex uno numeri procedunt gurgite multi,
<smar. carm. 1.5.10>	Et plures pariles inpar et ipse parit.
<smar. carm. 1.5.11>	Unius a fonte pluralis calculus haurit,
<smar. carm. 1.5.12>	Unde nimis cumulum tollit ad alta suum.
<smar. carm. 1.5.13>	Per decadas centum, per centum mille redundant,
<smar. carm. 1.5.14>	Milia per mille centuplicando fiunt.

<smar. carm. 1.6.1>	Ordine bifario quadripertita figura
<smar. carm. 1.6.2>	In septem tantum partibus apta manet.
<smar. carm. 1.6.3>	Saepius in verbo discurrit nomine crebro,
<smar. carm. 1.6.4>	Rarior in reliquis partibus efficitur.
<smar. carm. 1.6.5>	Et primum simplo fungit, post nomine duplo,
<smar. carm. 1.6.6>	Ut bene conpositus postulat ordo suus.
<smar. carm. 1.6.7>	Territus est, pavidus, pavidus perterritus idem,
<smar. carm. 1.6.8>	Inpavidus pavidus alter et alter erit.
<smar. carm. 1.6.9>	Conficitur tandem nomen ex pluribus unum,
<smar. carm. 1.6.10>	Ut pars e multis partibus una fiat.
<smar. carm. 1.6.11>	Iuncta simul resonant, repetunt disiuncta suarum
<smar. carm. 1.6.12>	Signa potestatum, quae tenuere prius.
<smar. carm. 1.6.13>	Sic poteris plures iuste conponere partes,
<smar. carm. 1.6.14>	Si deconpositae ius retinere queant.

<smar. carm. 1.7.1 >	Casibus ornata praelucent nomina cuncta,
<smar. carm. 1.7.2 >	Quae vario genere lingua Latina tenet.
<smar. carm. 1.7.3 >	In numero casus sexto concluditur omnis,
<smar. carm. 1.7.4 >	Sed varius calamo fit titulante suo.
<smar. carm. 1.7.5 >	Nam primus rectus, vocitatur obliquus et alter,
<smar. carm. 1.7.6 >	Hic genitus, generans dicitur ille tamen.
<smar. carm. 1.7.7 >	Continet hic propria, propria defendit et ille,
<smar. carm. 1.7.8 >	Ut teneat propria nomina iure sua.
<smar. carm. 1.7.9 >	Omnia sub proprio consistunt nomina casu,
<smar. carm. 1.7.10>	Et sunt obliquis casibus apta suis.
<smar. carm. 1.7.11>	Multa monoptoton, diptoton plurima cedunt,
<smar. carm. 1.7.12>	Triptoton titulo nec minus apta manent.
<smar. carm. 1.7.13>	Ista tetraptoton, numerus pentaticus illa,
<smar. carm. 1.7.14>	Nomina conciliat sextus et ipse sibi.
<smar. carm. 1.7.15>	Casibus his constant cunctarum nomina rerum,
<smar. carm. 1.7.16>	Quae totius mundi machina cuncta tenet.

<smar. carm. 1.8.1>	Nominis haud proprio pronomen fungit honore
<smar. carm. 1.8.2>	Et bene significat quicquid et ille tamen.
<smar. carm. 1.8.3>	Nullius eloquii poterit discernere sensus,
<smar. carm. 1.8.4>	Ni titulus primum nominis ante sonet.
<smar. carm. 1.8.5>	Illius ut regis debet praecedere currus,
<smar. carm. 1.8.6>	Istius ut famuli currere debet equus.
<smar. carm. 1.8.7>	Regalis rutilos illi dat palma triumphos,
<smar. carm. 1.8.8>	Armigeri laudem accipit iste tamen.
<smar. carm. 1.8.9>	Sic pariter nitidos norunt discurrere campos,
<smar. carm. 1.8.10>	Quos tenet in gremio lingua Latina suo.

<smar. carm. 1.9.1>	Adgrediar varios verbi discurrere campos
<smar. carm. 1.9.2>	Auxiliatus ego cunctipotentis ope.
<smar. carm. 1.9.3>	A quibus accipiam caelestis roris odores,
<smar. carm. 1.9.4>	Et valeam nitidos carpere saepe cibos.
<smar. carm. 1.9.5>	Nam pariunt nitidum mellis dulcedine fructum,
<smar. carm. 1.9.6>	Unde fames animae pellitur atque sitis.
<smar. carm. 1.9.7>	Illic ornatae praelucent floribus herbae;
<smar. carm. 1.9.8>	Lilia cum violis, cinnama, ruta, rosa.
<smar. carm. 1.9.9>	Illic odoriferas producunt balsama guttas,
<smar. carm. 1.9.10>	Et pariter rutilo cuncta colore micant.
<smar. carm. 1.9.11>	Florida resplendit gemmis turgentibus arbor
<smar. carm. 1.9.12>	Dulcia ruricolis poma ferenda suis,
<smar. carm. 1.9.13>	Atque recurvatis pomorum pondere ramis
<smar. carm. 1.9.14>	Exultat densis semper operta comis.
<smar. carm. 1.9.15>	Omnia formosa, cuncta florentia gestant,
<smar. carm. 1.9.16>	Murmure iucundo flumina laeta fluunt.
<smar. carm. 1.9.17>	Copia verborum per cuncta volumina sancta
<smar. carm. 1.9.18>	Seritur, eloquium legis in ore ferens,
<smar. carm. 1.9.19>	Clarior argento, fulvo praestantior auro,
<smar. carm. 1.9.20>	Dulcidior melle, candidiorque nive,
<smar. carm. 1.9.21>	Lucidior vitro, cristallo purior albo,
<smar. carm. 1.9.22>	Pollens ingenio semper ubique bono.
<smar. carm. 1.9.23>	Fertilis in dapibus varias animalibus escas
<smar. carm. 1.9.24>	Rite ministrat opum pluribus ipsa suis,
<smar. carm. 1.9.25>	Arbiter ut tribuit, caelo qui praesidet alto,
<smar. carm. 1.9.26>	Qui cordis novit intima quicquid habent.
<smar. carm. 1.9.27>	Iam nunc incipiat calles et conpita verbi
<smar. carm. 1.9.28>	Currere vel leviter parvula nostra manus,
<smar. carm. 1.9.29>	Et modicum nostrae mensurae tendere funem,
<smar. carm. 1.9.30>	Ut capiat calamus plurima verba meus.

<smar. carm. 1.10.1>	Postquam verborum vastum transnavimus aequor,
<smar. carm. 1.10.2>	Infractis scopolis nostra carina venit.
<smar. carm. 1.10.3>	In quibus est nobis caute deducere puppim,
<smar. carm. 1.10.4>	Gaudeat ut posita littore sana ratis.
<smar. carm. 1.10.5>	Iam modo gaudebat pelago se libera navis,
<smar. carm. 1.10.6>	Brachia sed pelagus tendit obliqua rati.
<smar. carm. 1.10.7>	Nos tamen inpigri debemus pellere remos,
<smar. carm. 1.10.8>	Ambulet ut rectas nostra carina vias.
<smar. carm. 1.10.9>	Plurima deficiunt vario cum tempore verba,
<smar. carm. 1.10.10>	Deficiunt alia plurima per genera.
<smar. carm. 1.10.11>	Plura carent numeris, variis et plura figuris,
<smar. carm. 1.10.12>	Plurima personis, plurima namque modis.
<smar. carm. 1.10.13>	De quibus hic facio paucorum rite relatum,
<smar. carm. 1.10.14>	Quae bene verba tenet versificalis apex.
<smar. carm. 1.10.15>	Cedo, sodes, faxo, coepi, sis, infit et inquam,
<smar. carm. 1.10.16>	Nolo, facesso, volo, quaeso, capesso, fero.
<smar. carm. 1.10.17>	Eclipsin novi, memini patiuntur et odi,
<smar. carm. 1.10.18>	Perdit tempus ave, tempore salve caret.
<smar. carm. 1.10.19>	Haec signata nimis tyronum corda retundunt,
<smar. carm. 1.10.20>	Designata tamen dulciter ista placent.
<smar. carm. 1.10.21>	Eia nauta, prius naucleros adtrahe cunctos,
<smar. carm. 1.10.22>	Leniter ut valeas tendere vela ratis.
<smar. carm. 1.10.23>	Accipiant contos ducantque per aequora remos,
<smar. carm. 1.10.24>	Nullus iners maneat nauticus arte sua.
<smar. carm. 1.10.25>	Plures carceria et plures pronesia tendant,
<smar. carm. 1.10.26>	Ocius ut carabus littora tangat ovans.
<smar. carm. 1.10.27>	Eia age, nauta, sinus verborum tange secretos,
<smar. carm. 1.10.28>	Abdita ne valeant tecta iacere diu.
<smar. carm. 1.10.29>	Tu tandem palo navis pronesia firma,
<smar. carm. 1.10.30>	Ut maneat fixa littore cumba tua.

<smar. carm. 1.11.1>	Quamvis a reliquis adverbia partibus orta
<smar. carm. 1.11.2>	Sint, tamen a proprio plurima fonte fluunt.
<smar. carm. 1.11.3>	Est huius partis nimium latissimus ordo,
<smar. carm. 1.11.4>	Multifer est pectus et violenta manus.
<smar. carm. 1.11.5>	Pars omnis proprium tandem si perderit actum,
<smar. carm. 1.11.6>	Istius in vasto gurgite mersa iacet,
<smar. carm. 1.11.7>	Adgregat ut pelagus partes sorbendo marinum,
<smar. carm. 1.11.8>	Et violenter eas ad sua iura trahit.
<smar. carm. 1.11.9>	Conponit verbum, verbo conponitur idem,
<smar. carm. 1.11.10>	Subpeditant pariter haec duo iuncta sibi.
<smar. carm. 1.11.11>	Haec quoque verborum sensus displanat et implet,
<smar. carm. 1.11.12>	Idem verborum fulta nitore micat.
<smar. carm. 1.11.13>	Sic sibimet pariter sensus subplendo ministrant,
<smar. carm. 1.11.14>	Ut pars divitior sit tribuente pari.
<smar. carm. 1.11.15>	Haec tamen ut domino supplex assecula verbo
<smar. carm. 1.11.16>	Adiacet, ut famula tergere docta pedes.
<smar. carm. 1.11.17>	Illa sedet solio regali culmine pollens,
<smar. carm. 1.11.18>	Illius in gremio continet ista pedes.
<smar. carm. 1.11.19>	Illa per inmensos extendit brachia libros,
<smar. carm. 1.11.20>	Ista satis faciens currit ubique sequens.

<smar. carm. 1.12.1>	Haec pars a verbo nomen et nomine sumpsit,
<smar. carm. 1.12.2>	A quibus et recipit omnia quicquid habet.
<smar. carm. 1.12.3>	Ceu pelagus rivis multis de vallibus aurit,
<smar. carm. 1.12.4>	Ex aliis partes aurit et ista sibi.
<smar. carm. 1.12.5>	Magnus ut e parvis impletur fontibus amnis,
<smar. carm. 1.12.6>	Partibus ex aliis ista repleta manet.
<smar. carm. 1.12.7>	De verbo tempus, recipit de nomine casus,
<smar. carm. 1.12.8>	Signa trahit verbo, nomine namque genus.
<smar. carm. 1.12.9>	Aurit ab ambabus numeros, ab utraque figuram,
<smar. carm. 1.12.10>	Ut pars e multis partibus una fiat.
<smar. carm. 1.12.11>	Et sibimet tandem nomen defendat et actum,
<smar. carm. 1.12.12>	Et teneat proprium semper ubique locum.

<smar. carm. 1.13.1>	Tema tenet nitidum pacis coniunctio semper,
<smar. carm. 1.13.2>	Illa ligat fratres, sensus et ista ligat.
<smar. carm. 1.13.3>	Pax animas fratrum iungit: coniunctio verba
<smar. carm. 1.13.4>	Ordinat, adnectit, unit et ornat ea.
<smar. carm. 1.13.5>	Pax retinet mentes: apices coniunctio nectit,
<smar. carm. 1.13.6>	Illa suos sociat, nectit et ista suos.
<smar. carm. 1.13.7>	Fibula verborum est nimium conpago venusta,
<smar. carm. 1.13.8>	Pompa, decus rutilum, clarus et aptus honor.
<smar. carm. 1.13.9>	Istius eloquio librorum cartula floret:
<smar. carm. 1.13.10>	Istius eloquio pagina tota nitet.
<smar. carm. 1.13.11>	Concutit et metri germano foedere cordas,
<smar. carm. 1.13.12>	Carminis ut digito temperet omne melos,
<smar. carm. 1.13.13>	Cithereo ut nostra plectro feriente Camena
<smar. carm. 1.13.14>	Cum lyrico pariter carmine iuncta sonet.
<smar. carm. 1.13.15>	Istius ornantur sermonibus omnia metra,
<smar. carm. 1.13.16>	Quae calamo pingit lingua Latina suo.

<smar. carm. 1.14.1>	Casibus erigitur iugiter pars ista duobus,
<smar. carm. 1.14.2>	Quos moderans iuste temperat atque regit.
<smar. carm. 1.14.3>	Sceptra tenet solio residens regalia celso,
<smar. carm. 1.14.4>	Casibus ut proprios imperitando modos
<smar. carm. 1.14.5>	Donet et in digitis iusto moderamine frenos
<smar. carm. 1.14.6>	Adtrahat, extendat, temperet atque regat.
<smar. carm. 1.14.7>	More tenet manibus geminas equitantis habenas.
<smar. carm. 1.14.8>	Nominis ut geminos rite refrenet equos,
<smar. carm. 1.14.9>	Et sua per campos alacer quadriga rotando
<smar. carm. 1.14.10>	Transeat et rectam currat ubique viam.
<smar. carm. 1.14.11>	Partibus in cunctis regali culmine pollet,
<smar. carm. 1.14.12>	Nam cupit et primum semper habere locum.
<smar. carm. 1.14.13>	Ordinat interea fraterno more sodales,
<smar. carm. 1.14.14>	Corrigit, emendat, mitrat, amicit, alit.
<smar. carm. 1.14.15>	At tamen inminuit mutans, et conplet et ornat,
<smar. carm. 1.14.16>	Omnibus et paribus praesidet ista suis.

<smar. carm. 1.15.1>	Partibus inferior iacet interiectio cunctis,
<smar. carm. 1.15.2>	Ultima namque sedet et sine laude manet.
<smar. carm. 1.15.3>	Nec calamo proprio novit discribier ullo,
<smar. carm. 1.15.4>	Nec minio cartam scit rubricare suam.
<smar. carm. 1.15.5>	Quid habet interius vultu monstrante renidet,
<smar. carm. 1.15.6>	Littera nulla tamen eius in ore sonat.
<smar. carm. 1.15.7>	Haebrea nec Syra, Greca nec nempe Latina
<smar. carm. 1.15.8>	Muta sonat reboans et sine voce boans.
<smar. carm. 1.15.9>	Promit et ignotas rauco de gutture voces,
<smar. carm. 1.15.10>	Scribere quas volucris pinnula nulla valet.
<smar. carm. 1.15.11>	Attamen insinuant tacito quid corde volutet
<smar. carm. 1.15.12>	Mens aliquid pacis an feritatis habens.
<smar. carm. 1.15.13>	Quicquid ovans animus gaudet, seu plorat amarus
<smar. carm. 1.15.14>	Aut aeger aut pavidus aut male sanus habet,
<smar. carm. 1.15.15>	Ista superficiem stridens educit, ut illa
<smar. carm. 1.15.16>	Quae latuere prius, iam manifesta fiant.
<smar. carm. 1.15.17>	Carminis hic statuo finem defigere nostri,
<smar. carm. 1.15.18>	Ut teneam requiem iam tribuente deo.

<smar. carm. 2.1>	Quisquis ad aeternum mavult conscendere regnum,
<smar. carm. 2.2>	Debet ad astrigerum mente subire polum;
<smar. carm. 2.3>	Relligione pia vitae perquirere callem,
<smar. carm. 2.4>	Scandere quo valeat aurea regna celer.
<smar. carm. 2.5>	Est monachis sancti Benedicti regula patris
<smar. carm. 2.6>	Perfectis plana, suavis et ampla via,
<smar. carm. 2.7>	Aspera sed pueris necnon tironibus arta,
<smar. carm. 2.8>	Quos aluit gremio lactea vita diu.
<smar. carm. 2.9>	Haec est sancta via, praelucida semita caeli.
<smar. carm. 2.10>	Carpere quam cupiunt castra beata dei.
<smar. carm. 2.11>	Admonet haec monachos sublimis regula cunctos,
<smar. carm. 2.12>	Ut rebus careant, regna superna petant.
<smar. carm. 2.13>	Propria dimittant, habeant ut propria cuncta
<smar. carm. 2.14>	Prospera quae sociis caelica regna manent.
<smar. carm. 2.15>	Patribus a nostris in sacro carmine legis
<smar. carm. 2.16>	Regia rectigradis dicitur ista via.
<smar. carm. 2.17>	Haec est vita bonis, necnon et norma salutis.
<smar. carm. 2.18>	Arcus et arma piis, figida tela malis.
<smar. carm. 2.19>	Hanc nullus nolens, cupiens implebit et omnis,
<smar. carm. 2.20>	Estque gravis gravibus, suavis et apta bonis.
<smar. carm. 2.21>	Florigeri monachis ostendit haec paradysi
<smar. carm. 2.22>	Regula lucifluum desiderare locum.
<smar. carm. 2.23>	Haec bene materno natos castigat amore,
<smar. carm. 2.24>	Arguit erudiens et sine felle manens.
<smar. carm. 2.25>	Haec pacienter eos tenero cum verbere nutrit,
<smar. carm. 2.26>	Candida post obitum praemia multa dabit.
<smar. carm. 2.27>	Pandit iter rectis, caelestia pandit amicis,
<smar. carm. 2.28>	Currere ne pigeat, sed pacienter eant.
<smar. carm. 2.29>	Examinat vitam, mores conponit et ornat,
<smar. carm. 2.30>	Vibrat et aequiperat, et moderando minat.
<smar. carm. 2.31>	Adnichilat pravum, iustum conflagrat ut aurum,
<smar. carm. 2.32>	Limat et examinat, et poliendo librat.
<smar. carm. 2.33>	Est ovibus virga gracilis, moderatio iusta,
<smar. carm. 2.34>	Lima piacla pians, regna beata parans.
<smar. carm. 2.35>	Arguit, obsecrat, increpat, atque libenter emendat
<smar. carm. 2.36>	Quos sibi germano foedere consociat.
<smar. carm. 2.37>	Novit ad aeternum monachos perducere regnum,
<smar. carm. 2.38>	Et sociare choro dulciter angelico.
<smar. carm. 2.39>	Quamvis haec socios caeli deducat ad alta,
<smar. carm. 2.40>	Est tamen angustus callis, et arta via:
<smar. carm. 2.41>	Arta pios celsi deducit ad atria regni,
<smar. carm. 2.42>	Ampla malos putei mergit in ima nigri.
<smar. carm. 2.43>	Nemo viam timeat monachus intrare per artam,
<smar. carm. 2.44>	Ducit ad astrigerum castra beata polum.
<smar. carm. 2.45>	Ille poli poterit leviter conscendere celsa,
<smar. carm. 2.46>	Quem nocuo nulla pondere culpa gravat.
<smar. carm. 2.47>	Aliger aethereus gravido cum corpore nullus
<smar. carm. 2.48>	Verberat aethereas saepe volando vias.
<smar. carm. 2.49>	Nullus enim monachus peccati pondere pressus
<smar. carm. 2.50>	Stelligeri poterit regna subire poli.
<smar. carm. 2.51>	Omnis enim monachus lacrimis commissa lavare
<smar. carm. 2.52>	Debet, et ulterius nulla lavandi pati.
<smar. carm. 2.53>	Temperet interea monachi discretio mentem,
<smar. carm. 2.54>	Et via per medium regia ducat eum.
<smar. carm. 2.55>	Ut caveat dextram sollers, timeatque sinistram,
<smar. carm. 2.56>	Hortantur sacrae munia legis eum.
<smar. carm. 2.57>	Tristia non timeat, timeat sed prospera mundi,
<smar. carm. 2.58>	Scandere tunc poterit regna beata poli.
<smar. carm. 2.59>	Quisquis amat rutilos sanctorum carpere fructus,
<smar. carm. 2.60>	Actibus in cunctis consocietur eis.
<smar. carm. 2.61>	Moribus ornatus et casto corpore comptus
<smar. carm. 2.62>	Vivat, et a domino semper amatus erit.
<smar. carm. 2.63>	Sit tacitus, humilis, mitissimus atque benignus,
<smar. carm. 2.64>	Sit patiens, sobrius, providus atque pius;
<smar. carm. 2.65>	Indolis et docilis, sapiens, et mente pusillus,
<smar. carm. 2.66>	Conpunctus, placidus et bene cautus eat.
<smar. carm. 2.67>	Excitet interea cordis conpunctio fontem,
<smar. carm. 2.68>	Qui sordes animae inluviesque lavet.
<smar. carm. 2.69>	Chrismate perfuso lacrimarum fusio fonti
<smar. carm. 2.70>	Aequiperat, maculas tergit ut ille nigras,
<smar. carm. 2.71>	Tergit et ablutos paradysi rite colonos,
<smar. carm. 2.72>	Efficit ut habeat iam sine fine cives,
<smar. carm. 2.73>	Qui iugiter laudis possint persolvere grates,
<smar. carm. 2.74>	Vivere cum domino semper et esse suo.

<smar. carm. 3.1>	Quisquis amas typicos legis cognoscere sensus
<smar. carm. 3.2>	Vitalesque cupis doctorum carpere fructus,
<smar. carm. 3.3>	Istius egregii calamum perquire libelli,
<smar. carm. 3.4>	Discute paginulas sollers et mente sagaci.
<smar. carm. 3.5>	Quid teneat typicum sublato tegmine disce:
<smar. carm. 3.6>	Pabula fert animae verbo condita salutis,
<smar. carm. 3.7>	Pollet et in sacris nimium typicisque figuris,
<smar. carm. 3.8>	Sensibus elucet, lauto sermone nitescit.
<smar. carm. 3.9>	Argenti nitidos distincto limite campos,
<smar. carm. 3.10>	Et nimium gravidos divino munere cunctos
<smar. carm. 3.11>	Ordine multidico consperso semine vatum
<smar. carm. 3.12>	Continet in gremio digestos iste libellus.
<smar. carm. 3.13>	Aurea de quorum proprio sudore recisa
<smar. carm. 3.14>	Rure, favente deo, patres traxere metalla,
<smar. carm. 3.15>	A quibus eximios, nitido sermone repletos,
<smar. carm. 3.16>	Sunt proprio nisi modulo conponere libros.
<smar. carm. 3.17>	Ex quibus hunc modicum, sacro carismate plenum,
<smar. carm. 3.18>	Inspirante deo, volui coniungere librum,
<smar. carm. 3.19>	Qui mihi perspicue difflorans dindima legis,
<smar. carm. 3.20>	Quae tenet in sacris monstret nudata figuris,
<smar. carm. 3.21>	Abdita qui reseret, necnon qui mistica pandat,
<smar. carm. 3.22>	Proferat in medio sacro cum dogmate cuncta,
<smar. carm. 3.23>	Quae latuere diu caeco sub tegmine clausa.
<smar. carm. 3.24>	Qui rutilus nocuas pellat de mente latebras,
<smar. carm. 3.25>	Vincula disrumpat, cordis eliminet umbras,
<smar. carm. 3.26>	Inradietque sacro mentis spiramine fibras,
<smar. carm. 3.27>	Ut valeat nobis divino semine iacto
<smar. carm. 3.28>	Rore poli madidus, doctorum vomere cultus,
<smar. carm. 3.29>	Cordis opimus ager centenos reddere fructus.

<smar. carm. 4.1.1>	Sume plectrum, lingua metri
<smar. carm. 4.1.2>	Tange cordas trochei,
<smar. carm. 4.1.3>	Aureum deprome carmen
<smar. carm. 4.1.4>	Aurea de patria,
<smar. carm. 4.1.5>	Est ubi beata vita
<smar. carm. 4.1.6>	Et perhennis gloria.
<smar. carm. 4.2.1>	Fige stilum, dicque primum:
<smar. carm. 4.2.2>	"Rumpe, Christe, vinculum,
<smar. carm. 4.2.3>	Cordis et fibras resolve,
<smar. carm. 4.2.4>	Ut tuo de numine
<smar. carm. 4.2.5>	Metrice vel pauca possim
<smar. carm. 4.2.6>	Te iuvante dicere".
<smar. carm. 4.3.1>	Tu potestas gloriosa,
<smar. carm. 4.3.2>	Tu maiestas unica,
<smar. carm. 4.3.3>	Tu tuorum fortitudo,
<smar. carm. 4.3.4>	Virtus et potentia,
<smar. carm. 4.3.5>	Tu decus creaturarum,
<smar. carm. 4.3.6>	Salus es et omnium.
<smar. carm. 4.4.1>	Lucis auctor et perhennis
<smar. carm. 4.4.2>	Es origo luminis,
<smar. carm. 4.4.3>	Veritas de veritate,
<smar. carm. 4.4.4>	Lumen es de lumine,
<smar. carm. 4.4.5>	Quo beatis sempiterna
<smar. carm. 4.4.6>	Manat ipsa caritas.
<smar. carm. 4.5.1>	Manat inde vita, salus,
<smar. carm. 4.5.2>	Manat inmortalitas,
<smar. carm. 4.5.3>	Vestis apta nuptialis,
<smar. carm. 4.5.4>	Manat ipsa caritas,
<smar. carm. 4.5.5>	Qua beatus perfruendo
<smar. carm. 4.5.6>	Vivit omnis spiritus.
<smar. carm. 4.6.1>	Es et ipse fons aquarum
<smar. carm. 4.6.2>	Cunctarum viventium,
<smar. carm. 4.6.3>	Ultro te bibenti prodis,
<smar. carm. 4.6.4>	Ultro tendis brachia;
<smar. carm. 4.6.5>	Qui sitit, sitire desit,
<smar. carm. 4.6.6>	Sat bibat, sat auriat.
<smar. carm. 4.7.1>	Quos pias tu fonte sacro,
<smar. carm. 4.7.2>	Quos perunguis crismate
<smar. carm. 4.7.3>	Inbuisque christiano
<smar. carm. 4.7.4>	Sacrosancto dogmate,
<smar. carm. 4.7.5>	Hos paterno more nutris.
<smar. carm. 4.7.6>	Hos adoptas, hos beas.
<smar. carm. 4.8.1>	Sint ut ipsi sponsa Christi,
<smar. carm. 4.8.2>	Sint amici, sint dii,
<smar. carm. 4.8.3>	Cum iocunditate cordis
<smar. carm. 4.8.4>	Possint et perpetuum
<smar. carm. 4.8.5>	Nuptiarum semper aptum
<smar. carm. 4.8.6>	Possidere gaudium.
<smar. carm. 4.9.1>	Gaudium, quod nemo plenum
<smar. carm. 4.9.2>	Tollat a fidelibus,
<smar. carm. 4.9.3>	Sed perhenne cum beatis
<smar. carm. 4.9.4>	Possidebunt angelis,
<smar. carm. 4.9.5>	Ut sit ex utroque semper
<smar. carm. 4.9.6>	Una Hierosolima.
<smar. carm. 4.10.1>	Illa scilicet superna
<smar. carm. 4.10.2>	Hierusalem, omnium
<smar. carm. 4.10.3>	Mater electorum, sacro
<smar. carm. 4.10.4>	Plena prolis agmine
<smar. carm. 4.10.5>	Et beatarum caterva
<smar. carm. 4.10.6>	Septa semper virginum.
<smar. carm. 4.11.1>	Cuius in platea semper
<smar. carm. 4.11.2>	Dulciter melodians
<smar. carm. 4.11.3>	Hymnum dicit angelorum
<smar. carm. 4.11.4>	Pacifer concordia,
<smar. carm. 4.11.5>	Hymnum semper et beata
<smar. carm. 4.11.6>	Turba fratrum personat.
<smar. carm. 4.12.1>	Coetus omnis angelorum
<smar. carm. 4.12.2>	Et thronorum milia
<smar. carm. 4.12.3>	Magno cum triumpho patri
<smar. carm. 4.12.4>	Alleluia concinit,
<smar. carm. 4.12.5>	Dicit alleluia nato,
<smar. carm. 4.12.6>	Dicit et paraclito.
<smar. carm. 4.13.1>	Omnibus diebus, horis
<smar. carm. 4.13.2>	Et momentis singulis,
<smar. carm. 4.13.3>	Mensibus cunctis et annis
<smar. carm. 4.13.4>	Omnibusque saeculis
<smar. carm. 4.13.5>	Turba fratrum dicit hymnum
<smar. carm. 4.13.6>	Misticis in vocibus.