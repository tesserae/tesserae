<theodulf. carm. 1.1>	...
<theodulf. carm. 1.2>	Contriti et cordis sacra parare deo.
<theodulf. carm. 1.3>	Tristitia haec ratione viget, haec lege tenetur,
<theodulf. carm. 1.4>	Mentibus haec sanctis gaudia magna parat.
<theodulf. carm. 1.5>	"Felices, inquit dominus rex, "qui modo fletis,
<theodulf. carm. 1.6>	Egregius vobis post quia risus erit."
<theodulf. carm. 1.7>	Cor sapientis ubi sapiens moestissima dixit
<theodulf. carm. 1.8>	Res est, et stulti sunt ubi laeta quidem.
<theodulf. carm. 1.9>	Nempe ait et "Miseri", venerandus apostolus, "este
<theodulf. carm. 1.10>	Et vestris sedeat plangere, flere animis.
<theodulf. carm. 1.11>	Suscipiat luctus risus et gaudia moeror
<theodulf. carm. 1.12>	Vestra", sed haec satagens dogmata sancta dabat.
<theodulf. carm. 1.13>	Omnia quis propriis poterit describere cartis,
<theodulf. carm. 1.14>	Quae de hac re sparsim pagina sancta canit?
<theodulf. carm. 1.15>	Altera, quam gignit furor et confusio mentis,
<theodulf. carm. 1.16>	Segnitiesque nocens, nil rationis habens.
<theodulf. carm. 1.17>	Non animum haec purgat, sed iniquo turbine turbat,
<theodulf. carm. 1.18>	Quem turbare valet, emaculare nequit.
<theodulf. carm. 1.19>	Hanc fovet anxietas hanc desperatio gignit,
<theodulf. carm. 1.20>	Deque sui nigri flumine lactis alit.
<theodulf. carm. 1.21>	Tertius horrenda exoritur modus improbus ira,
<theodulf. carm. 1.22>	Gignere quin etiam damna caduca solent.
<theodulf. carm. 1.23>	Cum desiderio est mens aut perculsa timore,
<theodulf. carm. 1.24>	Carpitur aut caeco desidiosa rogo.
<theodulf. carm. 1.25>	Est plerumque suo sic excaecata furore,
<theodulf. carm. 1.26>	Ut sit quid dicat nescia, vel quid agat.
<theodulf. carm. 1.27>	Est et ei sine clade dolor, sine nomine moeror,
<theodulf. carm. 1.28>	Intima sed cordis nubilus error habet.
<theodulf. carm. 1.29>	Hanc modo somnus habet, modo tarda silentia prensant,
<theodulf. carm. 1.30>	Ambulat et stertit, murmurat atque tacet.
<theodulf. carm. 1.31>	Somniat hic oculis residens ignavus apertis,
<theodulf. carm. 1.32>	Nilque loquens sese dicere multa putat,
<theodulf. carm. 1.33>	Actus hebes, secessus iners, oblivia pigra
<theodulf. carm. 1.34>	Sunt, et nil fixum mente vel ore vehit.
<theodulf. carm. 1.35>	Ut ratis in pelago, cui non est navita, certa
<theodulf. carm. 1.36>	Ad loca nulla volat, sed vaga oberrat aquas:
<theodulf. carm. 1.37>	Sic mens Tristitiae ignava caligine pressa,
<theodulf. carm. 1.38>	Per pelagus sensus itque reditque sui.
<theodulf. carm. 1.39>	Colloquiis fratrum crebris haec noxa fatiscit,
<theodulf. carm. 1.40>	Orandi adsiduum hanc quoque pellit opus.
<theodulf. carm. 1.41>	Et fugat eloquium, fugat hanc et lectio sancta,
<theodulf. carm. 1.42>	Sudum huius iubaris nubs tenebrosa fugit.
<theodulf. carm. 1.43>	Marcida non vitii perstabunt taedia tanti,
<theodulf. carm. 1.44>	Virtutum si harum sunt agitata manu.
<theodulf. carm. 1.45>	Ignibus ut cerae, glacies ut sole liquescunt,
<theodulf. carm. 1.46>	Igne liquor modicus, ut perit amne rogus:
<theodulf. carm. 1.47>	Desidis haud aliter labefacta pericula morbi
<theodulf. carm. 1.48>	Tabescent penitus vi perimente pia.
<theodulf. carm. 1.49>	Si mentem Ratio vegetet, componat et ornet,
<theodulf. carm. 1.50>	Mox vitiorum inient larvea monstra fugam.
<theodulf. carm. 1.51>	Corporis in membris hebes est substantia nostra,
<theodulf. carm. 1.52>	In ratione viget, est ubi imago dei.
<theodulf. carm. 1.53>	Ira furens sequitur spumanti fervida rictu,
<theodulf. carm. 1.54>	Luminaque intorquet felle cruenta tetro.
<theodulf. carm. 1.55>	Impia cui dirum tribuit Bellona flagellum,
<theodulf. carm. 1.56>	Quo mentes hominum in iurgia saeva movet.
<theodulf. carm. 1.57>	Atque lacessitis sociis hinc inde ministrat
<theodulf. carm. 1.58>	Arma, quibus perimat pacis amara bonum.
<theodulf. carm. 1.59>	Quis inolescat atrox scelus, et discordia crescat,
<theodulf. carm. 1.60>	Et male fraternus oppetat almus amor.
<theodulf. carm. 1.61>	Saeva quibus dentur vitiis alimenta cruentis,
<theodulf. carm. 1.62>	Et cluat omne nefas cum legione sua.
<theodulf. carm. 1.63>	Et virtutum eadem cuneus veniente fatiscat,
<theodulf. carm. 1.64>	Et praecepta fiant irrita sancta dei.
<theodulf. carm. 1.65>	Quae nisi pacatae nequeunt insidere menti,
<theodulf. carm. 1.66>	Haudquaquam esse valent, est furor ater ubi.
<theodulf. carm. 1.67>	Lex videt iratum, hanc cernere negligit ipse,
<theodulf. carm. 1.68>	Vult illa ulcisci, hic caecus oberrat iners.
<theodulf. carm. 1.69>	Hac abeunt veniente modestia, pax pietasque,
<theodulf. carm. 1.70>	Omne haec praecipitat mentis ab arce bonum.
<theodulf. carm. 1.71>	Ut maris atra movent ventorum praelia fluctus,
<theodulf. carm. 1.72>	Nec tranquilla eius esse elementa sinunt;
<theodulf. carm. 1.73>	Aut nemus ut placidum Zephyro turbatur et Euro,
<theodulf. carm. 1.74>	Atque arbusta sonant, robora pulsa ruunt:
<theodulf. carm. 1.75>	Haud secus Ira movet humanas perfida mentes,
<theodulf. carm. 1.76>	Esse nec infelix corda quieta sinit.
<theodulf. carm. 1.77>	Illius in praeceps mentes insania ducit,
<theodulf. carm. 1.78>	Nec patitur proprium has retinere statum.
<theodulf. carm. 1.79>	Amputat et sensus, phreneses imitata cerebri,
<theodulf. carm. 1.80>	Quid gerat aut dicat nosse maligna vetat.
<theodulf. carm. 1.81>	Hinc livor ora tegit, tremor hinc et concutit artus,
<theodulf. carm. 1.82>	Lumina Gorgoneo saevius igne micant.
<theodulf. carm. 1.83>	Ore fremit, manibusque ferit, furit impete grandi,
<theodulf. carm. 1.84>	Omnia quae gessit nec meminisse valet.
<theodulf. carm. 1.85>	Iungitur Eumenidum Stygiis male sana choreis,
<theodulf. carm. 1.86>	Et Phlegetontaeis effera virginibus.
<theodulf. carm. 1.87>	Caelicolis aliena choris, ubi principe Christo
<theodulf. carm. 1.88>	Inclyta pro meritis praemia miles habet.
<theodulf. carm. 1.89>	Pax ubi regnat ovans, amor inclytus, ordo beatus,
<theodulf. carm. 1.90>	Emicat aetheriis arx ubi sancta tholis.
<theodulf. carm. 1.91>	Est etiam interdum Zelus, qui dicitur ira
<theodulf. carm. 1.92>	Provida, pro recti quando adhibetur ope.
<theodulf. carm. 1.93>	Per quam constanter vitiis obsistitur atris,
<theodulf. carm. 1.94>	Eius et instinctu res mala pulsa fugit,
<theodulf. carm. 1.95>	Estque favere malum vitiis, obsistere dignum,
<theodulf. carm. 1.96>	Haec fugat iratus, desidiosus alit.
<theodulf. carm. 1.97>	Si tamen iratus cupit, emendabilis ut sit
<theodulf. carm. 1.98>	Is qui corrigitur, haec manet ira levis.
<theodulf. carm. 1.99>	At bona si taedent, delectant pessima quaeque,
<theodulf. carm. 1.100>	Est haec ira gravis, res et acerba nimis.
<theodulf. carm. 1.101>	Mergit in haec odii caenosa barathra maligni,
<theodulf. carm. 1.102>	Quod ducit miseros ad Stygis ima viros.
<theodulf. carm. 1.103>	Est namque ira Odium, quando inveterata senescit,
<theodulf. carm. 1.104>	Deque malo in peius discit abire malum.
<theodulf. carm. 1.105>	"Cernis", ait dominus, "festucam in lumine fratris,
<theodulf. carm. 1.106>	Inque trabem proprio negligis aspicere."
<theodulf. carm. 1.107>	Ira levis festuca, trabes odium extat inorme,
<theodulf. carm. 1.108>	Haec cito transcurrit, id remorando gravat.
<theodulf. carm. 1.109>	Illa sonat leviter, tacito illud corde gravescit,
<theodulf. carm. 1.110>	Illa cupit plagas, illud et exitium.
<theodulf. carm. 1.111>	Iram animi levitas, odium creat illa malignum,
<theodulf. carm. 1.112>	Carduus herba prius, postmodo spina gravis.
<theodulf. carm. 1.113>	De sermone levi exoritur grave crimen et atrum:
<theodulf. carm. 1.114>	Ovo ita de tereti fit basiliscus atrox.
<theodulf. carm. 1.115>	Sic nutrita diu rerum mala semina laedunt,
<theodulf. carm. 1.116>	Exstirpata nocent protinus orta nihil.
<theodulf. carm. 1.117>	Si sit amor fratrum, saevam non itur ad iram,
<theodulf. carm. 1.118>	Haec si defuerit, nulla manent odia.
<theodulf. carm. 1.119>	Temperat aequanimis vitium hoc rationis honestas,
<theodulf. carm. 1.120>	Aequi amor illius conterit ora caput.
<theodulf. carm. 1.121>	Hocque modesta scelus perimit Patientia dirum,
<theodulf. carm. 1.122>	Quae est tutela boni, perniciesque mali.
<theodulf. carm. 1.123>	Virtutum genitrix, nutrix, defensio, solers
<theodulf. carm. 1.124>	Adversa haec inter has iuvat atque fovet.
<theodulf. carm. 1.125>	Frangere quae novit vitiorum spicula saeva,
<theodulf. carm. 1.126>	Atque suis horum arma pavenda terit.
<theodulf. carm. 1.127>	Parma fides, thorax spes, cui dilectio cassis
<theodulf. carm. 1.128>	Est, quibus inlisi mucro perit chalybis.
<theodulf. carm. 1.129>	Qui impactus resilire solet, acieque retusa,
<theodulf. carm. 1.130>	In partes ferus et frusta minuta iacet,
<theodulf. carm. 1.131>	Cui maior quo ictus, maior fractura patescit,
<theodulf. carm. 1.132>	Longius et sparsim frusta caduca volant.
<theodulf. carm. 1.133>	Postquam amisit homo immortalis gaudia vitae,
<theodulf. carm. 1.134>	Cepit et hunc miserae mortis acerba lues,
<theodulf. carm. 1.135>	Donec ad antiquae redeat primordia vitae,
<theodulf. carm. 1.136>	Semper et est nobis hinc labor, inde timor.
<theodulf. carm. 1.137>	Quo nos alma tuae refovent, Patientia, vires,
<theodulf. carm. 1.138>	Atque tuis armis tuta caterva sumus.
<theodulf. carm. 1.139>	Inclyta haec sanctis tribuit solatia cunctis,
<theodulf. carm. 1.140>	Quis ut tuti essent urbs veneranda fuit.
<theodulf. carm. 1.141>	Quos numerare vetat brevitas en istius odae,
<theodulf. carm. 1.142>	Qui patienter opes promeruere poli.
<theodulf. carm. 1.143>	E quibus unus erat comes huic fidissimus Iob.
<theodulf. carm. 1.144>	Haeserat atque illi vis ea fida comes.
<theodulf. carm. 1.145>	Virtutes in eo viguere, et copia rerum,
<theodulf. carm. 1.146>	Pollebatque cluens omnibus ille bonis.
<theodulf. carm. 1.147>	Prole, domo, pecudum servorumque agmine felix,
<theodulf. carm. 1.148>	Atque quod his magis est iure, timore dei.
<theodulf. carm. 1.149>	Invidus armat in hunc sua spicula comminus hostis,
<theodulf. carm. 1.150>	Et murum mentis machina magna ferit.
<theodulf. carm. 1.151>	Temporis in puncto cunctis spoliatus ademptis.
<theodulf. carm. 1.152>	Destitit et dominus, destitit esse pater.
<theodulf. carm. 1.153>	Prosperitas fugit hunc, fugiunt pia dona salutis,
<theodulf. carm. 1.154>	Quod ferat, aut habeat, nil nisi morbus inest.
<theodulf. carm. 1.155>	Pro famulis vermes, pro rebus tabo remansit,
<theodulf. carm. 1.156>	Pro sobole stercus, proque peplo sanies.
<theodulf. carm. 1.157>	Hinc tormenta premunt, ferit os hunc coniugis illinc,
<theodulf. carm. 1.158>	Eius amicorum spicula murus habet.
<theodulf. carm. 1.159>	O memor antiqui sceleris, per coniugis os tu
<theodulf. carm. 1.160>	Rebare, ut primum, hunc vincere posse virum,
<theodulf. carm. 1.161>	Sed iuvat hunc Ratio, iuvat et Patientia mater,
<theodulf. carm. 1.162>	Quis bene mens eius tuta duabus erat.
<theodulf. carm. 1.163>	Prospera quem iustum, patientem adversa tulere,
<theodulf. carm. 1.164>	Hinc bona componit, destruit inde mala.
<theodulf. carm. 1.165>	Cui Ratio galeam praebet, Patientia parmam,
<theodulf. carm. 1.166>	Quis labefactatus sit furor, Ira, tuus.
<theodulf. carm. 1.167>	Haec sequitur vitia scelerata Superbia, mater
<theodulf. carm. 1.168>	Et regina mali, dux et origo doli.
<theodulf. carm. 1.169>	Quae quamquam vitiis cunctis alimenta ministret,
<theodulf. carm. 1.170>	Quod peccare valet hac sine nullus homo:
<theodulf. carm. 1.171>	In geminum duplicata tamen consurgit hiulcum,
<theodulf. carm. 1.172>	Atque biceps formas res habet una duas.
<theodulf. carm. 1.173>	Prima manet probrosus aperta superbia morbus,
<theodulf. carm. 1.174>	Altera ventosae laudis inane scelus.
<theodulf. carm. 1.175>	Seu soror est eius, seu neptis, filia sive,
<theodulf. carm. 1.176>	Trux natura tamen una duabus inest.
<theodulf. carm. 1.177>	Gloria vana tibi quadruplex, Iactantia, gliscit,
<theodulf. carm. 1.178>	Quattuor et plagis percutis atra plagas.
<theodulf. carm. 1.179>	Sunt quibus est donum, sed danti nescia turba
<theodulf. carm. 1.180>	Detrectant grates reddere rite deo.
<theodulf. carm. 1.181>	Et sunt qui sibimet meritorum insignia fingunt,
<theodulf. carm. 1.182>	Atque illis tribuunt non sua dona deo.
<theodulf. carm. 1.183>	Ast alii donum nec habent nec habere valebunt,
<theodulf. carm. 1.184>	Sed tumido sese corde id habere putant.
<theodulf. carm. 1.185>	Nulla, reor, homini est maior iactantia, quam qui
<theodulf. carm. 1.186>	Se solum quiddam posse vel esse putat.
<theodulf. carm. 1.187>	Angelus inde ruit, quoniam se solius unum
<theodulf. carm. 1.188>	Esse potestatis est ratus et iubaris,
<theodulf. carm. 1.189>	Proque polo sudo tetrum est mercatus Avernum,
<theodulf. carm. 1.190>	Exter et angelico est factus honore miser.
<theodulf. carm. 1.191>	Scinditur in partes inflata Superbia ternas,
<theodulf. carm. 1.192>	Sicque triceps trino Cerberus ore vorat.
<theodulf. carm. 1.193>	Denique prima in eis quibus est transgressio legis,
<theodulf. carm. 1.194>	Quam dum quis temnit, iure superbus inest.
<theodulf. carm. 1.195>	Linquitur et toties, quoties obsistitur illi,
<theodulf. carm. 1.196>	Tunc peccat quis cum quod vetat illa facit.
<theodulf. carm. 1.197>	Idcirco initium peccati lex canit illam,
<theodulf. carm. 1.198>	Linquere iussa dei hac quod sine nemo valet.
<theodulf. carm. 1.199>	Quae iubet ergo fiant, vetat et quae exotica sunto
<theodulf. carm. 1.200>	Lex pia, tunc procul est omne opus horrificum.
<theodulf. carm. 1.201>	Porro alii affectant socios contemnere cunctos,
<theodulf. carm. 1.202>	Et quod habent, solos semet habere putant.
<theodulf. carm. 1.203>	Estque secundo horum, legis custodia quorum
<theodulf. carm. 1.204>	Protinus inflari corda superba facit.
<theodulf. carm. 1.205>	Unde forent humiles, certant inde esse superbi,
<theodulf. carm. 1.206>	Mercanturque bono munere grande malum.
<theodulf. carm. 1.207>	Hoc, Pharisaee, sacri facis in testudine templi,
<theodulf. carm. 1.208>	Me miserum, plures hoc modo prorsus agunt.
<theodulf. carm. 1.209>	Ut gaza tuta manet docto custode reposta,
<theodulf. carm. 1.210>	Servat mens humilis sic opus omne bonum.
<theodulf. carm. 1.211>	Tertia pars horum, quibus est inflatio morum,
<theodulf. carm. 1.212>	Quos tumor elatae mentis ad alta levat.
<theodulf. carm. 1.213>	Subdier imperio qui dedignantur honesto,
<theodulf. carm. 1.214>	Spernere maiorum et dicta vel acta student.
<theodulf. carm. 1.215>	Et quia discipuli probitatis inesse recusant.
<theodulf. carm. 1.216>	Idcirco erroris turba magistra fiunt.
<theodulf. carm. 1.217>	Nosseque quae ignorant nequeunt, quia posse putant se,
<theodulf. carm. 1.218>	Sic male praecipites mens vaga fallit eos.
<theodulf. carm. 1.219>	Namque unus cunctis extat modus iste superbis.
<theodulf. carm. 1.220>	Se pretii ut magni semper inesse putent;
<theodulf. carm. 1.221>	Fraternis nunquam adsensum praebere loquelis,
<theodulf. carm. 1.222>	Omnibus et reri se meliora loqui;
<theodulf. carm. 1.223>	Sensibus ingeniisque suis non ullius uti,
<theodulf. carm. 1.224>	Spernere consilii seu melioris opem,
<theodulf. carm. 1.225>	Falsaque ferre suis laudum praeconia rebus.
<theodulf. carm. 1.226>	Dispicere alterius dicta vel acta simul.
<theodulf. carm. 1.227>	Despectis paribus, minimis, maioribus, atque
<theodulf. carm. 1.228>	Iam sibi sive suis nil sociale putant.
<theodulf. carm. 1.229>	Nil placida ratione gerunt, sic avia curva
<theodulf. carm. 1.230>	Carpentes rectam deseruere viam.
<theodulf. carm. 1.231>	Sed medicina dei morbos excludit iniquos,
<theodulf. carm. 1.232>	Et facit ut redeat officiosa salus.
<theodulf. carm. 1.233>	Dum timet ergo animus virtutum luce carere,
<theodulf. carm. 1.234>	Et vitiorum aegre nube nigrante tegi
<theodulf. carm. 1.235>	Pellitur extemplo tuus, o Iactantia, morbus,
<theodulf. carm. 1.236>	Nonque animum illectum gloria vana linit.
<theodulf. carm. 1.237>	Morbida seu ve abicit metus et contagia pestis,
<theodulf. carm. 1.238>	Sic sordes aedis aspera scopa abigit.
<theodulf. carm. 1.239>	Teque, superba lues, furor et ventose, repellit
<theodulf. carm. 1.240>	Exemplum humilis regis, et eius amor,
<theodulf. carm. 1.241>	Et metus angelicae caelesti ex arce ruinae,
<theodulf. carm. 1.242>	Unde miser praeceps corde tumente ruit.
<theodulf. carm. 1.243>	Ille superba loquens, de caelo in Tartara mersus,
<theodulf. carm. 1.244>	Horridus est daemon, qui angelus ante fuit.
<theodulf. carm. 1.245>	At dominus humilis veniens ex aetheris arce,
<theodulf. carm. 1.246>	Agmina caelicolis terrea consociat.
<theodulf. carm. 1.247>	Terreat ergo hominum genus illius atra ruina,
<theodulf. carm. 1.248>	Mulceat ascensus et redimentis heri.
<theodulf. carm. 1.249>	Mens elata cadit hominis, prostrata resurgit,
<theodulf. carm. 1.250>	Quo mage iuncta solo, sic mage iuncta polo.
<theodulf. carm. 1.251>	Descendendo subit, patitur scandendo ruinam,
<theodulf. carm. 1.252>	Per numeros et eunt cuncta gradusque suos.
<theodulf. carm. 1.253>	Omnia iudicio sunt dispensanda superno,
<theodulf. carm. 1.254>	Quod premit elatos, erigit et humiles.
<theodulf. carm. 1.255>	Quae per prata parum vitiorum, Musa, measti,
<theodulf. carm. 1.256>	In tepidi libri sistito fine gradum.
<theodulf. carm. 1.257>	Cladibus his septem totum vastaverat orbem,
<theodulf. carm. 1.258>	Hisque triumphator totius orbis erat.
<theodulf. carm. 1.259>	His genus humanum vitiis ferus hostis habebat
<theodulf. carm. 1.260>	Captivum, his armis subdideratque sibi.
<theodulf. carm. 1.261>	Perculit et primum probrosus ut ille parentem,
<theodulf. carm. 1.262>	Illius in totum sic movet arma genus.
<theodulf. carm. 1.263>	Et quibus hunc armis scelerata mente subegit,
<theodulf. carm. 1.264>	His sibi progeniem subdere certat atrox.
<theodulf. carm. 1.265>	Est gula namque vorax, sequitur hanc moechia turpis,
<theodulf. carm. 1.266>	Fraus et avaritiae, seu scelus invidiae,
<theodulf. carm. 1.267>	Tristitia hinc segnis, furiosae morbus et irae,
<theodulf. carm. 1.268>	Duxque harum his superest inde superba lues.
<theodulf. carm. 1.269>	Arma sed haec posuit deus his contraria larvis,
<theodulf. carm. 1.270>	Harum adnulletur quis sapienter opus.
<theodulf. carm. 1.271>	Sic adhibet sapiens medicus contraria morbis
<theodulf. carm. 1.272>	Arma e diverso, detur ut alma salus,
<theodulf. carm. 1.273>	Frigida componens calidis, humentia siccis,
<theodulf. carm. 1.274>	Mollia eum duris, lenibus hirta etiam.
<theodulf. carm. 1.275>	Sancta gulae ingluviem superant ieiunia foedam,
<theodulf. carm. 1.276>	Quae mortale genus afficit, artat, agit.
<theodulf. carm. 1.277>	Virgo pudicitia, specioso compta decore,
<theodulf. carm. 1.278>	Extinguit flammas, tetra libido, tuas.
<theodulf. carm. 1.279>	Vincit avaritiam felix operatio dandi,
<theodulf. carm. 1.280>	Dextera larga gerit cum pietatis opus.
<theodulf. carm. 1.281>	Invidiam superat domini et dilectio fratrum,
<theodulf. carm. 1.282>	Huius et actu eius omne fatiscit opus.
<theodulf. carm. 1.283>	Tristitiamque fugat fraterna locutio segnem,
<theodulf. carm. 1.284>	Orandi et studium, lectio sive sacra.
<theodulf. carm. 1.285>	At secura iram frangit patientia diram
<theodulf. carm. 1.286>	Lenis, et illius spicula saeva terit.
<theodulf. carm. 1.287>	Frangitur exemplis inflata superbia Christi,
<theodulf. carm. 1.288>	Hancque metus poenae solvit et almus amor.
<theodulf. carm. 1.289>	Sic medicus hic per contraria saepe medetur,
<theodulf. carm. 1.290>	Fert et ab oppositis saepe salutis opem.
<theodulf. carm. 1.291>	Saepe etiam per res similes conferre medelam
<theodulf. carm. 1.292>	Vulneribus huius assolet alma manus,
<theodulf. carm. 1.293>	Longaque dat longis, adhibetque rotunda rotundis
<theodulf. carm. 1.294>	Emplastra, et modulo vulneris aptat ea.
<theodulf. carm. 1.295>	Ligno mors subiit, redit et vita inclyta ligno,
<theodulf. carm. 1.296>	Illam gustus agit, hanc crucis altus honos.
<theodulf. carm. 1.297>	Virgo vetus mortem, retulit nova virgo salutem,
<theodulf. carm. 1.298>	Haec suadendo virum, haec generando deum.
<theodulf. carm. 1.299>	Prisca virago viro letum fert, at nova Christum
<theodulf. carm. 1.300>	Vivere discipulis nuntiat ecce piis.
<theodulf. carm. 1.301>	Angue loquente subit morbus, pendente fatiscit,
<theodulf. carm. 1.302>	Hoc squamosus atrox, aereus illud agit.
<theodulf. carm. 1.303>	Esca dedit mortem, vitam concedit et esca,
<theodulf. carm. 1.304>	Tunc dabat Eva nocens, das modo, Christe potens.
<theodulf. carm. 1.305>	Virga abit in colubrum, redit hinc in virgea membra,
<theodulf. carm. 1.306>	Christus it in mortem, vivus et inde redit.
<theodulf. carm. 1.307>	Virga potestatem signat, mortemque chelydrus,
<theodulf. carm. 1.308>	Hinc bene succedunt ista vel illa sibi.
<theodulf. carm. 1.309>	Dividit illa solum, peragit seu signa pavenda,
<theodulf. carm. 1.310>	Quam retines legis, inclyte Mose, typo.
<theodulf. carm. 1.311>	Convenit et mortis queat ut gestare figuram
<theodulf. carm. 1.312>	Serpens, quod per eum mors maledicta subit.
<theodulf. carm. 1.313>	Quae per prata parum vitiorum, Musa, measti,
<theodulf. carm. 1.314>	Tempus adest, isto sistito fine gradum.

<theodulf. carm. 2.1>	Quarte libelle, tribus iam nunc succede peractis,
<theodulf. carm. 2.2>	Praevius et fratrum quo vocat ordo, subi.
<theodulf. carm. 2.3>	Famina qui mutis, qui dat vestigia claudis,
<theodulf. carm. 2.4>	Qui his tulit auxilium, hic tibi, posce, ferat.
<theodulf. carm. 2.5>	His generale fuit fundendum dogma per omnes,
<theodulf. carm. 2.6>	Ast opus istud erit iam speciale tibi.
<theodulf. carm. 2.7>	Primus habet sanctae quaedam documenta fidei,
<theodulf. carm. 2.8>	Resque quibus notus est pius eius apex.
<theodulf. carm. 2.9>	Quo sit habenda modo breviter canit ipsa secundus,
<theodulf. carm. 2.10>	Quae loca sint reprobis, quaeve parata piis.
<theodulf. carm. 2.11>	Tertius horrenda bellum cum gente gerendum
<theodulf. carm. 2.12>	Edocet, et socios qua valet armat ope.
<theodulf. carm. 2.13>	Fundamen fidei, fabricae incrementa salubris
<theodulf. carm. 2.14>	Hi bene componunt, dant pia iura loco.
<theodulf. carm. 2.15>	Obsistunt vitiis, cives virtutibus armant
<theodulf. carm. 2.16>	Componuntque urbem milite, lege, fide.
<theodulf. carm. 2.17>	Ipse sacerdotes ad moenia nostra vocato,
<theodulf. carm. 2.18>	Horumque obsequii sit tibi cura pii.
<theodulf. carm. 2.19>	Horum te primum genibus prostrare memento,
<theodulf. carm. 2.20>	Ut benedicaris, cernuus inde roga.
<theodulf. carm. 2.21>	Cum fueris sanctis manibus gremiisque receptus,
<theodulf. carm. 2.22>	Oribus et collis oscula ferre para.
<theodulf. carm. 2.23>	Oscula cum dederint, supplex tamen oscula sume,
<theodulf. carm. 2.24>	Teque locuturum scilicet esse cane.
<theodulf. carm. 2.25>	At tibi cum fuerit concessa licentia fandi,
<theodulf. carm. 2.26>	Excusa auctorem, qua potes, usque tuum,
<theodulf. carm. 2.27>	Quod rem congressus non sim temerarius istam,
<theodulf. carm. 2.28>	Mens nec praesumptrix cogat ad istud opus.
<theodulf. carm. 2.29>	Nec me praesulibus doctorem praefero sanctis,
<theodulf. carm. 2.30>	Quorum vita mihi norma salutis inest,
<theodulf. carm. 2.31>	Parva sed in magna cum sim levitide turba
<theodulf. carm. 2.32>	Pars, placet ut patres qua queo sorte iuvem.
<theodulf. carm. 2.33>	Quique pio cupio, soleo, vel debeo voto
<theodulf. carm. 2.34>	His servire humilis, hisque favere libens.
<theodulf. carm. 2.35>	Ut bene sella solo emineat, pulvillus et illi,
<theodulf. carm. 2.36>	Est cura ut votis sit patris apta satis.
<theodulf. carm. 2.37>	Linea crusque pedesque tegant talaria ut apte,
<theodulf. carm. 2.38>	Quis super addatur campagus ipse decens.
<theodulf. carm. 2.39>	Fundere aquam palmis, mantilia ferre studemus
<theodulf. carm. 2.40>	Impexo, tunicis instita longa damus.
<theodulf. carm. 2.41>	Candida ut extensis niteat dalmatica rugis,
<theodulf. carm. 2.42>	Fimbria neve erret huic sine lege levis.
<theodulf. carm. 2.43>	Pallia ut ornate, chlamys ut bene pendeat ipsa
<theodulf. carm. 2.44>	Certo, manusque caput sedula comit ei.
<theodulf. carm. 2.45>	Est labor et digitis, si quae sint, tollere sordes,
<theodulf. carm. 2.46>	Plantis ac lotis subnitidare patrem.
<theodulf. carm. 2.47>	Lumine de accenso si cera aut humor olivi
<theodulf. carm. 2.48>	Defluit, haec digitis veste fugantur item.
<theodulf. carm. 2.49>	Occupat et faciem si sudor, tergimus illam,
<theodulf. carm. 2.50>	Si pulvis vestes, excutiendus erit.
<theodulf. carm. 2.51>	Frigus ut abscedat substramus pallia plantis,
<theodulf. carm. 2.52>	Fervorem falsi flaminis aura fugat.
<theodulf. carm. 2.53>	"Temptet", ait dominus, "si caecus ducere caecum,
<theodulf. carm. 2.54>	Corruet in foveam lapsus uterque simul,"
<theodulf. carm. 2.55>	Pravus et indoctus, cum sit prohibendus uterque,
<theodulf. carm. 2.56>	Hic quod iniqua gerit, hic quia sancta tacet.
<theodulf. carm. 2.57>	Adsolet ambabus constringi pestibus unus
<theodulf. carm. 2.58>	Rector, si rector iure vocandus erit,
<theodulf. carm. 2.59>	Qui nocet exemplo, qui non iuvat arte docendi,
<theodulf. carm. 2.60>	Quo nequit aut sua mens, aut aliena regi.
<theodulf. carm. 2.61>	Improbat indoctos his verbis sanctus Esaias
<theodulf. carm. 2.62>	Rectores, domini verba sacrata canens:
<theodulf. carm. 2.63>	"Pastores ipsi non te, prudentia, norunt,
<theodulf. carm. 2.64>	Sed speculatorum concio lucis egens
<theodulf. carm. 2.65>	Caecaque, quos graviter premit ignorantia cunctos,
<theodulf. carm. 2.66>	Turbaque latrandi est viribus orba canum."
<theodulf. carm. 2.67>	Heu facinus, heu grande nefas, cum norma salutis
<theodulf. carm. 2.68>	Qui fore debuerat, fit via duxque mali.
<theodulf. carm. 2.69>	Ipsius exemplo quotquot periere, malignis
<theodulf. carm. 2.70>	Pro cunctis poenas, ut reor, ipse dabit.
<theodulf. carm. 2.71>	Sontior hic fure est, praedone et sontior atro,
<theodulf. carm. 2.72>	Hic quia plus rebus, mentibus ipse nocet.
<theodulf. carm. 2.73>	Externas hic tollit opes, hic intima vastat,
<theodulf. carm. 2.74>	Namque animam carni quis super esse neget?
<theodulf. carm. 2.75>	Est etiam qui recta docet, sed iniqua gerendo
<theodulf. carm. 2.76>	Destruit hoc actu, quod struit oris ope.
<theodulf. carm. 2.77>	Hic se perverso demens iaculatur ab actu,
<theodulf. carm. 2.78>	Dum mala quae gestis perpetrat, ore ferit.
<theodulf. carm. 2.79>	Hic aliis prodest, sibimet prodesse recusat,
<theodulf. carm. 2.80>	Atque aliis vivens mortuus ipse sibi est.
<theodulf. carm. 2.81>	Hic monet esse alios, sibi fit sine mente, sed inde
<theodulf. carm. 2.82>	Cerea lux aliis, fis cinis ipse tibi.
<theodulf. carm. 2.83>	Est etiam gravis ille modus, quo pellere probra
<theodulf. carm. 2.84>	Rite valet nullus, dummodo probra gerit.
<theodulf. carm. 2.85>	Qua, rogo, sorte queat sordens abstergere sordes,
<theodulf. carm. 2.86>	Evigilare alios quem sopor altus habet?
<theodulf. carm. 2.87>	Quaeve iacens facies studeat relevare iacentes,
<theodulf. carm. 2.88>	Aut curare paret vulnera vulnus habens?
<theodulf. carm. 2.89>	Cessat ab ingluvie praesul compescere ventris
<theodulf. carm. 2.90>	Plebes, si dapibus pressus et ipse iacet.
<theodulf. carm. 2.91>	Haud vetat hic vinum, si sese ingurgitet illo,
<theodulf. carm. 2.92>	Ebrius haud populo "Sobrius esto, canet.
<theodulf. carm. 2.93>	Non vitia spernenda monet, quibus ipse gravatur,
<theodulf. carm. 2.94>	Virtutumque expers non iter aptat eis.
<theodulf. carm. 2.95>	Compos avaritiae non eius voce fatiscit,
<theodulf. carm. 2.96>	Quem ligat istius pestis adunca manus.
<theodulf. carm. 2.97>	Non odii poterit mordaces solvere nodos,
<theodulf. carm. 2.98>	Cuius mens odii monstra nefanda gerit.
<theodulf. carm. 2.99>	Plebem tranquilla nequit hic componere pace,
<theodulf. carm. 2.100>	Qui nulla plebi pace ligatus inest.
<theodulf. carm. 2.101>	Aut irae stimulos quibus armis frangere quibit,
<theodulf. carm. 2.102>	Lurida quem praedam fecerit ira suam?
<theodulf. carm. 2.103>	An sedat vacuum quem vana superbia ventum
<theodulf. carm. 2.104>	Perflat, si tensus flatibus eius eat?
<theodulf. carm. 2.105>	Quove modo poterit contemptum suadere mundi?
<theodulf. carm. 2.106>	Hunc nisi contemnit, temnitur ipse monens.
<theodulf. carm. 2.107>	Quem favor humanus docuit mulcere potentes,
<theodulf. carm. 2.108>	Quando hic iudicibus iura tenere canet?
<theodulf. carm. 2.109>	At dicet miseros pietatis lege tuendos,
<theodulf. carm. 2.110>	Hos si quaque valet sorte gravare gravat?
<theodulf. carm. 2.111>	Quem levat aerio pendens iactantia fune,
<theodulf. carm. 2.112>	Fertque in deterius ambitiosa lues,
<theodulf. carm. 2.113>	Vane iactantem iactans haud ille coercet,
<theodulf. carm. 2.114>	Nec cuidam dicet "Ambitione care".
<theodulf. carm. 2.115>	Qua sorte examen magnum canet iste timendum,
<theodulf. carm. 2.116>	Me miserum, quod non forsitan iste timet?
<theodulf. carm. 2.117>	Cuius lingua operis proprii est fraenata lupatis,
<theodulf. carm. 2.118>	Probra aliena tacet ne ferat aure sua.
<theodulf. carm. 2.119>	Hic bona non suadet quae non fortasse peregit,
<theodulf. carm. 2.120>	Et mala non prohibet, quae miser ipse gerit.
<theodulf. carm. 2.121>	Non ego, pontificum dum vitam scribo malorum,
<theodulf. carm. 2.122>	Aut decus ipse piis, aut, mea Musa, tibi,
<theodulf. carm. 2.123>	Pulchra nec urticis exuro lilia scabris,
<theodulf. carm. 2.124>	Nec segetes dumis, trux paliure, tuis.
<theodulf. carm. 2.125>	Mollibus in pratis miscentur mollia duris,
<theodulf. carm. 2.126>	Noxia cum nitidis semina gestat ager.
<theodulf. carm. 2.127>	Hortus aromaticis redolens pulcherrimus herbis,
<theodulf. carm. 2.128>	Gestat nidorem saepe, cicuta, tuum.
<theodulf. carm. 2.129>	Nam mala mixta bonis, bona pravis, ire per aevum
<theodulf. carm. 2.130>	Quis neget, aut dubitans diffiteatur homo?
<theodulf. carm. 2.131>	Namque revellendum et vitioso semine purum
<theodulf. carm. 2.132>	Crescere messis herus tempus in usque iubet.
<theodulf. carm. 2.133>	Christi in ovile manent agnis cum lenibus haedi,
<theodulf. carm. 2.134>	Expectatque pios dextra, sinistra reos.
<theodulf. carm. 2.135>	Mystica permixtos ceperunt retia pisces,
<theodulf. carm. 2.136>	Pars bona lecta viget, pars mala iacta perit.
<theodulf. carm. 2.137>	Ecclesiae quod ager, quod ovile et retia gestant,
<theodulf. carm. 2.138>	Cur non gestabit carminis huius opus?
<theodulf. carm. 2.139>	Aut cur multorum non certet pingere mores
<theodulf. carm. 2.140>	Cunctorum mores emaculare parans?
<theodulf. carm. 2.141>	Illius insignis radiabat lumine vestis,
<theodulf. carm. 2.142>	Blanditiasque hominum visibus illa dabat.
<theodulf. carm. 2.143>	At tibi virtutum dent ornamenta decorem,
<theodulf. carm. 2.144>	Atque oculis cordis qua potes usque fave.
<theodulf. carm. 2.145>	Illi erat in sacro pollens reverentia cultu,
<theodulf. carm. 2.146>	Et decus in habitu pontificalis opis.
<theodulf. carm. 2.147>	Sancta est in sancta tibimet reverentia matre,
<theodulf. carm. 2.148>	Et vitae studiis, actibus inque piis.
<theodulf. carm. 2.149>	Aurea pontificis cingebat lamina frontem,
<theodulf. carm. 2.150>	Qua bis binus apex nomen herile dabat.
<theodulf. carm. 2.151>	At tibi frons mentis cingatur sensibus almis,
<theodulf. carm. 2.152>	Christum euangelico vox et ab ore tonet.
<theodulf. carm. 2.153>	Sint manifesti actus fidei, probitatis et aequi,
<theodulf. carm. 2.154>	Qui sit virtutum quattuor ordo tibi.
<theodulf. carm. 2.155>	Hi speculantur enim cunctorum comminus actus,
<theodulf. carm. 2.156>	Providus ut proprium pastor ovile solet.
<theodulf. carm. 2.157>	Sicque bonos et amant et amandos iure fatentur,
<theodulf. carm. 2.158>	Quosque ita firmatos ad meliora vocant.
<theodulf. carm. 2.159>	At contra vitii reprimit quos pondus inorme,
<theodulf. carm. 2.160>	Hos quacumque valent sorte levare levant.
<theodulf. carm. 2.161>	At si quos nequeunt vitiorum fasce levare,
<theodulf. carm. 2.162>	Portandos adhibent hos patiendo sibi.
<theodulf. carm. 2.163>	Quis aut vita horum, aut suadet patientia fructum,
<theodulf. carm. 2.164>	Dum hos emendant, hos tolerare parant.
<theodulf. carm. 2.165>	Turba haec est felix, o quantum distat ab ista,
<theodulf. carm. 2.166>	Quae sua, non domini lucra inhianter adit.
<theodulf. carm. 2.167>	Quae prodesse negat, tantum praeesse laborat:
<theodulf. carm. 2.168>	Hoc ad opus stertit, pervigil illud agit.
<theodulf. carm. 2.169>	Quam fera contristant populi peccamina nunquam,
<theodulf. carm. 2.170>	Nec bona laetificant plebe peracta sua.
<theodulf. carm. 2.171>	Ut sua deplorent quae nunquam crimina pravis
<theodulf. carm. 2.172>	Adfore, quae nunquam sollicitando beat.
<theodulf. carm. 2.173>	Ditior ut sit hiat, nam sanctior esse recusat,
<theodulf. carm. 2.174>	Donaque militiae percipit, arma fugit.
<theodulf. carm. 2.175>	Non opus, heu, sed opes, nec onus, sed honor placet illi,
<theodulf. carm. 2.176>	Et bene iuncta secans, haec tenet, illa iacit.
<theodulf. carm. 2.177>	Qui sua, non populi perquirunt commoda, tantum
<theodulf. carm. 2.178>	Dici et pastores, non tamen esse volunt.
<theodulf. carm. 2.179>	Sed neque cura gregis pascendi sive tuendi,
<theodulf. carm. 2.180>	Sed rapidi intendunt quod queat ille capi.
<theodulf. carm. 2.181>	Mentior, egregius si non canit ista prophetes,
<theodulf. carm. 2.182>	Cum modo divinis vocibus ista sonet:
<theodulf. carm. 2.183>	"Israelitarum pravis pastoribus eheu,
<theodulf. carm. 2.184>	Qui sibi multa parant pascua, nulla gregi.
<theodulf. carm. 2.185>	Lacteus humor enim praebebat pabula vobis,
<theodulf. carm. 2.186>	Lanaque deducto vellere vestis erat.
<theodulf. carm. 2.187>	Si quod erat crassum, laniabat turba voratrix.
<theodulf. carm. 2.188>	Nec fuit infirmum consolidare labor.
<theodulf. carm. 2.189>	Aegroto pecori medicamina nulla tulistis,
<theodulf. carm. 2.190>	Et fractum sprevit vestra ligare manus.
<theodulf. carm. 2.191>	Nemo redux studuit deiectum reddere caulis,
<theodulf. carm. 2.192>	Perdita nec vobis quaerere cura fuit.
<theodulf. carm. 2.193>	Dura sed imperio imposuistis iussa maligno,
<theodulf. carm. 2.194>	Et trux sive potens turba fuistis eis.
<theodulf. carm. 2.195>	Agmina sunt ideo balantum sparsa mearum.
<theodulf. carm. 2.196>	Haud quia qui pastor pasceret ullus erat.
<theodulf. carm. 2.197>	Devorat atque illas rabies inimica ferarum,
<theodulf. carm. 2.198>	Praeda quae fit monstris quos vehit orbis ager."
<theodulf. carm. 2.199>	Necdum deposito vitiorum pondere diro,
<theodulf. carm. 2.200>	Ponderis egregii qui petiere locum,
<theodulf. carm. 2.201>	Tramite qui vitae nequeunt praecedere sanctae
<theodulf. carm. 2.202>	Subiectos, quibus haec non bene nota via est.
<theodulf. carm. 2.203>	Quo, rogo, quis pacto sociis quit praevius esse,
<theodulf. carm. 2.204>	Qui modo quod teneat hic quoque nescit iter?
<theodulf. carm. 2.205>	Si calor est, umbram, si frigus, quaerimus ignem,
<theodulf. carm. 2.206>	Quoque iuvare queo, certo iuvare modo.
<theodulf. carm. 2.207>	Quis vetet interius verbis ornare magistrum,
<theodulf. carm. 2.208>	Quem solet exterius comere nostra manus?
<theodulf. carm. 2.209>	Vitae et munditiem cur non adhibere parabo,
<theodulf. carm. 2.210>	Cum modo si sordem non fero vestis habet?
<theodulf. carm. 2.211>	Cur non optabo aeternae adcommoda vitae,
<theodulf. carm. 2.212>	Cum modo quanta queo commoda ferre paro?
<theodulf. carm. 2.213>	Ecclesiae huic debet populus se subdere totum,
<theodulf. carm. 2.214>	Quae laudanda aevum turba per omne manet.
<theodulf. carm. 2.215>	Quae decus et splendor, fundatrix eius et altrix
<theodulf. carm. 2.216>	Nomina magnorum post duodena virum.
<theodulf. carm. 2.217>	Ipse columnarum in Christo firmissimus ordo
<theodulf. carm. 2.218>	Fixus, cui incumbit sedula rite cohors.
<theodulf. carm. 2.219>	Huius sidereae resplendens ianua sedis,
<theodulf. carm. 2.220>	Per quos ad Christum qui cupit intrat ovans.
<theodulf. carm. 2.221>	Cura regendarum quibus est concessa animarum,
<theodulf. carm. 2.222>	Sortiti populos pondera magna ferunt.
<theodulf. carm. 2.223>	Quique incensa precum dant pro peccamine plebis,
<theodulf. carm. 2.224>	Et mala deplorant mixta aliena suis.
<theodulf. carm. 2.225>	Iudicis avertunt inmensi a plebibus iram,
<theodulf. carm. 2.226>	Cum proprio hoc Moyses fratre gerebat opus.
<theodulf. carm. 2.227>	Ille voluntatis chorus est narrator herilis,
<theodulf. carm. 2.228>	Credula quo duce plebs scandit ad alta poli.
<theodulf. carm. 2.229>	Adsertor veri, perversi dogmatis hostis,
<theodulf. carm. 2.230>	Hoc vocat et retinet, id fugat atque abigit.
<theodulf. carm. 2.231>	Conscia quae pravi metuet plebs visibus ipsis,
<theodulf. carm. 2.232>	Quae bona, mellifluum sentit inesse sibi.
<theodulf. carm. 2.233>	Oppressi est tutor populi, vindexque benignus,
<theodulf. carm. 2.234>	Catholica hunc vocitat concio cuncta patrem.
<theodulf. carm. 2.235>	Praemia luciflui promittunt ardua regni,
<theodulf. carm. 2.236>	Quo chorus angelicus, quo pia turba patrum
<theodulf. carm. 2.237>	Quae capit et sanctus qui sudat miles in armis,
<theodulf. carm. 2.238>	Hosteque ab horrifico victor ad astra volat.
<theodulf. carm. 2.239>	Dant pia dum faciunt operum documenta bonorum
<theodulf. carm. 2.240>	Suntque dei populo norma decusque pium.
<theodulf. carm. 2.241>	Hic est aedituus coetus, qui clavibus almis,
<theodulf. carm. 2.242>	Et serat et reserat, et ligat et religat.
<theodulf. carm. 2.243>	Regis et inde sacra quo dispensante supremi,
<theodulf. carm. 2.244>	Turba nitet gradibus officiosa suis.
<theodulf. carm. 2.245>	Quos non ambitio, sed vitae gloria, vexit
<theodulf. carm. 2.246>	Ad loca sublimis editiora gradus.
<theodulf. carm. 2.247>	Quos non humani provexit penna favoris,
<theodulf. carm. 2.248>	Sed tulit, alme deus, munus ad alta tuum.
<theodulf. carm. 2.249>	Qui sibi primatus proprio de culmine nunquam
<theodulf. carm. 2.250>	Applaudunt, humilis mens quibus atque pia est.
<theodulf. carm. 2.251>	Quos honor acceptus non inflat flamine vano.
<theodulf. carm. 2.252>	Sed premit imposito pondus herile iugo.
<theodulf. carm. 2.253>	Cum non primatus, sed sarcina mente tenetur.
<theodulf. carm. 2.254>	Nec quam celsus honos, sed grave quam sit onus.
<theodulf. carm. 2.255>	Sic equus ornatus phaleris, bullisque superbis
<theodulf. carm. 2.256>	Ingemit, ascensor dum sibi calcar agit.
<theodulf. carm. 2.257>	Res bona si pateat, procul ac simulatio si sit,
<theodulf. carm. 2.258>	Saepe iuvat qui dat se quoque rite sequi.
<theodulf. carm. 2.259>	Namque opera inspectent, praecepit, vestra, redemptor,
<theodulf. carm. 2.260>	Vestrum ut glorificent qui est super astra patrem.
<theodulf. carm. 2.261>	Illius ergo caput resplendens mitra tegebat,
<theodulf. carm. 2.262>	Contegat et mentem ius pietasque tuam.
<theodulf. carm. 2.263>	Corporis arx caput est, animae mens, si haeret amori
<theodulf. carm. 2.264>	Illa creatoris, quid homo maius habet?
<theodulf. carm. 2.265>	In qua divinae exprimitur bonitatis imago,
<theodulf. carm. 2.266>	Moribus in sanctis si huic bene iuncta manet.
<theodulf. carm. 2.267>	Si licet exemplum de rebus sumere parvis,
<theodulf. carm. 2.268>	Annulus effigiem sic tibi, cera, premit.
<theodulf. carm. 2.269>	Sit tibi secretum pro pulchro pondere dogma,
<theodulf. carm. 2.270>	Quod circumscriptae balteus aptet opis.
<theodulf. carm. 2.271>	Plurima si rudibus pandantur mentibus, obsunt,
<theodulf. carm. 2.272>	Plura, suo ni sint ordine dicta, nocent.
<theodulf. carm. 2.273>	Sic alimenta iuvant plures, quae pluribus obsunt,
<theodulf. carm. 2.274>	Tempus et ordo cuique est, sunt sua cuique loca.
<theodulf. carm. 2.275>	Dogmatis hic tunicam tibi circumspectio cingat,
<theodulf. carm. 2.276>	Virtutum omnicolor haec super ephod eat.
<theodulf. carm. 2.277>	Pura sit alma chlamys cunctas fugiendo sed artes.
<theodulf. carm. 2.278>	Virtutumque aliis sit variata bonis.
<theodulf. carm. 2.279>	Namque sacerdotes David, sanctissimus heros,
<theodulf. carm. 2.280>	Iustitiae vestes orat habere pias.

<theodulf. carm. 3.1>	Tanta dei bonitas fragiles nos instruit, ornat,
<theodulf. carm. 3.2>	Ut sua de propriis nostra gerat merita.
<theodulf. carm. 3.3>	Et sine qua bona nulla fiunt, quaeque efficit eius
<theodulf. carm. 3.4>	Gratia, sint nostris adnumeranda bonis.
<theodulf. carm. 3.5>	Dat bene velle pius, peragi quoque donat et ipsum,
<theodulf. carm. 3.6>	Praevenit hic, sequitur nos opus eius ibi.
<theodulf. carm. 3.7>	Hinc fit ut initium, perfectio detur et illinc,
<theodulf. carm. 3.8>	Sic capite et cauda est hostia grata deo.
<theodulf. carm. 3.9>	Proque bonis propriis clemens sua praemia donat,
<theodulf. carm. 3.10>	Concordet noster si bene nisus ei.

<theodulf. carm. 4.1>	Nec malus attendit, quod vates inclytus orat,
<theodulf. carm. 4.2>	Dum sese ereptum talibus esse cupit.
<theodulf. carm. 4.3>	"Ne des una", inquit, "me cum peccante tumultum,
<theodulf. carm. 4.4>	Nec perdas cum his, qui semper iniqua gerunt.
<theodulf. carm. 4.5>	Quorum pacificos affatus proximus audit,
<theodulf. carm. 4.6>	Cordibus inque horum plurima saeva latent.
<theodulf. carm. 4.7>	Da, deus, his operum iusta incrementa suorum,
<theodulf. carm. 4.8>	Iuxta et nequitiae dira reperta suae.
<theodulf. carm. 4.9>	Congrua pro manuum his sint gestis vota suarum,
<theodulf. carm. 4.10>	Pro meritis merces, obsecro, detur eis.
<theodulf. carm. 4.11>	Et quod opus domini, sua nec pia facta scierunt,
<theodulf. carm. 4.12>	Perde illos, et non aedificabis eos."
<theodulf. carm. 4.13>	Inclyta ceu legis iubet hoc censura beatae,
<theodulf. carm. 4.14>	Cum vox terribilis talia dicta tonat:
<theodulf. carm. 4.15>	"Non mensura duplex tibi sit, non pondus iniquum,
<theodulf. carm. 4.16>	Pura ut simplicitas mente sit, ore sonet.
<theodulf. carm. 4.17>	Et modius tibi sit iustus, sextarius aequus,
<theodulf. carm. 4.18>	Scilicet ut nos non occupet ulla fraus.
<theodulf. carm. 4.19>	Displicet altithrono duplex pellacia semper,
<theodulf. carm. 4.20>	Cor rectum et simplex arbiter aequus amat.

<theodulf. carm. 5.1>	Namque per egregium ieiunia sancta prophetem
<theodulf. carm. 5.2>	Haec accepta sibi rex deus ipse probat.
<theodulf. carm. 5.3>	"Solvite iuncturas", ait, "impietatis iniquae,
<theodulf. carm. 5.4>	Solvite fasciculos, qui male saepe premunt.
<theodulf. carm. 5.5>	Fac ut eat liber, constrictus qui fuit ante,
<theodulf. carm. 5.6>	Disruptum sit onus prorsus et omne tibi.
<theodulf. carm. 5.7>	Quem manet esuries, panem ne frangere temne,
<theodulf. carm. 5.8>	Sit vagus et sit egens ductus in aede tua.
<theodulf. carm. 5.9>	Vestito nudum, et propriam ne despice carnem,
<theodulf. carm. 5.10>	Eiusdem quoniam conditionis ines.
<theodulf. carm. 5.11>	Tunc ut mane tuae prorumpet gloria lucis,
<theodulf. carm. 5.12>	Et celer exoritur mox tua certa salus.
<theodulf. carm. 5.13>	Praecedentque tuam faciem pia iura tonantis,
<theodulf. carm. 5.14>	Colliget et temet gloria sancta dei.
<theodulf. carm. 5.15>	Tunc cum poscis, heri pietas te exaudiet almi,
<theodulf. carm. 5.16>	"Adsum clamanti", dicet et ipse tibi."

<theodulf. carm. 6.1>	Nil horum fixe geris, haec tamen omnia ficte
<theodulf. carm. 6.2>	Fers simulator, habes qui simulacra boni.
<theodulf. carm. 6.3>	Qui mala certa gerit bona seu simulata malignus,
<theodulf. carm. 6.4>	Odit qui quod amat, quod deus odit amat.
<theodulf. carm. 6.5>	"Quae deus odit", ait sapiens rex, "denique sex sunt,
<theodulf. carm. 6.6>	Quod detestatur mens sua, septimum inest:
<theodulf. carm. 6.7>	Sublimes oculos, mendacis famina linguae,
<theodulf. carm. 6.8>	Sanguinis insontis quis fluit unda, manus,
<theodulf. carm. 6.9>	Corque quod inmundum meditatio prava frequentat,
<theodulf. carm. 6.10>	Pernicesque pedes in mala quaeque gradi;
<theodulf. carm. 6.11>	Fallacem testem mendacia saeva canentem,
<theodulf. carm. 6.12>	Et qui inter fratres iurgia dira serit."
<theodulf. carm. 6.13>	Haec mala cuncta gerit, gessit, geret improbus, amens.
<theodulf. carm. 6.14>	Est sua mens probris usque repleta malis.

<theodulf. carm. 7.1>	Quicquid habet variis completus gentibus orbis,
<theodulf. carm. 7.2>	Non sibi sufficerent, si sua cuncta forent.
<theodulf. carm. 7.3>	Huius erit promptus capiendi semper Avernus,
<theodulf. carm. 7.4>	Nec Stygis impleri tetra barathra queunt.
<theodulf. carm. 7.5>	Quod Chryse atque Argyra et quod Taprobanicus orbis,
<theodulf. carm. 7.6>	Quorum sublimes esse feruntur opes.
<theodulf. carm. 7.7>	Indus habens gemmas, pigmenta et eburnea monstra,
<theodulf. carm. 7.8>	Obrizi atque auri dives Ophir regio.
<theodulf. carm. 7.9>	Assur odorato veniat si plenus amomo,
<theodulf. carm. 7.10>	Divitiasque suas Persis et ipsa ferat.
<theodulf. carm. 7.11>	Cumque suo prope sit longinquus thure Sabaeus,
<theodulf. carm. 7.12>	Atque Eudaemonicus munera portet Arabs.
<theodulf. carm. 7.13>	Si veniat Bagatat Agarenis rebus onusta,
<theodulf. carm. 7.14>	Urbs et Achaemeniis quae fuit alta locis.
<theodulf. carm. 7.15>	Tigris et Euphrates quod habet, Iordanis et ipse,
<theodulf. carm. 7.16>	Atque Palaestinus fert benedictus ager.
<theodulf. carm. 7.17>	Bactraque si quod habent pulchri, et Hircania digni,
<theodulf. carm. 7.18>	Et iuga Bosphoreus quae bene temo regit.
<theodulf. carm. 7.19>	Sericus oceanus vehit, et quod Caspia regna,
<theodulf. carm. 7.20>	Quodque ipso Seres vellere dives habet.
<theodulf. carm. 7.21>	Quod Scytha crudelis, Geta trux, et Sarmata durus,
<theodulf. carm. 7.22>	Quicquid Hydaspis habet, quicquid, Araxe, tuum est.
<theodulf. carm. 7.23>	Quodque Gelonus atrox, quod habet Rhodopeius Ebrus,
<theodulf. carm. 7.24>	Arvaque Riphaeo semper amicta gelu.
<theodulf. carm. 7.25>	Et quod Hyperborea gens fixa sub Elicis axe,
<theodulf. carm. 7.26>	Vel Tanais, vel quod Pontus et Ister habent.
<theodulf. carm. 7.27>	Quod crinitus amat Danus, flavusque Suevus,
<theodulf. carm. 7.28>	Quaeque sub extremo gens Aquilone iacet.
<theodulf. carm. 7.29>	Et quod habet Moesus, Dacus, Thrax, Atticus, Arcas,
<theodulf. carm. 7.30>	Constantine, tua quicquid in urbe viget.
<theodulf. carm. 7.31>	Graecia quod prudens, quod fert Germania fortis,
<theodulf. carm. 7.32>	Quod deformis Abar Pannonicusque Gipes.
<theodulf. carm. 7.33>	Inclyta quae patribus dudum est promissa beatis,
<theodulf. carm. 7.34>	Quicquid Hierusales urbs habet alma dei.
<theodulf. carm. 7.35>	Quod Pelusiacis gens usta vaporibus aptum,
<theodulf. carm. 7.36>	Quod Troclodyta niger, quod Meroensis habet.
<theodulf. carm. 7.37>	Decolor Aethiopum sua si det cuncta caterva,
<theodulf. carm. 7.38>	Et gens sub cancri sidere quaque iacet.
<theodulf. carm. 7.39>	Quod Nomadum populi quod habent tua regna, Iugurtha,
<theodulf. carm. 7.40>	Quodque secant Syrtes, Afraque rura vehunt.
<theodulf. carm. 7.41>	Orbis quod Libycus, vel quod Maurusia tellus,
<theodulf. carm. 7.42>	Quod locus Antaei, hortuli et Hesperidum.
<theodulf. carm. 7.43>	Quod fortunatis praestant sua rura Galaulis,
<theodulf. carm. 7.44>	Quorum multiplices insula gignit opes.
<theodulf. carm. 7.45>	Praebet Atlantiaci quicquid plaga fervida Mauri,
<theodulf. carm. 7.46>	Et gens si qua ortus conscia, Nile, tui est.
<theodulf. carm. 7.47>	Quicquid habet Latium, foecunda Calabria quicquid,
<theodulf. carm. 7.48>	Et Veneti et Ligures, arva et amoena Padi.
<theodulf. carm. 7.49>	Urbsque prius, daemon, tua, iam nunc dedita Christo,
<theodulf. carm. 7.50>	Quod caput orbis ovans, quod pia mater habet,
<theodulf. carm. 7.51>	Fraterno aspersos quae temnens sanguine muros,
<theodulf. carm. 7.52>	Caelica regna petit, fana profana fugit,
<theodulf. carm. 7.53>	Haudque lupa colit hunc alitum, sed virgine natum,
<theodulf. carm. 7.54>	Statque in apostolico robore fixa cluens.
<theodulf. carm. 7.55>	Gallia quod dives, quod fert Hispania pulchra,
<theodulf. carm. 7.56>	Fertilis et rerum Corduba quicquid habet.
<theodulf. carm. 7.57>	Quodque Britannus habet, Scottorum Hibernia quod fert,
<theodulf. carm. 7.58>	Utile si quid habet, si ultima Tile ferat.
<theodulf. carm. 7.59>	Cumque bonis propriis veniat fortissimus Astur,
<theodulf. carm. 7.60>	Qui est decus Hesperidum, miles in arma vigens.
<theodulf. carm. 7.61>	Galliciique soli veniat si cultor opimus,
<theodulf. carm. 7.62>	Finitimis praestat qui bona pulchra suis.
<theodulf. carm. 7.63>	Omnia si sibimet simul haec congesta darentur,
<theodulf. carm. 7.64>	Non sua avara manus ditior inde foret.

<theodulf. carm. 8.1.1>	"Eripe" David, "aquis", orans, "me ex pluribus", inquit,
<theodulf. carm. 8.1.2>	"Externaque manu proles acerba tua.
<theodulf. carm. 8.1.3>	Qui stant vaniloquis furiata mente loquelis,
<theodulf. carm. 8.1.4>	Dextera et est quorum dextera nequitiae.
<theodulf. carm. 8.1.5>	Ceu nova natorum vernat plantatio quorum,
<theodulf. carm. 8.1.6>	Indolis a tenerae quae vegetata die est.
<theodulf. carm. 8.1.7>	Compositae et comptae circumquaque undique natae,
<theodulf. carm. 8.1.8>	Ceu templi inlustris aulica forma dei.
<theodulf. carm. 8.1.9>	Horum et in alterutrum cellaria plena redundant,
<theodulf. carm. 8.1.10>	Atque mero exultat uberiore penu.
<theodulf. carm. 8.1.11>	Simplicitas redit itque illis faetosa bidentum,
<theodulf. carm. 8.1.12>	Corpora sunt horum plurima obesa boum,
<theodulf. carm. 8.1.13>	Nulla parat paries praesentis signa ruinae,
<theodulf. carm. 8.1.14>	Res nec eorum ullus transitus angor agit.
<theodulf. carm. 8.1.15>	Haec sunt cur populum multi dixere beatum,
<theodulf. carm. 8.1.16>	Est felix cuius rex deus eius herus."

<theodulf. carm. 8.2.1>	Hieremias precibus his compellasse tonantem
<theodulf. carm. 8.2.2>	Gaudet, et hac in re talia verba dare:
<theodulf. carm. 8.2.3>	"Cur via peccantum est, iustissime, prospera, rector?
<theodulf. carm. 8.2.4>	Est bene nam cunctis, qui mala quaeque gerunt.
<theodulf. carm. 8.2.5>	A te plantati pulchra radice virescunt,
<theodulf. carm. 8.2.6>	Proficiunt fructus et faciendo suos.
<theodulf. carm. 8.2.7>	Ficto sermone illorum es tu proximus ori,
<theodulf. carm. 8.2.8>	Interiore tamen mentis ab arce procul.
<theodulf. carm. 8.2.9>	Et tu, summe deus, cui singula clausa patescunt,
<theodulf. carm. 8.2.10>	Et bene cognoscis, et bene cernis eos.
<theodulf. carm. 8.2.11>	Hos ita conglomera, sicut tibi victima grex est.
<theodulf. carm. 8.2.12>	Sanctificans iuste tempore mortis eos."

<theodulf. carm. 8.3.1>	Iob quoque sic recinit, tuus, o Patientia, miles,
<theodulf. carm. 8.3.2>	Remque hanc in proprio carmine promit ita:
<theodulf. carm. 8.3.3>	"Cur ergo elata pravorum factio vivit,
<theodulf. carm. 8.3.4>	Sunt confortati, gaza, tuis opibus?
<theodulf. carm. 8.3.5>	Permanet infandum coram illis semen eorum,
<theodulf. carm. 8.3.6>	Turba propinquorum et undique cingit eos.
<theodulf. carm. 8.3.7>	Praesunt securis sincerisque aedibus isti,
<theodulf. carm. 8.3.8>	Nonque super hos est, rex, tua virga, deus.
<theodulf. carm. 8.3.9>	Parturit horum bos, nocuum nec sentit aborsum,
<theodulf. carm. 8.3.10>	Bucula nec foetu fit viduata suo.
<theodulf. carm. 8.3.11>	Inque gregum modulum procedit parvula turba,
<theodulf. carm. 8.3.12>	Exultans variis lusibus atque iocis.
<theodulf. carm. 8.3.13>	Tympana nempe manu retinent, citharasque sonoras,
<theodulf. carm. 8.3.14>	Organeusque sonus gaudia praestat eis.
<theodulf. carm. 8.3.15>	Pluribus inque bonis deducunt tempora vitae,
<theodulf. carm. 8.3.16>	Sed Stygis in puncto tetra barathra petunt."

<theodulf. carm. 9.1>	Namque imitatur eum pietate vel actibus almis,
<theodulf. carm. 9.2>	Qui nobis et herus et pater almus inest.
<theodulf. carm. 9.3>	Cui pietas inmensa manet, clementia dulcis,
<theodulf. carm. 9.4>	Qui precibus dignis semper adesse solet.
<theodulf. carm. 9.5>	Non tantum hic veniam scelerum, sed praemia donat,
<theodulf. carm. 9.6>	Conversis placidus, parcere semper amans.
<theodulf. carm. 9.7>	Si pater est et herus nobis deus inclytus, eius
<theodulf. carm. 9.8>	Sectanda est pietas, actio corde, fide.
<theodulf. carm. 9.9>	Discet amare patrem proles, et verna timere,
<theodulf. carm. 9.10>	Hunc amor, illum aptet ad potiora timor.
<theodulf. carm. 9.11>	Degener existit si proles, verna superbus,
<theodulf. carm. 9.12>	Dedecus inmensum foedat utrumque satis.

<theodulf. carm. 10.1>	Illum non sal, non istum sapientia condit,
<theodulf. carm. 10.2>	Hunc doctrina nequit vincere, sal nec eum.
<theodulf. carm. 10.3>	Doctrinam cuius vanum est adhibere medullis,
<theodulf. carm. 10.4>	Quoque magis doceas, stultior inde fiet.
<theodulf. carm. 10.5>	Sic crudum studeat laterem dum quisque lavare,
<theodulf. carm. 10.6>	Quo magis eluerit, plus facit inde luti.
<theodulf. carm. 10.7>	Quid bona verba iuvant, ubi nil habet alma voluntas,
<theodulf. carm. 10.8>	Aut quid in urticis semina iacta iuvent?
<theodulf. carm. 10.9>	Flava quid horrendis prosunt data mella lacunis,
<theodulf. carm. 10.10>	Quid litor aut olei stercore mixtus aget?
<theodulf. carm. 10.11>	Quid iuvat aurito lyra si persultet asello,
<theodulf. carm. 10.12>	Cornigero aut lituus si strepat arte bovi?
<theodulf. carm. 10.13>	Sole oriente viget quantum tua visio, caece,
<theodulf. carm. 10.14>	Tantum eius sensus post bona verba solet.
<theodulf. carm. 10.15>	Carmina plura queunt, nequeunt tamen omnia, quamvis
<theodulf. carm. 10.16>	Littera gentilis, hoc quoque sancta canit.
<theodulf. carm. 10.17>	Dicitur et Circe socios insignis Ulyssis
<theodulf. carm. 10.18>	Mutasse in varias carminis arte feras.
<theodulf. carm. 10.19>	Plurima cum possint, scabiem sanare nequibunt,
<theodulf. carm. 10.20>	Tinea nec horum murmure sana fiet.
<theodulf. carm. 10.21>	Ut tamen illa nihil cui manserit hernia prosunt,
<theodulf. carm. 10.22>	Cumque fiunt, totum perditur illud opus:
<theodulf. carm. 10.23>	Sic deperdet opus tibi qui, simulator inique,
<theodulf. carm. 10.24>	Quiddam nisus erit insinuare boni.
<theodulf. carm. 10.25>	Denique rex sapiens cum plurima dixerit istinc,
<theodulf. carm. 10.26>	Hoc unum exempli ponere sorte libet.
<theodulf. carm. 10.27>	Si contusus erit pilae in vertigine stultus
<theodulf. carm. 10.28>	Ut far, segnities non sua linquet eum.
<theodulf. carm. 10.29>	Verba ducis posui, ponam quid rustica plebes
<theodulf. carm. 10.30>	Re bene de tali dicere saepe solet:
<theodulf. carm. 10.31>	Non facere hoc usu, non verbere quibis, ut unquam
<theodulf. carm. 10.32>	Bubo sit accipiter, qui petat ungue grues.
<theodulf. carm. 10.33>	Utque tuum officium, cape, vultur possit habere,
<theodulf. carm. 10.34>	Est quia tardus, edax, inque vehendo gravis.
<theodulf. carm. 10.35>	Discere nulla cupit bona, sed mala discere cuncta,
<theodulf. carm. 10.36>	Vis cur hoc faciat discere? stultus inest.
<theodulf. carm. 10.37>	Hic Iuda peior, melior te, Petre, videri
<theodulf. carm. 10.38>	Vult, mala multa tegit sors simulante peplo.
<theodulf. carm. 10.39>	Hic bona parva putat magna, et mala plurima nulla:
<theodulf. carm. 10.40>	Se cum vult alios fallere, fallit inops.

<theodulf. carm. 11.1>	Namque cicatrices domini pro nomine factae
<theodulf. carm. 11.2>	Martyribus sanctis causa decoris erunt.
<theodulf. carm. 11.3>	Sic Phlegetontaeis redit ut salvator ab umbris,
<theodulf. carm. 11.4>	Signa refert eius pes, latus atque manus.
<theodulf. carm. 11.5>	Non quod non poterat cunctas obducere plagas,
<theodulf. carm. 11.6>	Saepe ut gentilis somniat error hebes,
<theodulf. carm. 11.7>	Qui potuit cunctos mortis devincere casus,
<theodulf. carm. 11.8>	Gesta sed officiis sunt quia plena piis.
<theodulf. carm. 11.9>	Quattuor ista vehunt celebres mysteria causas,
<theodulf. carm. 11.10>	Hoc quod vitae auctor stigmata mortis habet.
<theodulf. carm. 11.11>	Primum, ut discipuli corpus, non flaminis auram,
<theodulf. carm. 11.12>	Se vidisse sciant, cordis et arce locent.
<theodulf. carm. 11.13>	Certa fides ut eos domini surgentis adornet,
<theodulf. carm. 11.14>	Spemque resurgendi saecla per ampla canant.
<theodulf. carm. 11.15>	Proximum, ut humana pro nobis sorte precando,
<theodulf. carm. 11.16>	In se demonstret vulnera nostra patri,
<theodulf. carm. 11.17>	Quosque sit humana passus pro gente labores,
<theodulf. carm. 11.18>	Adsiduo clemens monstret et officio,
<theodulf. carm. 11.19>	Ut reminiscatur, retinent quem oblivia nunquam,
<theodulf. carm. 11.20>	Et miserescatur semper id almus agens.
<theodulf. carm. 11.21>	Admonet instanter, hominum ut meminisse per aevum,
<theodulf. carm. 11.22>	Et misereri almo semper amore velit,
<theodulf. carm. 11.23>	Quorum naturae sit consors unica proles,
<theodulf. carm. 11.24>	Pro quibus et voluit vulnera tanta pati.
<theodulf. carm. 11.25>	Tertio, ut electi desistant reddere nunquam
<theodulf. carm. 11.26>	Laudis opus, tua dum, passio, signa vident,
<theodulf. carm. 11.27>	Eius et atra suam cernentes flagra salutem,
<theodulf. carm. 11.28>	Ad Styga concursus eius ad astra suos,
<theodulf. carm. 11.29>	Eius morte suam pollere per omnia vitam,
<theodulf. carm. 11.30>	Et tribui spinis aurea serta sibi.
<theodulf. carm. 11.31>	Quarto, ut extremo reproborum hunc tempore cernens
<theodulf. carm. 11.32>	Factio tristetur pressa dolore gravi.
<theodulf. carm. 11.33>	Ut scriptura canit: "Quem transfixere videbunt",
<theodulf. carm. 11.34>	Alteriusque loci pagina rursus ait:
<theodulf. carm. 11.35>	"Omnis cernet eum visus, quae et turba pupugit,
<theodulf. carm. 11.36>	Se et super hunc planget omnis in orbe tribus".
<theodulf. carm. 11.37>	Et se damnandos noscent examine iusto,
<theodulf. carm. 11.38>	Proque suis meritis ignea flagra pati.
<theodulf. carm. 11.39>	Non haec salva manus quae iniecit turba malignas
<theodulf. carm. 11.40>	In dominum, seu quae temnere iussa cupit,
<theodulf. carm. 11.41>	Aut suscepta premens, aut susceptare recusans,
<theodulf. carm. 11.42>	Aut in eos, cernit quos retinere, furens.
<theodulf. carm. 11.43>	O crudele nefas hominum, o vesania demens
<theodulf. carm. 11.44>	O furor inmanis, o satanile malum!
<theodulf. carm. 11.45>	Quod vel non colitur deus, aut quod crimine grandi
<theodulf. carm. 11.46>	Impune hoc non est, quin etiam colitur.

<theodulf. carm. 12.1>	Alma fides tandem, spes et concordia, regnum
<theodulf. carm. 12.2>	Mentibus in plebis continet ecce simul.
<theodulf. carm. 12.3>	Haec deus ecclesiae fundamina iecit avitae,
<theodulf. carm. 12.4>	Fabrica quo caeli surgere iure queat.
<theodulf. carm. 12.5>	Cuique fides non dat, spes fert, amor inclytus unit,
<theodulf. carm. 12.6>	Hocque triforme bonum excitat, aptat, agit.
<theodulf. carm. 12.7>	His mentes nostrae pollent, vegetantur, aluntur,
<theodulf. carm. 12.8>	Poscimus, accipimus haec patre dante deo.
<theodulf. carm. 12.9>	"Numquid", ait dominus, "verso in contraria voto,
<theodulf. carm. 12.10>	Probra quis accipiet grata petendo patrem?
<theodulf. carm. 12.11>	Num pro ope quis panis lapidis tribuendo rigorem,
<theodulf. carm. 12.12>	Poscenti faciet in sua vota satis?"
<theodulf. carm. 12.13>	Namque deum et fratrum panis designat amorem,
<theodulf. carm. 12.14>	Quo quicumque caret, saxea corda gerit.
<theodulf. carm. 12.15>	Num pro pisce dabit sinuosa ambage chelydrum,
<theodulf. carm. 12.16>	Cum modo piscis alat, improbus ille necet?
<theodulf. carm. 12.17>	Ille fidem signat, rapidis quae crescit in undis,
<theodulf. carm. 12.18>	Inque procellarum turbine laeta cluit.
<theodulf. carm. 12.19>	Huic incredulitas contraria, saevus ut anguis,
<theodulf. carm. 12.20>	Perfidiae lingua percutit atque necat.
<theodulf. carm. 12.21>	Aut si ovum quaerat, dabitur huic scorpius, uncae
<theodulf. carm. 12.22>	Ense ferit caudae, sive minatur atrox.
<theodulf. carm. 12.23>	Nam pia dona spei tereti signantur in ovo,
<theodulf. carm. 12.24>	Tegmine obumbratum quod vehit intus habens:
<theodulf. carm. 12.25>	Ut pullum ova tegunt, sic spem praesentia celant,
<theodulf. carm. 12.26>	Hic patet exutus, illa futura parat.
<theodulf. carm. 12.27>	Huic adversa manet nam desperatio laedens,
<theodulf. carm. 12.28>	Quem male pone ferit, ire nec ante sinit.
<theodulf. carm. 12.29>	Si quod pone ferit, sopiant oblivia digna,
<theodulf. carm. 12.30>	Teque ad ea extendas quo anteriora vocant.
<theodulf. carm. 12.31>	Cum Paulo superam capies super aethera palmam,
<theodulf. carm. 12.32>	Serta venustatis laetus in arce gerens.
<theodulf. carm. 12.33>	Cumque fidem piscis, spem ovum, aptet panis amorem,
<theodulf. carm. 12.34>	Quisque caret tribus his, sat miser ille manet.
<theodulf. carm. 12.35>	Cum nunc aequa meent, remeent et iniqua dolenter,
<theodulf. carm. 12.36>	Haec tria cum multis sunt tepefacta bonis.
<theodulf. carm. 12.37>	Et quoniam improbitas valet, instat, pollet, abundat,
<theodulf. carm. 12.38>	Eheu multorum saepe refriget amor.

<theodulf. carm. 13.1>	O vis, o decus, o excelsi gloria sensus,
<theodulf. carm. 13.2>	Quae mirari omnes, noscere nemo valet.
<theodulf. carm. 13.3>	Multa regi varie qui humana in gente videmus,
<theodulf. carm. 13.4>	Ignarique sumus, cur quid et unde fiat.
<theodulf. carm. 13.5>	Nam mala saepe bonos, reprobos bona saepe sequuntur,
<theodulf. carm. 13.6>	Et bona saepe bonos et mala saepe malos.
<theodulf. carm. 13.7>	Saepe bonus premitur, malus in sublime levatur,
<theodulf. carm. 13.8>	Decidit atque malus, surgit ad alta bonus.
<theodulf. carm. 13.9>	Omnia iudiciis sunt haec moderata supernis,
<theodulf. carm. 13.10>	Sunt saepe occulta haec, nunquam inhonesta tamen:
<theodulf. carm. 13.11>	Quae suavi ac forti disponit singula nutu
<theodulf. carm. 13.12>	A fine in finem, et cuncta gubernat herus.
<theodulf. carm. 13.13>	Iudicat ergo deus nec nulla, nec omnia semper,
<theodulf. carm. 13.14>	Improba quae fiunt nunc sine lege sua.
<theodulf. carm. 13.15>	Tempore iudicium si nullum agitaret in isto,
<theodulf. carm. 13.16>	Nonne impune foret quod furor ater agit?
<theodulf. carm. 13.17>	Mox curare deum mortalia nulla putantes,
<theodulf. carm. 13.18>	Effrenes irent in mala cuncta mali.
<theodulf. carm. 13.19>	At si peccantes mox ultio digna feriret,
<theodulf. carm. 13.20>	Ictaque iudicii cuncta secura forent:
<theodulf. carm. 13.21>	Irrita supremi remanerent iura diei,
<theodulf. carm. 13.22>	Iudicii et nullum tempus haberet opus.
<theodulf. carm. 13.23>	Iudicat hinc quaedam, ut nostra hunc curare sciamus,
<theodulf. carm. 13.24>	Et quia quae gerimus spectat ab arce deus:
<theodulf. carm. 13.25>	Iudicat idcirco non omnia, plura reservat,
<theodulf. carm. 13.26>	Ut quid agat habeat ultima magna dies.
<theodulf. carm. 13.27>	Quam lex, quam vates, dominus quam nuntiat ipse,
<theodulf. carm. 13.28>	Quae nota est cunctis, qui ratione vigent.
<theodulf. carm. 13.29>	Qua iusto iustam positurus pondere libram,
<theodulf. carm. 13.30>	Subnixus veniat nube rubente deus.
<theodulf. carm. 13.31>	Qui pius et iustus, fovet hinc, deterret et inde,
<theodulf. carm. 13.32>	Quem metuo iustum, cogor amare pium.
<theodulf. carm. 13.33>	Quod pius indulget, resecat peccata quod aequus.
<theodulf. carm. 13.34>	Mulcet et hinc oleo, arguit inde mero.

<theodulf. carm. 14.1>	Cernere inest, ut eat mundus signetque ruinam,
<theodulf. carm. 14.2>	Defectumque sui voce tacente canat.
<theodulf. carm. 14.3>	Nam loquitur rebus, taceamus dogmata quamvis
<theodulf. carm. 14.4>	Divinae legis, quae id fore cuncta boant.
<theodulf. carm. 14.5>	Non ea temperies hiemis prius ut fuit exstat,
<theodulf. carm. 14.6>	Quae nutrire queat gramina, ligna, sata.
<theodulf. carm. 14.7>	Copia deest solis torrendo aestate labori,
<theodulf. carm. 14.8>	Verna nec officio sunt modo laeta suo.
<theodulf. carm. 14.9>	Dulcibus haud adeo mustis autumna redundant,
<theodulf. carm. 14.10>	Foetibus arboreis non onerata vigent.
<theodulf. carm. 14.11>	Nil modo terra boni sic fert velut ante ferebat,
<theodulf. carm. 14.12>	Effetam et sterilem semet inesse docet.
<theodulf. carm. 14.13>	Et minor existit cunctis opulentia rebus,
<theodulf. carm. 14.14>	Deficit inque locis plus, it ubique minus.
<theodulf. carm. 14.15>	Rarior officium consistit in omne minister
<theodulf. carm. 14.16>	Quam prius, et fixum nil stat ut ante stetit.
<theodulf. carm. 14.17>	Cultor agris, castris et miles, navita ponto,
<theodulf. carm. 14.18>	Libra in iudiciis, inque foro pietas.
<theodulf. carm. 14.19>	Est in amicitiis concors, quis in arte peritus,
<theodulf. carm. 14.20>	Quo disciplina in moribus alma viget?
<theodulf. carm. 14.21>	Non viget, ut viguit dudum, vegetata iuventa,
<theodulf. carm. 14.22>	Cuncta senectus atrox ore nigrante vorat.
<theodulf. carm. 14.23>	Namque necesse manet minui, cui proximus exstat
<theodulf. carm. 14.24>	Finis, et occasum haud procul esse videt.
<theodulf. carm. 14.25>	Dat sol ima petens radios splendore minore,
<theodulf. carm. 14.26>	Lunaque decrescens cornua fusca gerit.
<theodulf. carm. 14.27>	Arbos, quae iuvenis vernabat flore comisque
<theodulf. carm. 14.28>	Deformi fundit germina rara situ.
<theodulf. carm. 14.29>	Fons et inundantes solitus diducere rivos,
<theodulf. carm. 14.30>	Sic guttam tenuem saepe vetustus habet.
<theodulf. carm. 14.31>	Scissus agit paries venturae signa ruinae,
<theodulf. carm. 14.32>	Qui iuvenis solidus pictus et arte stetit.
<theodulf. carm. 14.33>	Utque senem taedent iam cantica ludicra ludi,
<theodulf. carm. 14.34>	Stare, equitare, gradi, verba iocosa loqui;
<theodulf. carm. 14.35>	Dumque quatit tremulos male creber anhelitus artus,
<theodulf. carm. 14.36>	Suspirat, fundit murmura crebra gemens:
<theodulf. carm. 14.37>	Dulcia sic vetulum liquerunt omnia mundum,
<theodulf. carm. 14.38>	Nec manet ullus ei qui fuit ante vigor.
<theodulf. carm. 14.39>	Dira cupido viget, sordes, periuria, luxus,
<theodulf. carm. 14.40>	Livor edax, falsum, iurgia, rixa, dolus.

<theodulf. carm. 15.1>	Sic vegetata sedent sibimet plerumque decenter,
<theodulf. carm. 15.2>	Quando unum ex variis continuatur opus.
<theodulf. carm. 15.3>	Pluribus in rebus habet hoc pulcherrimus ordo,
<theodulf. carm. 15.4>	Hoc etiam eloquii pollet in arte satis,
<theodulf. carm. 15.5>	Ampla quibus sacrae scripturae prata redundant.
<theodulf. carm. 15.6>	Et nemus ambroseo spirat odore pium.
<theodulf. carm. 15.7>	Haec ego dum lustro, dum per violaria curro,
<theodulf. carm. 15.8>	Quas vehat hic calathus ungue recido rosas.
<theodulf. carm. 15.9>	Hanc sancto sumpsit sancti de dogmate Pauli,
<theodulf. carm. 15.10>	Illius misit quod stilus Arcadicus.
<theodulf. carm. 15.11>	Compositam sanctamque ornat sermone loquelam,
<theodulf. carm. 15.12>	Postquam virtutes enumeravit ita.
<theodulf. carm. 15.13>	Quo dictis variis aptantur dicta decenter,
<theodulf. carm. 15.14>	Sensus et egregiae panditur ordo viae.
<theodulf. carm. 15.15>	"Vos", ait, "hortamur ne a vobis, plebs pia fratrum,
<theodulf. carm. 15.16>	Capta sit in vacuum gratia sancta dei.
<theodulf. carm. 15.17>	Nempe", ait, "audivi, vates, te tempore grato,
<theodulf. carm. 15.18>	Hincque die studui ferre salutis opem.
<theodulf. carm. 15.19>	Nunc nunc ecce patet, patet acceptabile tempus.
<theodulf. carm. 15.20>	Gratificaeque dies ecce salutis adest.
<theodulf. carm. 15.21>	Nullius et nulli maculans offensio detur,
<theodulf. carm. 15.22>	Ne merito nostrum vile sit officium.
<theodulf. carm. 15.23>	Aptemus sed nos sic rebus in omnibus, omnis
<theodulf. carm. 15.24>	Nostra sit ut summi turba ministra dei.
<theodulf. carm. 15.25>	Plurima ut in nobis vigeat patientia, quo nos
<theodulf. carm. 15.26>	Turbo procella mali non superare queat.
<theodulf. carm. 15.27>	Conditio nos dura premens, angustia laedens,
<theodulf. carm. 15.28>	Pravorum impietas iure probando beent.
<theodulf. carm. 15.29>	Carcerum in inluvie, seu seditionibus atris,
<theodulf. carm. 15.30>	Scandere purgatos caelica regna decet.
<theodulf. carm. 15.31>	Nostra laborifluis sit mens exercita curis,
<theodulf. carm. 15.32>	Simus et insomnes, cor sit et omne vigil.
<theodulf. carm. 15.33>	Mundities sit nobis casta, scientia sollers,
<theodulf. carm. 15.34>	Longanimes simus, et sine sorde luis.
<theodulf. carm. 15.35>	Mensque iugum domini referat tranquilla suave,
<theodulf. carm. 15.36>	Flaminis ut sancti sumere dona queat.
<theodulf. carm. 15.37>	Quo non fictus amor sit, sed dilectio vera,
<theodulf. carm. 15.38>	Ut possit verus mox dare vera sonus.
<theodulf. carm. 15.39>	In virtute dei, qua cuncta creata reguntur,
<theodulf. carm. 15.40>	Quae convexa poli, rura, Thetimque tenet".
<theodulf. carm. 15.41>	Incipit oppositis iam nunc opponere quaedam,
<theodulf. carm. 15.42>	Comere et eloquium sic variante stilo.
<theodulf. carm. 15.43>	"Arma", ait, "ast aequi dextra laevaque gerantur,
<theodulf. carm. 15.44>	Miles ut altithroni victor utrimque cluat.
<theodulf. carm. 15.45>	Per decus hinc clarum, per dedecus inde repressum,
<theodulf. carm. 15.46>	Cernimur infames, sit bona fama bonis.
<theodulf. carm. 15.47>	Sit seductorum tanquam sententia lata
<theodulf. carm. 15.48>	In nos, veraces nos tamen esse decet.
<theodulf. carm. 15.49>	At velut ignoti, tandem sumus agnita plebes,
<theodulf. carm. 15.50>	Ut moribunda manus, vivimus ecce tamen.
<theodulf. carm. 15.51>	Casti grata cohors non mortificata manemus,
<theodulf. carm. 15.52>	Ceu tristes, semper laetula turba sumus.
<theodulf. carm. 15.53>	Flens ut egens sumus, et ditemus in agmine multos,
<theodulf. carm. 15.54>	Nil et habendo amplas possideamus opes".

<theodulf. carm. 16.1.1>	Est ager ecclesiae partes distinctus in istas,
<theodulf. carm. 16.1.2>	Semine de domini quae est animata bono.
<theodulf. carm. 16.1.3>	Pars prima est centum, pars sexagena secunda,
<theodulf. carm. 16.1.4>	Tertia tricenum continet inde gradum.
<theodulf. carm. 16.1.5>	Et primo pereunte, nequit mox ire secundus,
<theodulf. carm. 16.1.6>	Sed ratione locum tertius eius adit.
<theodulf. carm. 16.1.7>	Tertius et primum sequitur, hunc inde secundus,
<theodulf. carm. 16.1.8>	Sed tamen ad primum nemo redire valet.
<theodulf. carm. 16.1.9>	Tertius en miseram linquit, perit atque secundus,
<theodulf. carm. 16.1.10>	Haudquaquam primus sed repetendus erit

<theodulf. carm. 16.2.1>	Nam bona iure bonum cecidit cum semen in arva,
<theodulf. carm. 16.2.2>	Quod placidae segetis sevit amore sator,
<theodulf. carm. 16.2.3>	Frux terdena et sexdena et centena redundant,
<theodulf. carm. 16.2.4>	Adfert quae fidei semine mentis ager.
<theodulf. carm. 16.2.5>	Terdena in nuptu, in viduis sexdena coruscat,
<theodulf. carm. 16.2.6>	Ista duo superat tertius ordo boni.
<theodulf. carm. 16.2.7>	Et data virginibus centeni gloria fructus,
<theodulf. carm. 16.2.8>	Martyrioque sacer congruit hic numerus.
<theodulf. carm. 16.2.9>	Quod satis in numeris digitorum inflexio signat,
<theodulf. carm. 16.2.10>	Res et ab antiquis iure reperta viris,
<theodulf. carm. 16.2.11>	Namque index summus leviter cum pollice iunctus
<theodulf. carm. 16.2.12>	Terdenum in numeris scit retinere locum.
<theodulf. carm. 16.2.13>	Mollis et amplexus digitorum dulcia signat
<theodulf. carm. 16.2.14>	Oscula coniugii, quae sibi grata manent.
<theodulf. carm. 16.2.15>	At pollex curvo curvatus ab indice pressus
<theodulf. carm. 16.2.16>	Sex denos monstrat, inque typo viduas,
<theodulf. carm. 16.2.17>	Ut digitus digitum, has angor saepe coarctat,
<theodulf. carm. 16.2.18>	Turturis ac gemitus inclytus ornat eas.
<theodulf. carm. 16.2.19>	Transitus a laeva si in dextram ex ordine fiat,
<theodulf. carm. 16.2.20>	Index cumque suo pollice iunctus erit,
<theodulf. carm. 16.2.21>	Et placidus tereti formetur circulus orbe,
<theodulf. carm. 16.2.22>	Centum sub numeris ista figura tenet.
<theodulf. carm. 16.2.23>	Serta venustatis typus hic fert, quae bene sanctis
<theodulf. carm. 16.2.24>	Sunt data virginibus martyribusque piis.
<theodulf. carm. 16.2.25>	Transitus iste monet praesentia temnere laeva,
<theodulf. carm. 16.2.26>	Dextra futura bonis actibus appetere.
<theodulf. carm. 16.2.27>	Nulla caduca sequi, mansuris figere mentem,
<theodulf. carm. 16.2.28>	Labentem mundum spernere, amare deum;
<theodulf. carm. 16.2.29>	Caelica sectari, postponere terrea cuncta,
<theodulf. carm. 16.2.30>	Sanctum opus ore, manu prendere, corde, fide.

<theodulf. carm. 17.1>	Virtus ficta viget, nequicquam vera fatiscit,
<theodulf. carm. 17.2>	Extulit illa caput, haec petit ima gemens.
<theodulf. carm. 17.3>	Nam probitas ut vera iuvat, sic falsa nocebit,
<theodulf. carm. 17.4>	Consulere ista parat, fallere at illa inhiat.
<theodulf. carm. 17.5>	Tumque sacerdotum viguit doctrina piorum,
<theodulf. carm. 17.6>	Sermo habitusque horum norma salutis erat.
<theodulf. carm. 17.7>	Nunc simulatorum duplex cor, verba dolosa
<theodulf. carm. 17.8>	Pollent, et retinet fictio sola locum.
<theodulf. carm. 17.9>	Pontificum decus et specimen tunc cura gerebat,
<theodulf. carm. 17.10>	Iuris apostolici quis dedit ordo thronum.
<theodulf. carm. 17.11>	Iura quibus data sunt solvendi sive ligandi,
<theodulf. carm. 17.12>	Clave valent quorum regna patere poli.
<theodulf. carm. 17.13>	Quis commendat oves pastorum pastor et agnos,
<theodulf. carm. 17.14>	Quodque sui tribuit pignus amoris opus.
<theodulf. carm. 17.15>	Sic tunc; nunc alio discurrunt omnia cursu,
<theodulf. carm. 17.16>	Pes superest capiti, vergit in ima caput.
<theodulf. carm. 17.17>	Pallia apostolica data tunc de sede vigebant,
<theodulf. carm. 17.18>	Iusque potestatis vestis et ordo fuit,
<theodulf. carm. 17.19>	Nunc simulata venit vestis, simulatus et auctor,
<theodulf. carm. 17.20>	Quae bene conveniant mensque habitusque sibi.
<theodulf. carm. 17.21>	Fluxa camilla caput, mentem tegit atra voluntas,
<theodulf. carm. 17.22>	Aspera lana artus, vestis ovina lupum.
<theodulf. carm. 17.23>	Chlaena duplex foris est, intus praecordia duplex,
<theodulf. carm. 17.24>	Simplicitatis honos est ab utroque procul.
<theodulf. carm. 17.25>	Follicat ampla quibus turgenti calcia panno,
<theodulf. carm. 17.26>	Velocique pedi vilis inest caliga.
<theodulf. carm. 17.27>	Pars quoque laeva vehit cultrum, geminamque tabellam,
<theodulf. carm. 17.28>	Et bene tegmen ei et graphius esse solet.
<theodulf. carm. 17.29>	Pallor et ora tenet, suspiria pectus anhela,
<theodulf. carm. 17.30>	Et tenui sonitu vox gemebunda sonat.
<theodulf. carm. 17.31>	Vox gemebunda sonat dans ficta et dulcia verba,
<theodulf. carm. 17.32>	Pura ut corda hominum post sua vota trahant.
<theodulf. carm. 17.33>	Plorare ut nequeant, cupiunt plorasse videri,
<theodulf. carm. 17.34>	Fallaci incultas imbre rigante genas.
<theodulf. carm. 17.35>	Nituntur iusti sanctique piique videri,
<theodulf. carm. 17.36>	Laudis ut humanae gloria possit emi.
<theodulf. carm. 17.37>	Hoc habitu vultum pietatis velat imago,
<theodulf. carm. 17.38>	Plus cerni hi sancti, quam tamen esse volunt.
<theodulf. carm. 17.39>	Plura nec hoc hominum genus ire per oppida nescit,
<theodulf. carm. 17.40>	Lustrare aut cessat compita, rura, casas.
<theodulf. carm. 17.41>	Hoc agit ut rapidis queat infercire crumenis
<theodulf. carm. 17.42>	Turpe lucrum, et cupidos rerum onerare sinus.
<theodulf. carm. 17.43>	Hi bona iactanter peragunt, mala multa latenter,
<theodulf. carm. 17.44>	Ista patent hominum visibus, illa dei.
<theodulf. carm. 17.45>	Dignum opus humanis quisquis pro laudibus egit,
<theodulf. carm. 17.46>	Mercedem recipit, heu, miser ille suam.
<theodulf. carm. 17.47>	Verbi euangelici lituus sic intonat ingens,
<theodulf. carm. 17.48>	Et bene per mundi compita mugit ovans:
<theodulf. carm. 17.49>	"Quod tua dextra gerit, facito nescire sinistram,
<theodulf. carm. 17.50>	Tunc erit acceptum quod geris omne deo."
<theodulf. carm. 17.51>	Scilicet ut laudis humanae nescia mens sit,
<theodulf. carm. 17.52>	Cum dextrum peragit inclytus usus opus.
<theodulf. carm. 17.53>	Per laevam praesens, per dextram vita futura
<theodulf. carm. 17.54>	Signatur, docet hoc pagina sancta dei.
<theodulf. carm. 17.55>	Namque sophista potens quidam, rex inclytus,
<theodulf. carm. 17.56>	Talibus e rebus talia verba dedit:
<theodulf. carm. 17.57>	"Eius longa dies est dextra in parte locata,
<theodulf. carm. 17.58>	Inque eius laeva gloria, culmen, opes",
<theodulf. carm. 17.59>	Illius extat item nostro sub vertice laeva,
<theodulf. carm. 17.60>	Et dabit amplexus dextera sancta pios,
<theodulf. carm. 17.61>	Dat quoniam in laeva praesentis commoda vitae,
<theodulf. carm. 17.62>	Perpetuae in dextra seu sine fine parat.
<theodulf. carm. 17.63>	Nam duo discipuli laevam dextramque tenere
<theodulf. carm. 17.64>	Hoc signant domini qui residendo volunt.
<theodulf. carm. 17.65>	Scilicet in dextra pollens sapientia Christi est.
<theodulf. carm. 17.66>	Haec quae aeterna datur spiritibus requies:
<theodulf. carm. 17.67>	Permanet in laeva istius moderatio vitae,
<theodulf. carm. 17.68>	Donec ad aeternas perveniamus opes.
<theodulf. carm. 17.69>	Divitiae verae sunt gloria, norma fidei,
<theodulf. carm. 17.70>	Quae nos exilio rite tuentur in hoc.
<theodulf. carm. 17.71>	Nam tua, Christe potens, huius plerumque sinistra
<theodulf. carm. 17.72>	Vitae praesentis innuit ecclesiam.
<theodulf. carm. 17.73>	Dum de illis cano, qui sancti specie tenus extant,
<theodulf. carm. 17.74>	Culpari nollem, dummodo vera canam.
<theodulf. carm. 17.75>	Non tamen haec recinens monachis ego derogo iustis,
<theodulf. carm. 17.76>	Quorum cor caelum, mens sitit alma deum.
<theodulf. carm. 17.77>	Quis devota fides, pia spes, dilectio dulcis,
<theodulf. carm. 17.78>	Vivere quis Christus sanctaque lucra mori.
<theodulf. carm. 17.79>	Cuncta reliquerunt, qui audita voce tonantis,
<theodulf. carm. 17.80>	Decertant dominum mentis amore sequi,
<theodulf. carm. 17.81>	Atque in apostolicae vitae fundamine stare,
<theodulf. carm. 17.82>	Perstet ut ecclesiae qui fuit ante modus.
<theodulf. carm. 17.83>	Omnia sunt quibus egregio communia voto,
<theodulf. carm. 17.84>	Mentem animumque unum quis deus ipse dedit.
<theodulf. carm. 17.85>	Pluraque permixto currunt per singula cursu,
<theodulf. carm. 17.86>	Atque malis bona sunt, et mala mixta bonis,
<theodulf. carm. 17.87>	Sic vino faex est, et olivo turpis amurca,
<theodulf. carm. 17.88>	Et liquor ambrosius mellis habet abacum.
<theodulf. carm. 17.89>	Nempe duos in agro, totidemque in tegmine lecti,
<theodulf. carm. 17.90>	Inque mola dominus dixit inesse duos,
<theodulf. carm. 17.91>	E quibus est alter susceptus, linquitur alter,
<theodulf. carm. 17.92>	Pars haec sumpta cluit, illa relicta perit.
<theodulf. carm. 17.93>	Scilicet ecclesiae gremium genera haec tria gestat,
<theodulf. carm. 17.94>	Ordine diverso quae ligat una fides:
<theodulf. carm. 17.95>	Clericus ordo in agro, monachus sub sorte quietis,
<theodulf. carm. 17.96>	Inque molae gyro plebs popularis inest.
<theodulf. carm. 17.97>	Iste regit plebes, fruitur sancta ille quiete,
<theodulf. carm. 17.98>	Mundanique actus currit in orbe sequens.
<theodulf. carm. 17.99>	Et tres in bivium merito scinduntur hiulcum,
<theodulf. carm. 17.100>	Singula pars partem perditionis habet.
<theodulf. carm. 17.101>	Pars petit alma polum, Stygias pars pergit ad umbras,
<theodulf. carm. 17.102>	Et diversa illis sic loca vita parat.
<theodulf. carm. 17.103>	Hic ordo trinus, vitae et concordia trinae,
<theodulf. carm. 17.104>	In tribus est sanctis significata viris.
<theodulf. carm. 17.105>	Nempe Noe specimen rectorum continet almus,
<theodulf. carm. 17.106>	Qui pecudum atque hominum spem regit inter aquas.
<theodulf. carm. 17.107>	Caelebs et monachus viget in Daniele choreus,
<theodulf. carm. 17.108>	Qui luxum atque gulam vincere quivit ovans.
<theodulf. carm. 17.109>	Iob sunt, quos mundi vel agit vel poenitet actus,
<theodulf. carm. 17.110>	Actibus in saecli qui sine labe fuit.

<theodulf. carm. 18.1>	Qui virtute regit mundum, pietate gubernat,
<theodulf. carm. 18.2>	Rebus cum humanis tunc bene gessit ovans,
<theodulf. carm. 18.3>	Cum tulit infando ferali hostilia monstro,
<theodulf. carm. 18.4>	Explendum ad facinus mentis ut impos eat.
<theodulf. carm. 18.5>	Deque malo placidum tribuit medicamen iniquo,
<theodulf. carm. 18.6>	Temperat atque bonis damna pavenda suis.
<theodulf. carm. 18.7>	Scorpius in nitido si trux perimatur olivo,
<theodulf. carm. 18.8>	Exsuperat virus illius iste liquor.
<theodulf. carm. 18.9>	Delibuta recens isto si plaga liquore est.
<theodulf. carm. 18.10>	Ne possit Virus laedere virus agit.
<theodulf. carm. 18.11>	Sic vitio vitium, sic morbo morbus abibit,
<theodulf. carm. 18.12>	Unum sic uni cedere saepe solet.
<theodulf. carm. 18.13>	Et cuneum cuneus, seu clavum clavus abactum
<theodulf. carm. 18.14>	Impulit, hoc illud mox veniente perit.
<theodulf. carm. 18.15>	Sic lapis et lapidem, seu lignum ligna retundunt.
<theodulf. carm. 18.16>	Atque chalybs chalybem cudit et arte polit.
<theodulf. carm. 18.17>	Hoc reprimendo malum tribuit solatia Christus,
<theodulf. carm. 18.18>	Antichriste, tuos seu breviando dies.
<theodulf. carm. 18.19>	Die ferale malum modulis inolesceret atris,
<theodulf. carm. 18.20>	Clauditur angusto temporis id spatio.
<theodulf. carm. 18.21>	Temporis illius probrosa pericula prodit
<theodulf. carm. 18.22>	Vatidicus lituus, rex pie Christe, tuus.
<theodulf. carm. 18.23>	"Tunc erit", auctor ait, "rerum tribulatio magna,
<theodulf. carm. 18.24>	Pro, nec erat nec erit qualis ab usque chao.
<theodulf. carm. 18.25>	Qui breviabuntur perfecto examine soles,
<theodulf. carm. 18.26>	Sin alias, omnis non caro salva foret."
<theodulf. carm. 18.27>	Hoc bene respectu domini quo cuncta geruntur
<theodulf. carm. 18.28>	Congrua disposito tempore cursus aget.
<theodulf. carm. 18.29>	Tertium ut excedat, quartum non impleat annum,
<theodulf. carm. 18.30>	Impia tempestas et truculenta lues.
<theodulf. carm. 18.31>	Tempus, ait Daniel, seu tempora, semivagumque
<theodulf. carm. 18.32>	Volvenda illius tempora saeva mali.
<theodulf. carm. 18.33>	Sicque quaterdenis haec mensibus atque duobus
<theodulf. carm. 18.34>	Hoc ipsum narrans explicat atque canit.
<theodulf. carm. 18.35>	Unum per tempus, geminos per tempora signans,
<theodulf. carm. 18.36>	Per semum menses sex fore rite docet.
<theodulf. carm. 18.37>	Summaque sic mensum numerum concurrit ad istum,
<theodulf. carm. 18.38>	Tres anni et semis, nil mage nilve minus.

<theodulf. carm. 19.1>	Temporis ergo status, locus, aura et motio, gestae
<theodulf. carm. 19.2>	Sive rei modus aptum adiuvat ingenium.
<theodulf. carm. 19.3>	Vespere florigera peccantem in sede requirit,
<theodulf. carm. 19.4>	Atque ubi sit, rogitat conditor orbis herus.
<theodulf. carm. 19.5>	Temporis hic status est, diei quia luce relicta,
<theodulf. carm. 19.6>	In tenebras noctis iam revolutus erat.
<theodulf. carm. 19.7>	Quem scit ubi quaerit, quia non ibi noverat illum,
<theodulf. carm. 19.8>	Quo bene praecepto iusserat esse dato.
<theodulf. carm. 19.9>	Nescius ut quo sit quaerit, sed nescio tandem
<theodulf. carm. 19.10>	Quid nescire dei ni reprobare velit.
<theodulf. carm. 19.11>	Nec minus interea sapidum sensum hora locusque
<theodulf. carm. 19.12>	Eloquio in sacro dedere saepe solent.
<theodulf. carm. 19.13>	Montis Oliveti veniens de vertice Christus,
<theodulf. carm. 19.14>	Mane adiit templi limina sancta dei.
<theodulf. carm. 19.15>	Liberat oblatam moecham fallacibus illis,
<theodulf. carm. 19.16>	Quam pius et iustus sit docet almus in hac.
<theodulf. carm. 19.17>	Nam pius hanc salvat, damnat peccamina iustus,
<theodulf. carm. 19.18>	"Vade", ait "et noli nil mage tale sequi".
<theodulf. carm. 19.19>	Mons oleae namque est domini miseratio celsa,
<theodulf. carm. 19.20>	Quo nos inquirens venit ab arce poli.
<theodulf. carm. 19.21>	Qua delibutos recreat nos unguine sancto,
<theodulf. carm. 19.22>	Luminis et tribuit et pietatis opem.
<theodulf. carm. 19.23>	Mane diem revocans advenit nocte fugata,
<theodulf. carm. 19.24>	Quo nova lux adiit, legis et umbra abiit.
<theodulf. carm. 19.25>	Saepe etiam sensus aperit bene mobilis aer,
<theodulf. carm. 19.26>	Nam calor et frigus mystica multa monent.
<theodulf. carm. 19.27>	Extiterant quondam Solymis encaenia facta,
<theodulf. carm. 19.28>	Teste, haec, scriptura, dira premebat hiems.
<theodulf. carm. 19.29>	Frigora sunt hiemis Iudaeae incredula corda
<theodulf. carm. 19.30>	Plebis, quae fidei nuda calore inerant.
<theodulf. carm. 19.31>	Hoc quoque frigus erat, geritur cum passio Christi,
<theodulf. carm. 19.32>	Petre, negando riges, flens recalendo viges.
<theodulf. carm. 19.33>	Sessio seu statio domini, seu motio sensus
<theodulf. carm. 19.34>	Producunt vivos, cum bene visa manent.
<theodulf. carm. 19.35>	Stare illum Stephanus, Marcus residere profatur,
<theodulf. carm. 19.36>	Nil hic diversum est, unus utrumque gerit.
<theodulf. carm. 19.37>	Sessio regnantis, statio pugnantis habet vim:
<theodulf. carm. 19.38>	Pro his pugnat, regit hos, complet utrumque simul.
<theodulf. carm. 19.39>	Angelus hunc stando nascentem nuntius almus,
<theodulf. carm. 19.40>	Huncque resurgentem iam residendo canit.
<theodulf. carm. 19.41>	Hic pugnaturum, regnaturum indicat illic,
<theodulf. carm. 19.42>	Nascitur ad pugnam, surgit ad imperium.
<theodulf. carm. 19.43>	Stare est pontificis summi, residere magistri,
<theodulf. carm. 19.44>	Pro nobis patris est hostia, nosque docet.
<theodulf. carm. 19.45>	Cernit eundo duos, quos caecos stando resanat,
<theodulf. carm. 19.46>	Sit transire hominis, dummodo stare dei.
<theodulf. carm. 19.47>	Si modus in gestis domini adspiciuntur et ordo,
<theodulf. carm. 19.48>	Incipiet sensus crescere magna seges.
<theodulf. carm. 19.49>	Denique celsa petit montis, descendit ad ima,
<theodulf. carm. 19.50>	Esse deum se illic edocet, hic hominem.
<theodulf. carm. 19.51>	Quosque prius sanat, satiat post nectare magno,
<theodulf. carm. 19.52>	Ante fide sanat, quos bene lege cibat.
<theodulf. carm. 19.53>	Nosque super fragile studuit discumbere foenum,
<theodulf. carm. 19.54>	Mortiferae ut carnis iure prematur opus.
<theodulf. carm. 19.55>	Discipulisque dapes tribuit, dant plebibus illi,
<theodulf. carm. 19.56>	Quod hi docti illa, plebs pia constet eis.

<theodulf. carm. 20.1>	Perpetuos ignes, quos factor iure minatur,
<theodulf. carm. 20.2>	Si paveas eius praemia quisquis amas,
<theodulf. carm. 20.3>	Totius haec fragilis vilescit gloria mundi,
<theodulf. carm. 20.4>	Interius tibimet pollet et almus amor.

<theodulf. carm. 21.1>	Si nova nunc fierent tantarum exordia rerum,
<theodulf. carm. 21.2>	Iam novus usus eis nunc adhibendus erat,
<theodulf. carm. 21.3>	Sed quia trita rei iam dudum est semita tantae,
<theodulf. carm. 21.4>	Erga hanc maiorum prisca tenenda via est.
<theodulf. carm. 21.5>	Mundus ab usque chao varius hoc ordine coepit,
<theodulf. carm. 21.6>	Et consummandus hac quoque sorte manet.
<theodulf. carm. 21.7>	Florigerae sedis habitator maximus Adam
<theodulf. carm. 21.8>	Sustulit huiusce conditionis onus.
<theodulf. carm. 21.9>	Ignibus aetheriis quamquam Abel hostia capta est,
<theodulf. carm. 21.10>	Fraternos ictus hic moriendo tulit.
<theodulf. carm. 21.11>	Aspera quamquam Enoch sibi mors miretur ademptum,
<theodulf. carm. 21.12>	Quamvis sera, illum est appetitura tamen.
<theodulf. carm. 21.13>	Mortuus est Noe, spes orbis, pater atque secundus,
<theodulf. carm. 21.14>	Qui vixit multas inclytus inter aquas;
<theodulf. carm. 21.15>	Sem quoque, mutato rex est qui nomine iustus,
<theodulf. carm. 21.16>	Verique oblator rite sacrificii.
<theodulf. carm. 21.17>	Ignis Achaemenii vincens incendia, victus
<theodulf. carm. 21.18>	Mortuus est Abraham, norma, decus fidei:
<theodulf. carm. 21.19>	Atque Isaac sanctus, sterili de matre creatus,
<theodulf. carm. 21.20>	Inque typo oblatus, rex bone Christe, tuo;
<theodulf. carm. 21.21>	Nec minus et Iacob, domini luctamine dignus,
<theodulf. carm. 21.22>	Qui patris atque dei fit benedictus ope.
<theodulf. carm. 21.23>	Nobilis atque eius proles, magnusque senatus,
<theodulf. carm. 21.24>	Quorum ingens Ioseph gloria iustus erat,
<theodulf. carm. 21.25>	Post mala quae pendit, pro quis bona plura rependit,
<theodulf. carm. 21.26>	Extremum moriens clausit et ipse diem.
<theodulf. carm. 21.27>	Loth Sodomam vitans mortem vitare nequivit,
<theodulf. carm. 21.28>	Tutum et sulphureis ignibus illa vorat.
<theodulf. carm. 21.29>	Mortuus et Moyses, quo non fuit aptior alter
<theodulf. carm. 21.30>	Legem ferre dei, conloquioque frui;
<theodulf. carm. 21.31>	Sacricola et frater, redimitus murice et auro,
<theodulf. carm. 21.32>	Cui frons et sanctum sancta vehebat onus;
<theodulf. carm. 21.33>	Nunc sacra seu proles, pollens Iordanis ad amnem,
<theodulf. carm. 21.34>	Partitur populo qui pia rura pio.
<theodulf. carm. 21.35>	Aspera iudicibus non est incognita sors haec,
<theodulf. carm. 21.36>	Quorum actu populus liber ab hoste fuit.
<theodulf. carm. 21.37>	Nec fuit eximius Samuel hoc foenore liber,
<theodulf. carm. 21.38>	Qui cluit a puero dogmate, lege, fide.
<theodulf. carm. 21.39>	Mortuus est David, qui stravit caede Goliat,
<theodulf. carm. 21.40>	Comptus regno, armis, carminibusque sacris;
<theodulf. carm. 21.41>	Et Salomon sapiens, sancti constructor asyli,
<theodulf. carm. 21.42>	Post decus inmensum, divitias et opes;
<theodulf. carm. 21.43>	Necnon et regum et vatum pius ordo priorum,
<theodulf. carm. 21.44>	Post sceptra et verbi famina sancta dei.
<theodulf. carm. 21.45>	Pontifices celebres et vatum summus Esaias
<theodulf. carm. 21.46>	Post sancta oracla hanc arripuere viam.
<theodulf. carm. 21.47>	Tu Pharii regis, Iosias, tela tulisti,
<theodulf. carm. 21.48>	Qui cultu in domini, pro dolor, aptus eras.
<theodulf. carm. 21.49>	Vectus et Helias quamvis conscendit ad alta,
<theodulf. carm. 21.50>	Mors dilata illi, non fit adempta tamen.
<theodulf. carm. 21.51>	Mortuus Helisei quamvis ex osse resurgat,
<theodulf. carm. 21.52>	Mortuus hic surgit, mortuus ille iacet.
<theodulf. carm. 21.53>	Ne moriatur habet Ionas vitale sepulchrum,
<theodulf. carm. 21.54>	Quam surgens vincit, mortem obeundo subit.
<theodulf. carm. 21.55>	Tangere quemque truces sanctum timuere leones,
<theodulf. carm. 21.56>	Appetere hunc mortis non timet atra dies.
<theodulf. carm. 21.57>	Igne sacrae fidei pueri extinxere caminum,
<theodulf. carm. 21.58>	Sed leti nequeunt exsuperare rogum.
<theodulf. carm. 21.59>	Ezechiel moritur post visum sedis herilis,
<theodulf. carm. 21.60>	Postque arcana dei mystica plura videt.
<theodulf. carm. 21.61>	Iusque sacerdotii retinens cum prole beata
<theodulf. carm. 21.62>	Hesdras, qui templum restruit, ornat, amat.
<theodulf. carm. 21.63>	Et Hierusalis instaurantes moenia sanctae,
<theodulf. carm. 21.64>	Zorobabel iustus, Neemiasque pius.
<theodulf. carm. 21.65>	Atque instaurandae texunt qui oracula gentis,
<theodulf. carm. 21.66>	Zacharias vates, Aggeus atque sacer.
<theodulf. carm. 21.67>	Hester et exuperans Aman Mardocheus iniquum,
<theodulf. carm. 21.68>	Israelitarum qui populum eripiunt.
<theodulf. carm. 21.69>	Casibus horrendis Raphael Tobimque nurumque
<theodulf. carm. 21.70>	Eximit, haudquaquam mortis ab ore tamen.
<theodulf. carm. 21.71>	Incestos Iudith compescuit ense furores,
<theodulf. carm. 21.72>	Te non compescit, mortis iniqua lues.
<theodulf. carm. 21.73>	Zacharias et anus superant facunda querelas,
<theodulf. carm. 21.74>	Non superant ictus, mors, sed, acerba, tuos.
<theodulf. carm. 21.75>	Nec homo caelestis, terrenusque angelus, aptans
<theodulf. carm. 21.76>	Promptus iter domino, hac sorte alienus inest.
<theodulf. carm. 21.77>	Sed, fera mors, quid ages, aliis trux, improba, saeva.
<theodulf. carm. 21.78>	Cum vitae auctorem pernitiosa petis?
<theodulf. carm. 21.79>	Qui te morte sua pressit, curvavit, abegit,
<theodulf. carm. 21.80>	Et vitae surgens qui patefecit iter.
<theodulf. carm. 21.81>	Auctoremque tuum tenebrosa in Tartara mersit,
<theodulf. carm. 21.82>	Mentibus exemptum conlegiisque piis.
<theodulf. carm. 21.83>	Petrus apostolici princeps venerandus honoris,
<theodulf. carm. 21.84>	Quo bene clavigero caelica regna patent.
<theodulf. carm. 21.85>	Dogmate, Paule, viges penetrans secreta polorum,
<theodulf. carm. 21.86>	Quem ingens exornat poena, labor, studium.
<theodulf. carm. 21.87>	Pectore de domini dat pocula sumpta Iohannes,
<theodulf. carm. 21.88>	Quem pia virginitas, eius et ornat amor.
<theodulf. carm. 21.89>	Fulget apostolicus sublimis et inclytus ordo,
<theodulf. carm. 21.90>	Cum doctis sociis discipulisque suis.
<theodulf. carm. 21.91>	Martyrum et insignis splendescens lampade coetus,
<theodulf. carm. 21.92>	Turbaque confestrix virgineusque chorus.
<theodulf. carm. 21.93>	Quamvis celsae animae, mortali stirpe creati
<theodulf. carm. 21.94>	Debita persolvunt, mors inamata, tibi.
<theodulf. carm. 21.95>	Nomina difficile est cunctorum posse referri,
<theodulf. carm. 21.96>	Qui sunt, qui fuerint, quos fore det dominus.
<theodulf. carm. 21.97>	Sint meriti cuiuscumque, horum nullus ab aevo
<theodulf. carm. 21.98>	Hac tamen inmunis conditione manet.
<theodulf. carm. 21.99>	Denique rex magnus David sanctusque prophetes
<theodulf. carm. 21.100>	Afflatus sancto carmine cantat ita:
<theodulf. carm. 21.101>	"Est quis homo vivens, qui te non, pessima rerum
<theodulf. carm. 21.102>	Mors, trahat, et visu possit abesse tuo?
<theodulf. carm. 21.103>	Eruet aut animam propriam quis manibus imis,
<theodulf. carm. 21.104>	Illorum et saeva quit caruisse manu?"
<theodulf. carm. 21.105>	Mos hic ab usque chao mortalia germina pressit,
<theodulf. carm. 21.106>	Atque sua mundum lege subegit atrox.
<theodulf. carm. 21.107>	Conditionis enim huiusce debita solvit
<theodulf. carm. 21.108>	Frater, pro cuius carmina morte damus.

<theodulf. carm. 22.1>	Cumque tuas conspectat opes tibi dulcis amicus,
<theodulf. carm. 22.2>	Verba haec tu laeto laetus et ipse dabis:
<theodulf. carm. 22.3>	"Haec bona, quae cernis, tibi sint communia mecum,
<theodulf. carm. 22.4>	Qui bonus est, horum hic quoque compos erit."
<theodulf. carm. 22.5>	Nec dare te pigeat, dare res, mihi credito, pulchra est,
<theodulf. carm. 22.6>	Nil dans, nil capies, si dabis, ipse feres.
<theodulf. carm. 22.7>	Plena falce metet, qui grandia semina sevit,
<theodulf. carm. 22.8>	Sic dominum cultus laetificabit ager.
<theodulf. carm. 22.9>	Cumque vides aliquem facie, non nomine notum,
<theodulf. carm. 22.10>	Ac si in utroque bene sit tibi notus, ama.
<theodulf. carm. 22.11>	Nec dare te pigeat pia verba aut oscula grata,
<theodulf. carm. 22.12>	Dumque facis, curam nominis eius habe.
<theodulf. carm. 22.13>	Ut solet, id vocitante alio fors nosse valebis,
<theodulf. carm. 22.14>	Aut casu sese nominat ipse aliquo.
<theodulf. carm. 22.15>	Si latet, est error, pudor at si voce requiras,
<theodulf. carm. 22.16>	Si discas clam, error et pudor omnis abest.
<theodulf. carm. 22.17>	Qui tibi se notum putat, aut fors extitit olim,
<theodulf. carm. 22.18>	Ni proprio vocitas nomine, tristis erit.
<theodulf. carm. 22.19>	Nomina seu mores docturus discito plebis,
<theodulf. carm. 22.20>	Dumque doces, proprio nomine quemque voca.
<theodulf. carm. 22.21>	Cum magnis magnus, cum parvis parvulus esto,
<theodulf. carm. 22.22>	Omnibus ut factum se quoque Paulus ait.
<theodulf. carm. 22.23>	Actibus est etiam in multis modus iste tenendus,
<theodulf. carm. 22.24>	Nos quaedam ut lateant, publica plura fiunt.

<theodulf. carm. 23.1>	Omnipotens domine et pacis donator in aevum,
<theodulf. carm. 23.2>	Mundi ex arce tonans, rorem dans muneris almi,
<theodulf. carm. 23.3>	Nam tu es lucis origo, creator, magne redemtor,
<theodulf. carm. 23.4>	Inclyte cunctarum rerum excelso sator actu,
<theodulf. carm. 23.5>	Aetheria virtute regis tu climmata sollers,
<theodulf. carm. 23.6>	Cuncta dicata creans gelidi ditator abyssi.
<theodulf. carm. 23.7>	Utile namque sedens sedis super ardua numen,
<theodulf. carm. 23.8>	Iusque, beata quies et donans culmina sancta
<theodulf. carm. 23.9>	Res pia, virtus, procedens e lampade splendor,
<theodulf. carm. 23.10>	Et genitoris honore excelso missus et istic,
<theodulf. carm. 23.11>	Saecla misella pians tabo, probroque, lueque
<theodulf. carm. 23.12>	Ocius optata tribuis redimicula, quae in hac
<theodulf. carm. 23.13>	Nosmet vita perlustrarunt, flammifer ut sol,
<theodulf. carm. 23.14>	Ardua dulcifluo dans munera, splendide, nutu
<theodulf. carm. 23.15>	Nempe tuis monitis extendis viscera terrae.
<theodulf. carm. 23.16>	Tutor enim dominusque tibi per sidera nomen,
<theodulf. carm. 23.17>	Sancta salus nimia et virtutis copia cursus
<theodulf. carm. 23.18>	Iure quidem rutilo deducis tempora, et ob hoc
<theodulf. carm. 23.19>	Nutibus eximiis tribuis caeleste tribunal.
<theodulf. carm. 23.20>	Ecclesiae splendens lampas redimita sofia,
<theodulf. carm. 23.21>	Fac Carolum auctum, tu, felice sorte, redemtor.
<theodulf. carm. 23.22>	Is tamen e fidei praepollens stigmate sudae
<theodulf. carm. 23.23>	Nunc retinere potest subnixi cespitis oras.
<theodulf. carm. 23.24>	En, summorum hunc consortem, Christe, ducum fac,
<theodulf. carm. 23.25>	Congrue quos vexit delectans gloria pompae.
<theodulf. carm. 23.26>	Regnat in orbe pio ditatum ex flumine flumen,
<theodulf. carm. 23.27>	Et domini monitis sanctisque tuetur ab aris.
<theodulf. carm. 23.28>	Annuit is mihi, qui sum inmensis casibus exul,
<theodulf. carm. 23.29>	Talia prolato ut promam nunc carmina tractu.
<theodulf. carm. 23.30>	Artipotens nimio disponit foedere templum,
<theodulf. carm. 23.31>	Cara ubi verba boni Christus concedit olivi
<theodulf. carm. 23.32>	Atque capit purum veneranda sorte litamen.
<theodulf. carm. 23.33>	Nunc laeto ingens spes cum mira coniuge rege
<theodulf. carm. 23.34>	Omnibus augebit conatum et proemia sanctis,
<theodulf. carm. 23.35>	Ruricolis tribuendo annonam temporis actu.
<theodulf. carm. 23.36>	Ecce igitur mea carmina, proles maxima David,
<theodulf. carm. 23.37>	Muniaque ut sumas, prostratis vultibus opto.
<theodulf. carm. 23.38>	Pagina namque preces et laudes continet ista,
<theodulf. carm. 23.39>	Quas ego Teudulfus cecini sub nomine regis,
<theodulf. carm. 23.40>	Servulus exiguus iussu conpulsus erili.
<theodulf. carm. 23.41>	Nobilis o lector, rutilisque per omnia cantor,
<theodulf. carm. 23.42>	Versiculos nostros sollers reprehendere noli,
<theodulf. carm. 23.43>	Hos quoniam primos praesenti stigmate prompsi.

<theodulf. carm. 24.1>	Inclita Fastradae reginae hic membra quiescunt,
<theodulf. carm. 24.2>	De medio quam mors frigida flore tulit:
<theodulf. carm. 24.3>	Nobilis ipsa viri thalamo coniuncta potentis,
<theodulf. carm. 24.4>	Sed modo caelesti nobilior thalamo.
<theodulf. carm. 24.5>	Pars animae melior Carolus rex ipse remansit:
<theodulf. carm. 24.6>	Cui tradat mitis tempora larga deus.

<theodulf. carm. 25.1>	Te totus laudesque tuas, rex, personat orbis,
<theodulf. carm. 25.2>	Multaque cum dicat, dicere cuncta nequit.
<theodulf. carm. 25.3>	Si Mosa, Rhenus, Arar, Rodanus, Tiberisque, Padusque
<theodulf. carm. 25.4>	Metiri possunt, laus quoque mensa tua est.
<theodulf. carm. 25.5>	Res satis inmensa est tua laus, inmensa manebit.
<theodulf. carm. 25.6>	Dum pecori atque homini pervius orbis erit.
<theodulf. carm. 25.7>	Quam bene si nequeo studiis explere loquendi.
<theodulf. carm. 25.8>	Tantillus tantam temno tacere tamen.
<theodulf. carm. 25.9>	Ludicris haec mixta iocis per ludicra currat,
<theodulf. carm. 25.10>	Saepeque tangatur qualibet illa manu.
<theodulf. carm. 25.11>	Laude iocoque simul hunc illita carta revisat,
<theodulf. carm. 25.12>	Quem tribuente celer ipse videbo deo.
<theodulf. carm. 25.13>	O facies, facies ter cocto clarior auro,
<theodulf. carm. 25.14>	Felix qui potis est semper adesse tibi,
<theodulf. carm. 25.15>	Et diademali sat dignam pondere frontem
<theodulf. carm. 25.16>	Cernere, quae simili cuncta per arva caret,
<theodulf. carm. 25.17>	Egregiumque caput, mentum, seu colla decora,
<theodulf. carm. 25.18>	Aureolasque manus, pauperiem quae abolent.
<theodulf. carm. 25.19>	Pectora, crura, pedes, est non laudabile cui nil,
<theodulf. carm. 25.20>	Omnia pulchra vigent, cuncta decora nitent.
<theodulf. carm. 25.21>	Atque audire tui perpulchra affamina sensus,
<theodulf. carm. 25.22>	Quo super es cunctis, est tibi nemo super.
<theodulf. carm. 25.23>	Est tibi nemo super, sollers prudentia cuius
<theodulf. carm. 25.24>	Tanta cluit, nullus cui puto finis inest.
<theodulf. carm. 25.25>	Latior est Nilo, glaciali grandior Histro,
<theodulf. carm. 25.26>	Maior et Euphrate est, non quoque Gange minor.
<theodulf. carm. 25.27>	Quid mirum, aeternus si talem pastor alendis
<theodulf. carm. 25.28>	Pastorem gregibus condidit ipse suis?
<theodulf. carm. 25.29>	Nomine reddis avum, Salomonem stemmate sensus,
<theodulf. carm. 25.30>	Viribus et David, sive Ioseph specie.
<theodulf. carm. 25.31>	Tutor opum es, vindex scelerum, largitor honorum,
<theodulf. carm. 25.32>	Atque ideo dantur haec bona cuncta tibi.
<theodulf. carm. 25.33>	Percipe multiplices laetanti pectore gazas,
<theodulf. carm. 25.34>	Quas tibi Pannonico mittit ab orbe deus.
<theodulf. carm. 25.35>	Inde pias celso grates persolve tonanti,
<theodulf. carm. 25.36>	Cui, solet ut semper, sit tua larga manus.
<theodulf. carm. 25.37>	Adveniunt gentes Christo servire paratae,
<theodulf. carm. 25.38>	Quas dextra ad Christum sollicitante vocas.
<theodulf. carm. 25.39>	Pone venit textis ad Christum crinibus Hunnus,
<theodulf. carm. 25.40>	Estque humilis fidei, qui fuit ante ferox.
<theodulf. carm. 25.41>	Huic societur Arabs, populus crinitus uterque est,
<theodulf. carm. 25.42>	Hic textus crines, ille solutus eat.
<theodulf. carm. 25.43>	Cordoba, prolixo collectas tempore gazas
<theodulf. carm. 25.44>	Mitte celer regi, quem decet omne decens.
<theodulf. carm. 25.45>	Ut veniunt Abares, Arabes Nomadesque venite,
<theodulf. carm. 25.46>	Regis et ante pedes flectite colla, genu.
<theodulf. carm. 25.47>	Nec minus hi, quam vos, saevique trucesque fuere,
<theodulf. carm. 25.48>	Sed hos qui domuit, vos domiturus erit:
<theodulf. carm. 25.49>	Scilicet in caelo residens, per Tartara regnans,
<theodulf. carm. 25.50>	Qui mare, qui terras, qui regit astra, polum.
<theodulf. carm. 25.51>	Ver venit ecce novum, cum quo felicia cuncta
<theodulf. carm. 25.52>	Teque, tuosque adeant, rex, tribuente deo.
<theodulf. carm. 25.53>	En renovatur ovans aeternis legibus annus,
<theodulf. carm. 25.54>	Et sua nunc mater germina promit humus.
<theodulf. carm. 25.55>	Silvae fronde virent, ornantur floribus arva,
<theodulf. carm. 25.56>	Sicque vices servant, en, elementa suas.
<theodulf. carm. 25.57>	Undique legati veniant, qui prospera narrent,
<theodulf. carm. 25.58>	Praemia sint pacis, omnis abesto furor.
<theodulf. carm. 25.59>	Mox oculis cum mente simul manibusque levatis
<theodulf. carm. 25.60>	Ad caelum, grates fertque refertque deo.
<theodulf. carm. 25.61>	Consilii celebretur honos, oretur in aula,
<theodulf. carm. 25.62>	Qua miris surgit fabrica pulchra tholis.
<theodulf. carm. 25.63>	Inde palatinae repetantur culmina sedis,
<theodulf. carm. 25.64>	Plebs eat et redeat atria longa terens.
<theodulf. carm. 25.65>	Ianua pandatur, multisque volentibus intrent
<theodulf. carm. 25.66>	Pauci, quos sursum quilibet ordo tulit.
<theodulf. carm. 25.67>	Circumdet pulchrum proles carissima regem,
<theodulf. carm. 25.68>	Omnibus emineat, sol ut in arce solet.
<theodulf. carm. 25.69>	Hinc adstent pueri, circumstent inde puellae,
<theodulf. carm. 25.70>	Vinea laetificet sicque novella patrem.
<theodulf. carm. 25.71>	Stent Karolus Hludowicque simul, quorum unus ephebus,
<theodulf. carm. 25.72>	Iam vehit alterius os iuvenale decus.
<theodulf. carm. 25.73>	Corpore praevalido quibus est nervosa iuventa.
<theodulf. carm. 25.74>	Corque capax studii, consiliique tenax.
<theodulf. carm. 25.75>	Mente vigent, virtute cluunt, pietate redundant,
<theodulf. carm. 25.76>	Gentis uterque decor, dulcis uterque patri.
<theodulf. carm. 25.77>	Et nunc ardentes acies rex flectat ad illos,
<theodulf. carm. 25.78>	Nunc ad virgineum flectat utrimque chorum,
<theodulf. carm. 25.79>	Virgineum ad coetum, quo non est pulchrior alter,
<theodulf. carm. 25.80>	Veste, habitu, specie, corpore, corde, fide.
<theodulf. carm. 25.81>	Scilicet ad Bertam et Chrodtrudh, ubi sit quoque Gisla,
<theodulf. carm. 25.82>	Pulchrarum una, soror, sit minor ordo trium.
<theodulf. carm. 25.83>	Est sociata quibus Leutgardis pulchra virago,
<theodulf. carm. 25.84>	Quae micat ingenio cum pietatis ope.
<theodulf. carm. 25.85>	Pulchra satis cultu, sed digno pulchrior actu,
<theodulf. carm. 25.86>	Cum populo et ducibus omnibus una favet.
<theodulf. carm. 25.87>	Larga manu, clemens animo, blandissima verbis,
<theodulf. carm. 25.88>	Prodesse et cunctis, nemini obesse parat.
<theodulf. carm. 25.89>	Quae bene discendi studiis studiosa laborat,
<theodulf. carm. 25.90>	Ingenuasque artes mentis in arce locat.
<theodulf. carm. 25.91>	Prompta sit obsequio soboles gratissima regis,
<theodulf. carm. 25.92>	Utque magis placeat, certet amore pio.
<theodulf. carm. 25.93>	Pallia dupla celer, manuum seu tegmina blanda
<theodulf. carm. 25.94>	Suscipiat Carolus, et gladium Ludoich.
<theodulf. carm. 25.95>	Quo residente, suum grata inter basia munus
<theodulf. carm. 25.96>	Dent natae egregiae, det quoque carus amor.
<theodulf. carm. 25.97>	Berta rosas, Chrodtrudh violas dat, lilia Gisla,
<theodulf. carm. 25.98>	Nectaris ambrosii praemia quaeque ferat;
<theodulf. carm. 25.99>	Rothaidh poma, Hiltrudh Cererem, Tetdrada Liaeum,
<theodulf. carm. 25.100>	Quis varia species, sed decor unus inest.
<theodulf. carm. 25.101>	Ista nitet gemmis, auro illa splendet et ostro,
<theodulf. carm. 25.102>	Haec gemma viridi praenitet, illa rubra.
<theodulf. carm. 25.103>	Fibula componit hanc, illam limbus adornat,
<theodulf. carm. 25.104>	Armillae hanc ornant, hancque monile decet.
<theodulf. carm. 25.105>	Huic ferruginea est, apta huic quoque lutea vestis,
<theodulf. carm. 25.106>	Lacteolum strophium haec vehit, illa rubrum.
<theodulf. carm. 25.107>	Dulcibus haec verbis faveat regi, altera risu,
<theodulf. carm. 25.108>	Ista patrem gressu mulceat, illa ioco.
<theodulf. carm. 25.109>	Quod si forte soror fuerit sanctissima regis,
<theodulf. carm. 25.110>	Oscula det fratri dulcia, frater ei.
<theodulf. carm. 25.111>	Talia sic placido moderetur gaudia vultu,
<theodulf. carm. 25.112>	Ut sponsi aeterni gaudia mente gerat.
<theodulf. carm. 25.113>	Et bene scripturae pandi sibi compita poscat,
<theodulf. carm. 25.114>	Rex illam doceat, quem deus ipse docet.
<theodulf. carm. 25.115>	Adveniant proceres, circumstent undique laeti,
<theodulf. carm. 25.116>	Complere studeat munia quisque sua.
<theodulf. carm. 25.117>	Thyrsis ad obsequium semper sit promptus herile,
<theodulf. carm. 25.118>	Strenuus et velox sit pede, corde, manu.
<theodulf. carm. 25.119>	Pluraque suscipiat hinc inde precantia verba,
<theodulf. carm. 25.120>	Istaque dissimulet, audiat illa libens;
<theodulf. carm. 25.121>	Hunc intrare iubens, hunc expectare parumper
<theodulf. carm. 25.122>	Censeat, hunc intus, hunc tamen esse foris.
<theodulf. carm. 25.123>	Regalique throno calvus hic impiger adstet,
<theodulf. carm. 25.124>	Cunctaque prudenter, cuncta verenter agat.
<theodulf. carm. 25.125>	Adsit praesul ovans animo vultuque benigno,
<theodulf. carm. 25.126>	Ora beata ferens, et pia corda gerens.
<theodulf. carm. 25.127>	Quem sincera fides, quem tantus culminis ordo,
<theodulf. carm. 25.128>	Pectus et innocuum, rex, tibi, Christe, dicat.
<theodulf. carm. 25.129>	Stet benedicturus regis potumque cibumque,
<theodulf. carm. 25.130>	Sumere quin etiam rex velit, ille volet.
<theodulf. carm. 25.131>	Sit praesto et Flaccus, nostrorum gloria vatum,
<theodulf. carm. 25.132>	Qui potis est lyrico multa boare pede.
<theodulf. carm. 25.133>	Quique sophista potens est, quique poeta melodus,
<theodulf. carm. 25.134>	Quique potens sensu, quique potens opere est.
<theodulf. carm. 25.135>	Et pia de sanctis scripturis dogmata promat,
<theodulf. carm. 25.136>	Et solvat numeri vincla favente ioco.
<theodulf. carm. 25.137>	Et modo sit facilis, modo scrupea quaestio Flacci,
<theodulf. carm. 25.138>	Nunc mundanam artem, nunc redibens superam:
<theodulf. carm. 25.139>	Solvere de multis rex ipse volentibus unus
<theodulf. carm. 25.140>	Sit bene qui possit solvere Flaccidica.
<theodulf. carm. 25.141>	Voce valens, sensuque vigil, sermone politus,
<theodulf. carm. 25.142>	Adsit Riculfus, nobilis arte, fide.
<theodulf. carm. 25.143>	Qui et si longinqua fuerit regione moratus,
<theodulf. carm. 25.144>	Non manibus vacuis iam tamen inde redit.
<theodulf. carm. 25.145>	Dulce melos canerem tibi, ni absens, dulcis Homere,
<theodulf. carm. 25.146>	Esses, sed quoniam es, hinc mea Musa tacet.
<theodulf. carm. 25.147>	Non Ercambaldi sollers praesentia desit,
<theodulf. carm. 25.148>	Cuius fidam armat bina tabella manum.
<theodulf. carm. 25.149>	Pendula quae lateri manuum cito membra revisat,
<theodulf. carm. 25.150>	Verbaque suscipiat, quae sine voce canat.
<theodulf. carm. 25.151>	Lentulus intersit, laturus dulcia poma,
<theodulf. carm. 25.152>	Poma vehat calathis, cordis in arce fidem.
<theodulf. carm. 25.153>	Cui sunt arguti sensus, alia omnia tarda:
<theodulf. carm. 25.154>	Ocior esto, probus Lentule, voce, pede.
<theodulf. carm. 25.155>	Nardulus huc illuc discurrat perpete gressu,
<theodulf. carm. 25.156>	Ut formica tuus pes redit itque frequens.
<theodulf. carm. 25.157>	Cuius parva domus habitatur ab hospite magno,
<theodulf. carm. 25.158>	Res magna et parvi pectoris antra colit.
<theodulf. carm. 25.159>	Et nunc ille libros, operosas nunc ferat et res,
<theodulf. carm. 25.160>	Spiculaque ad Scotti nunc paret apta necem.
<theodulf. carm. 25.161>	Cui dum vita comes fuerit, haec oscula tradam,
<theodulf. carm. 25.162>	Trux, aurite, tibi quae dat, aselle, lupus.
<theodulf. carm. 25.163>	Ante canis lepores alet aut lupus improbus agnos,
<theodulf. carm. 25.164>	Aut timido muri musio terga dabit,
<theodulf. carm. 25.165>	Quam Geta cum Scotto pia pacis foedera iungat,
<theodulf. carm. 25.166>	Quae si forte velit iungere, ventus erit.
<theodulf. carm. 25.167>	Hic poenasve dabit fugietve simillimus Austro,
<theodulf. carm. 25.168>	Utque sit hic aliud, nil nisi Scottus erit.
<theodulf. carm. 25.169>	Cui si litterulam, quae est ordine tertia, tollas,
<theodulf. carm. 25.170>	Inque secunda suo nomine forte sedet,
<theodulf. carm. 25.171>	Quae sonat in "caelo" prima, et quae in "scando" secunda,
<theodulf. carm. 25.172>	Tertia in "ascensu", quarta in "amicitiis",
<theodulf. carm. 25.173>	Quam satis offendit, pro qua te, littera salvi,
<theodulf. carm. 25.174>	Utitur, haud dubium quod sonat, hoc et erit.
<theodulf. carm. 25.175>	Stet levita decens Fredegis sociatus Osulfo,
<theodulf. carm. 25.176>	Gnarus uterque artis, doctus uterque bene.
<theodulf. carm. 25.177>	Nardus et Ercambald si coniungantur Osulfo,
<theodulf. carm. 25.178>	Tres mensae poterunt unius esse pedes.
<theodulf. carm. 25.179>	Pinguior hic illo est, hic est quoque tenuior illo,
<theodulf. carm. 25.180>	Sed mensura dedit altior esse pares.
<theodulf. carm. 25.181>	Pomiflua sollers veniat de sede Menalcas,
<theodulf. carm. 25.182>	Sudorem abstergens frontis ab arce manu.
<theodulf. carm. 25.183>	Quam saepe ingrediens, pistorum sive coquorum
<theodulf. carm. 25.184>	Vallatus cuneis, ius synodale gerit.
<theodulf. carm. 25.185>	Prudenter qui cuncta gerens, epulasque dapesque
<theodulf. carm. 25.186>	Regis honoratum deferat ante thronum.
<theodulf. carm. 25.187>	Adveniat pincerna potens Eppinus et ipse,
<theodulf. carm. 25.188>	Pulchraque vasa manu, vinaque grata vehat.
<theodulf. carm. 25.189>	Iam circumsedeant regalia prandia iussi,
<theodulf. carm. 25.190>	Laetitiae detur munus ab axe poli.
<theodulf. carm. 25.191>	Et pater Albinus sedeat pia verba daturus,
<theodulf. carm. 25.192>	Sumpturusque cibos ore manuque libens.
<theodulf. carm. 25.193>	Aut si, Bacche, tui, aut Cerealis pocla liquoris
<theodulf. carm. 25.194>	Porgere praecipiat, fors et utrumque volet,
<theodulf. carm. 25.195>	Quo melius doceat, melius sua fistula cantet,
<theodulf. carm. 25.196>	Si doctrinalis pectoris antra riget.
<theodulf. carm. 25.197>	Este procul pultes, et lactis massa coacti,
<theodulf. carm. 25.198>	Sed pigmentati sis prope mensa cibi.
<theodulf. carm. 25.199>	Participent mensis epulas, et dulcia sumant
<theodulf. carm. 25.200>	Pabula, vina bibant stansque sedensque simul.
<theodulf. carm. 25.201>	His bene patratis, mensis dapibusque remotis,
<theodulf. carm. 25.202>	Pergat laetitia plebs comitante foras.
<theodulf. carm. 25.203>	Hacque intus remanente sonet Theodulfica Musa,
<theodulf. carm. 25.204>	Quae foveat reges, mulceat et proceres.
<theodulf. carm. 25.205>	Audiat hanc forsan membrosus Wibodus heros,
<theodulf. carm. 25.206>	Concutiat crassum terque quaterque caput.
<theodulf. carm. 25.207>	Et torvum adspiciens vultuque et voce minetur,
<theodulf. carm. 25.208>	Absentemque suis me obruat ille minis.
<theodulf. carm. 25.209>	Quem si forte vocet pietas gratissima regis,
<theodulf. carm. 25.210>	Gressu eat obliquo vel titubante genu.
<theodulf. carm. 25.211>	Et sua praecedat tumefactus pectora venter,
<theodulf. carm. 25.212>	Et pede Vulcanum, voce Iovem referat.
<theodulf. carm. 25.213>	Haec ita dum fiunt, dum carmina nostra leguntur,
<theodulf. carm. 25.214>	Stet Scottellus ibi, res sine lege furens,
<theodulf. carm. 25.215>	Res dira, hostis atrox, hebes horror, pestis acerba,
<theodulf. carm. 25.216>	Litigiosa lues, res fera, grande nefas.
<theodulf. carm. 25.217>	Res fera, res turpis, res segnis, resque nefanda,
<theodulf. carm. 25.218>	Res infesta piis, res inimica bonis.
<theodulf. carm. 25.219>	Et manibus curvis, paulum cervice reflexa,
<theodulf. carm. 25.220>	Non recta ad stolidum brachia pectus eant.
<theodulf. carm. 25.221>	Anceps, attonitus, tremulus, furibundus, anhelus,
<theodulf. carm. 25.222>	Stet levis aure, manu, lumine, mente, pede.
<theodulf. carm. 25.223>	Et celeri motu nunc hos, nunc comprimat illos,
<theodulf. carm. 25.224>	Nunc gemitus tantum, nunc fera verba sonet.
<theodulf. carm. 25.225>	Nunc ad lectorem, nunc se convertat ad omnes
<theodulf. carm. 25.226>	Adstantes proceres, nil ratione gerens.
<theodulf. carm. 25.227>	Et reprehendendi studio ferus aestuet hostis,
<theodulf. carm. 25.228>	Cui sit posse procul, iam quia velle prope est.
<theodulf. carm. 25.229>	Plurima qui didicit, nil fixum, nil quoque certum,
<theodulf. carm. 25.230>	Quae tamen ignorat, omnia nosse putat.
<theodulf. carm. 25.231>	Non ideo didicit, sapiens ut possit haberi,
<theodulf. carm. 25.232>	Sed contendendi ut promptus ad arma foret.
<theodulf. carm. 25.233>	Multa scis et nulla sapis, plura, inscie, nosti,
<theodulf. carm. 25.234>	Quid dicam inde magis? non sapis atque sapis.
<theodulf. carm. 25.235>	Rex sua fulcra petat, habeat sua mansio quemque,
<theodulf. carm. 25.236>	Rex bene laetus eat, plebs bene laeta meet.
<theodulf. carm. 25.237>	At tu posce pio reditum mea fistula regi,
<theodulf. carm. 25.238>	Et cunctis veniam, quos ciet iste iocus.
<theodulf. carm. 25.239>	Qui ne quem offendat, placeat dilectio Christi,
<theodulf. carm. 25.240>	Omnia quae suffert, cui bona cuncta placent.
<theodulf. carm. 25.241>	Hac ope qui vacuus, qui tanto est munere nudus,
<theodulf. carm. 25.242>	Sit licet infensus, est mihi cura levis.
<theodulf. carm. 25.243>	Qui te mundani regni rex extulit arce,
<theodulf. carm. 25.244>	Praemia perpetui det meliora tibi.

<theodulf. carm. 26.1>	Aurea funereum complectit littera carmen,
<theodulf. carm. 26.2>	Verba tonat fulvus et lacrimosa color.
<theodulf. carm. 26.3>	Promere quae Carolum compellit amorque dolorque
<theodulf. carm. 26.4>	Me tuus, Hadriane praesul amate nimis,
<theodulf. carm. 26.5>	Pontificum specimen, lux plebis, norma salutis,
<theodulf. carm. 26.6>	Vir pie, vir sapiens, vir venerande satis.
<theodulf. carm. 26.7>	Mente nitens, formaque decens, sensuque renidens,
<theodulf. carm. 26.8>	Inclyto amore vigens, speque fideque cluens.
<theodulf. carm. 26.9>	Tu decus ecclesiae, fax splendens urbis et orbis,
<theodulf. carm. 26.10>	Carior, egregie, tu mihi luce, pater.
<theodulf. carm. 26.11>	Quem cum dira dies non exhibitura sequentem
<theodulf. carm. 26.12>	Eripuit vivis, res patuitque mihi,
<theodulf. carm. 26.13>	Protinus agnovi veteris vestigia luctus,
<theodulf. carm. 26.14>	Morsque parentum oculis est revocata meis.
<theodulf. carm. 26.15>	Taedia Pippini sensi venientia morte,
<theodulf. carm. 26.16>	Bertradamque dolor, pro dolor, iste refert.
<theodulf. carm. 26.17>	Cumque tui aspectus, sanctissime papa, recordor,
<theodulf. carm. 26.18>	Corque oculosque meos nil nisi luctus habet.
<theodulf. carm. 26.19>	Munera grata tibi incolumi mittenda parabam,
<theodulf. carm. 26.20>	Tristia nunc maesto pectore dona paro.
<theodulf. carm. 26.21>	Marmora pro tunicis, proque auro flebile carmen,
<theodulf. carm. 26.22>	Quae gerat urna capax iam tua parva domus.
<theodulf. carm. 26.23>	Quam quis ab occasu properans vel quisquis ab ortu
<theodulf. carm. 26.24>	Conspicis, hic munus quod venereris habes.
<theodulf. carm. 26.25>	Sexus uterque, senex, iuvenis, puer, advena, civis,
<theodulf. carm. 26.26>	Quisquis es, "Hadriano", dic, "sit amoena quies.
<theodulf. carm. 26.27>	Praesulis istius semper, tu Roma, memento,
<theodulf. carm. 26.28>	Qui tibi tutor opum, murus et arma fuit.
<theodulf. carm. 26.29>	Tu quoque successor residens in sede sacrata,
<theodulf. carm. 26.30>	Sis memor, oro, huius, si deus ipse tui.
<theodulf. carm. 26.31>	Huic prece grata quies detur Paulique Petrique,
<theodulf. carm. 26.32>	Hunc quoque caelicolum cuncta caterva iuvet.
<theodulf. carm. 26.33>	Huic lucem concede piam, concede quietem,
<theodulf. carm. 26.34>	Rex deus, atque operis tu miserere tui.
<theodulf. carm. 26.35>	En est quod fuerat: pulvis de pulvere sumptus,
<theodulf. carm. 26.36>	Sed putres cineres tu reparare vales.
<theodulf. carm. 26.37>	Credo, quod hic pulvis transacta morte resurget.
<theodulf. carm. 26.38>	Nec iam post tumulum sic moriturus erit.
<theodulf. carm. 26.39>	Hos apices quicumque legis, te nosce futurum
<theodulf. carm. 26.40>	Hoc quod hic est, omnis hoc caro pergit iter.
<theodulf. carm. 26.41>	Inde tuam mentem venturis casibus aptans
<theodulf. carm. 26.42>	Oratu et precibus sis memor huius, ave!

<theodulf. carm. 27.1>	Quid cycni faciunt, resonant dum talia corvi,
<theodulf. carm. 27.2>	Et tectis strepitant carmina multa meis?
<theodulf. carm. 27.3>	Nunc fallax simulat hominis rea pica loquelam,
<theodulf. carm. 27.4>	Despiciens volucres, fercula sacra sedet.
<theodulf. carm. 27.5>	Psittacus et varias imitatur voce camoenas,
<theodulf. carm. 27.6>	Commaculans musas, vatis Homere, tuas.
<theodulf. carm. 27.7>	Mergulus atque niger Ligeri piscator in undis,
<theodulf. carm. 27.8>	Brigenses silvas nunc habitare solet.
<theodulf. carm. 27.9>	Et pennis pulchrum sese putat esse pavonem,
<theodulf. carm. 27.10>	Quae laudes, Lamuel, addidit ecce tuas.
<theodulf. carm. 27.11>	Vox, reor, aequa sonat, fallit sed penna colorem,
<theodulf. carm. 27.12>	Nec varium rutilat hic decus in specie.
<theodulf. carm. 27.13>	Nunc monstrat cuculus vernalis lumina Phoebi,
<theodulf. carm. 27.14>	Balbula vox resonat gutture raucisono.
<theodulf. carm. 27.15>	Nunc pluviam pendens ramis vocat improba cornix,
<theodulf. carm. 27.16>	Se fallax vitas iactat habere novem.
<theodulf. carm. 27.17>	Vox merulae taceat, quatit anser plectra palustris,
<theodulf. carm. 27.18>	Vertice submerso sordida quaeque vorans.
<theodulf. carm. 27.19>	Vernalis sileat dulces acredula cantus,
<theodulf. carm. 27.20>	Nocturnos reboat bubo inimica sonos.
<theodulf. carm. 27.21>	Increpat en iterum vates Balensis asellus,
<theodulf. carm. 27.22>	Insuetosque ciet voce rudente sonos.
<theodulf. carm. 27.23>	Vertitur et subito studia in contraria rerum,
<theodulf. carm. 27.24>	Rideat Orpheum Tityrus aurisonum.
<theodulf. carm. 27.25>	Orpheus in silvis putridas tu pasce capellas,
<theodulf. carm. 27.26>	Tityrus aulenses delicias sequitur.
<theodulf. carm. 27.27>	David in arce manet paucis cum forte puellis,
<theodulf. carm. 27.28>	Pieria sufflat carmina quaeque tuba.
<theodulf. carm. 27.29>	In primis rutilat Flaccinas Delia Musas,
<theodulf. carm. 27.30>	Post aliae pariter organa sacra boant.
<theodulf. carm. 27.31>	Delia Threiciam iam pangit pollice chordam,
<theodulf. carm. 27.32>	Floribus atque ornat tempora sacra novis.
<theodulf. carm. 27.33>	Vinnula mellifluas rimatur fistula Musas,
<theodulf. carm. 27.34>	Gutture ter quinos personat ecce tonos.
<theodulf. carm. 27.35>	Flaccus abit senior pueris comitatus ab urbe,
<theodulf. carm. 27.36>	Dum lux plena redit, tunc redit ipse domum.
<theodulf. carm. 27.37>	Ille habet aetatem, pro se respondeat ille,
<theodulf. carm. 27.38>	Pro se proque suis verba dabit pueris.
<theodulf. carm. 27.39>	Aut inflare leves calamos mandaverit illis,
<theodulf. carm. 27.40>	Vertice Sileni aut serta ligare senis.
<theodulf. carm. 27.41>	Has paucas David cernit psalmista camoenas,
<theodulf. carm. 27.42>	Regales inter iam resonans epulas.
<theodulf. carm. 27.43>	Subiciens paucos inter quoque licia tela
<theodulf. carm. 27.44>	Delia femineos Virgiliana pedes.
<theodulf. carm. 27.45>	Beselel atque Lupum subito respexit inertem,
<theodulf. carm. 27.46>	Quapropter tacuit suavia verba timens.
<theodulf. carm. 27.47>	Dum Lupus aufugiet, redit in praecordia sensus,
<theodulf. carm. 27.48>	Carminibus complet flumina, rura, domos.
<theodulf. carm. 27.49>	Et quocumque die crescunt in vertice Thyrsi
<theodulf. carm. 27.50>	Iam rutilae crines, tunc canet ipse quoque.
<theodulf. carm. 27.51>	Dum Lupus in scriniis quaerit sua carmina canus,
<theodulf. carm. 27.52>	Inveniet forsan, ut Maro tunc resonat.
<theodulf. carm. 27.53>	Lucius ipse brevi depingit carmina notus,
<theodulf. carm. 27.54>	Talia nec corvus discere forte valet.
<theodulf. carm. 27.55>	Scottulus accinctus gladio te spectat acuto,
<theodulf. carm. 27.56>	Perforet ut pectus, Corviniane, tuum.
<theodulf. carm. 27.57>	Non timet hic corvos, volucri nec parceret ulli,
<theodulf. carm. 27.58>	Si modo Damaetam sperat abesse procul.
<theodulf. carm. 27.59>	Non pius est Scottus noster, Damaeta, poeta,
<theodulf. carm. 27.60>	Vertitur in luctum ludus ab ore procax.
<theodulf. carm. 27.61>	Attamen arma minans Scottus iam proelia temptat,
<theodulf. carm. 27.62>	Getulumque caput ense ferire volens.
<theodulf. carm. 27.63>	Hic Scottus sottus cottus trinomen habebit,
<theodulf. carm. 27.64>	Gutture gentilupum clamat et ipse cavo.
<theodulf. carm. 27.65>	Carmine versifico fumoso et distichon ore,
<theodulf. carm. 27.66>	Hoc cecinit nobis ecce, Menalca, suo.
<theodulf. carm. 27.67>	Exanimis vivum risu percussit iniquo,
<theodulf. carm. 27.68>	Sed tamen haec pueris praelia proficiunt.
<theodulf. carm. 27.69>	Tres pueri circum Danielis fercula gaudent,
<theodulf. carm. 27.70>	Qui superant flammas nobilitate, fide.
<theodulf. carm. 27.71>	Nunc Iob inmensi numero fulgescit honoris,
<theodulf. carm. 27.72>	Psalteriumque oculis fulget amore piis.
<theodulf. carm. 27.73>	In medio David sceptro regit omnia, largas
<theodulf. carm. 27.74>	Disponens epulas ordine pacifico.
<theodulf. carm. 27.75>	Et pius Aaron benedicit cuncta per aulam,
<theodulf. carm. 27.76>	Sanctificans verbis fercula cuncta sacris.
<theodulf. carm. 27.77>	Et Nemias, Solymam qui iam renovaverat urbem,
<theodulf. carm. 27.78>	Bacchipotens calvus dulcia vina feret.
<theodulf. carm. 27.79>	Qui locus est corvo haec inter convivia nigro?
<theodulf. carm. 27.80>	In silvis maneat inter et ipse lupos.
<theodulf. carm. 27.81>	Ni tamen Helias depurget crimina corvi,
<theodulf. carm. 27.82>	Convocet atque iterum ad fercula sacra sibi.
<theodulf. carm. 27.83>	Hispani potus Hardberd servator avarus,
<theodulf. carm. 27.84>	Armatus Cerere totus in aede sua,
<theodulf. carm. 27.85>	Et calidum sceptro versat caldare culinis,
<theodulf. carm. 27.86>	Ut bibat hoc gelidum, quod movet hic calidum.
<theodulf. carm. 27.87>	Graeculus et Putifar invisus forte puellis,
<theodulf. carm. 27.88>	Armatus frustra praelia nulla gerens,
<theodulf. carm. 27.89>	Quem socii pariter Bagao comitantur et Egeus,
<theodulf. carm. 27.90>	Ex tribus his truncis non erit unus homo.
<theodulf. carm. 27.91>	Hi, reor, in cameris non sunt iam sponte fideles,
<theodulf. carm. 27.92>	Saeva manus medici cogit habere fidem.
<theodulf. carm. 27.93>	Filius et viduae Hiram bene construit aedem
<theodulf. carm. 27.94>	Altithrono: Christus auxilietur opus.
<theodulf. carm. 27.95>	Hos inter Nembroth gigas venabula quassat,
<theodulf. carm. 27.96>	Qui telis corvum fronte ferire parat.
<theodulf. carm. 27.97>	Et mare velivolum turbans Polyphemius ingens,
<theodulf. carm. 27.98>	Mergulus ut nequeat effugere aut pelago.
<theodulf. carm. 27.99>	Hi duo dispariles membris, sed mente minaces,
<theodulf. carm. 27.100>	Ille pedes corvi franget et iste caput.
<theodulf. carm. 27.101>	Pygmaei tantum cupientes quaerere pacem,
<theodulf. carm. 27.102>	Propter bella gruum, Corvule nigre, tibi.
<theodulf. carm. 27.103>	Haec tibi sufficiant venienti, trispeda tantum
<theodulf. carm. 27.104>	Verbis sufficiant hiems, sitis, atque fames.
<theodulf. carm. 27.105>	Nos nostros nobis nostra teneamus in aula
<theodulf. carm. 27.106>	Trispedicos fratres, sit tibi turba brevis.
<theodulf. carm. 27.107>	Hos tantum teneas, acerrime Corvule, versus,
<theodulf. carm. 27.108>	Saepius atque legens pectore conde tuo.
<theodulf. carm. 27.109>	Dum veniet Flaccus pueris comitatus et odis,
<theodulf. carm. 27.110>	Tunc sperare licet iam potiora tibi.
<theodulf. carm. 27.111>	Nunc tibi tot salve, quot sunt in vertice crines
<theodulf. carm. 27.112>	Albentes, sic tu, Corviniane, vale.

<theodulf. carm. 28.1>	Iudicii callem censores prendite iusti,
<theodulf. carm. 28.2>	Et vestri spernant avia curva pedes.
<theodulf. carm. 28.3>	Hoc iter ad caelum ducit, trahit illud ad umbras,
<theodulf. carm. 28.4>	Hoc pia vita tenet, mors habet illud hians.
<theodulf. carm. 28.5>	Ergo cavete, viri, scatebras Acherontis adire,
<theodulf. carm. 28.6>	Quo Stix, Cociti quo furor omnis inest.
<theodulf. carm. 28.7>	At, paradise, tuis nil gratius aedibus extat,
<theodulf. carm. 28.8>	Quo mala nulla insunt, quo bona cuncta manent.
<theodulf. carm. 28.9>	Si mihi mille forent centeno in gutture linguae,
<theodulf. carm. 28.10>	Aerea vox cunctis ferrea verba daret,
<theodulf. carm. 28.11>	Non possem, fateor, tot promere sedis amoenae
<theodulf. carm. 28.12>	Gaudia, quae capiunt qui bene iura tenent.
<theodulf. carm. 28.13>	Sed neque poenarum percurrere monstra loquendo
<theodulf. carm. 28.14>	Possem, quae patitur fraudis amica cohors.
<theodulf. carm. 28.15>	Iudicio pietas, pietati industria detur,
<theodulf. carm. 28.16>	Quo teneant nullum munera saeva locum.
<theodulf. carm. 28.17>	Hoc veteris clamat peragendum pagina legis,
<theodulf. carm. 28.18>	Nullius hoc vatum lingua beata tacet.
<theodulf. carm. 28.19>	Hoc euangelicus lituus per compita mundi
<theodulf. carm. 28.20>	Mugit, apostolicus hoc quoque sermo tonat.
<theodulf. carm. 28.21>	Haec patriarcharum res vexit ad ardua nomen,
<theodulf. carm. 28.22>	Inde prophetarum sancta caterva cluit.
<theodulf. carm. 28.23>	Quique ducum aut regum hoc sanctum limite callem
<theodulf. carm. 28.24>	Obtinuit, potitur omnibus ille bonis.
<theodulf. carm. 28.25>	At qui errore duce scabrosa per avia vecti
<theodulf. carm. 28.26>	Hanc liquere viam, hos bona cuncta simul.
<theodulf. carm. 28.27>	Numinis interpres Moyses fidissimus almi
<theodulf. carm. 28.28>	Conloquio fruitur plebe stupente dei.
<theodulf. carm. 28.29>	Ille quater binis heremi per devia lustris
<theodulf. carm. 28.30>	Divitem opum populum rexit honore dei,
<theodulf. carm. 28.31>	Semper amans aequum, semper fera praemia tempnens,
<theodulf. carm. 28.32>	Exemplo et verbis norma salutis erat.
<theodulf. carm. 28.33>	Maternis Samuhel natus votisque, fideque,
<theodulf. carm. 28.34>	Illius et dono, qui bona cuncta creat,
<theodulf. carm. 28.35>	Tempus qui ante facit quae tempore condita monstrat,
<theodulf. carm. 28.36>	Cui simul est praesens, quod fuit et quod erit,
<theodulf. carm. 28.37>	Omne genus fraudis sprevit bona cuncta secutus,
<theodulf. carm. 28.38>	Nec pretio est usus, vilis aselle, tuo.
<theodulf. carm. 28.39>	Quid referam resono modulantem carmine regem,
<theodulf. carm. 28.40>	Qui tota studuit mente placere deo?
<theodulf. carm. 28.41>	Cui bene cuncta simul parent in laude tonantis
<theodulf. carm. 28.42>	Ars, caro, mens, plectrum, vox, lyra, corda, chorus?
<theodulf. carm. 28.43>	Cantibus et gestis et totis nisibus iste
<theodulf. carm. 28.44>	Probra cavenda monet, iura tenenda docet.
<theodulf. carm. 28.45>	Iustus ait dominus, moderati iuris amator,
<theodulf. carm. 28.46>	Cuius ovans vultus omnia iusta videt,
<theodulf. carm. 28.47>	Hic ita censores pravos his vocibus hiscens
<theodulf. carm. 28.48>	Admonet et monitis talibus ora movet:
<theodulf. carm. 28.49>	"Ut quid iudiciis toties instatis iniquis,
<theodulf. carm. 28.50>	Et fera peccantum sumitis ora simul?
<theodulf. carm. 28.51>	Pauperis ad causam concurrite sive pupilli,
<theodulf. carm. 28.52>	Et miser et pronus iustificatus eat;
<theodulf. carm. 28.53>	Vos inopes manibus peccantum demite diris",
<theodulf. carm. 28.54>	Hinc prolixa stilo talia plura canit.
<theodulf. carm. 28.55>	Huius in inmensum veneranda potentia tendit,
<theodulf. carm. 28.56>	Quivit eri felix qui pater esse sui.
<theodulf. carm. 28.57>	Hic adversorum crebra est fornace recoctus,
<theodulf. carm. 28.58>	Hinc virtute cluit, exsuperat vitia.
<theodulf. carm. 28.59>	His eius quoniam caruit clarissima proles,
<theodulf. carm. 28.60>	Hinc leva dextrum mente reliquit iter.
<theodulf. carm. 28.61>	Quo mage vomer humum subiectam sauciat uncus,
<theodulf. carm. 28.62>	Est hinc spina minus, hinc mage grata seges.
<theodulf. carm. 28.63>	Rex fuerat sapiens, legum et moderamine iustus,
<theodulf. carm. 28.64>	Femineis captus ni foret hic laqueis:
<theodulf. carm. 28.65>	Heu bona tot linquens tanta est ad probra volutus,
<theodulf. carm. 28.66>	Nectar, dulce meri sic male perdis acor.
<theodulf. carm. 28.67>	Crevit et Ezechiae venerandi gloria regis
<theodulf. carm. 28.68>	Iustitiae meritis et pietatis ope:
<theodulf. carm. 28.69>	Cui tria cunctipater voluit superaddere lustra,
<theodulf. carm. 28.70>	Mortis et occasu cui pia vita redit.
<theodulf. carm. 28.71>	Edocet hic populum patrias ediscere leges,
<theodulf. carm. 28.72>	Et fugere erroris inpedimenta mali.
<theodulf. carm. 28.73>	Fregit in excelso conpostum monte celidrum,
<theodulf. carm. 28.74>	Vitae hic causa prius, postmodo mortis erat.
<theodulf. carm. 28.75>	Sic medici scalpro qui se transfigit acuto,
<theodulf. carm. 28.76>	Unde salus aliis, huic venit atra lues.
<theodulf. carm. 28.77>	Haec tibi, Iosias, fuit observantia, princeps,
<theodulf. carm. 28.78>	Haecque celebre tulit nomen ad alta tuum,
<theodulf. carm. 28.79>	Impia qui sceleris demis monumenta vetusti,
<theodulf. carm. 28.80>	Et patrias leges qua potes usque novas,
<theodulf. carm. 28.81>	Qui decedenti datus es pia gloria regno,
<theodulf. carm. 28.82>	Quem vespertini temporis ordo dedit.
<theodulf. carm. 28.83>	Sic ostrum limbus, sic claudit prandia vinum,
<theodulf. carm. 28.84>	Post fructus anni pinguis oliva viget.
<theodulf. carm. 28.85>	Ingens turba patrum est, quibus hoc opus instituendum est.
<theodulf. carm. 28.86>	Quos pia lex retinet, quosque referre mora est.
<theodulf. carm. 28.87>	Saepe ego pollicitis censores linquere cerno
<theodulf. carm. 28.88>	Iura, aurumque avido gutture et ore sequi.
<theodulf. carm. 28.89>	Saepe ego ne capiant studeo revocare volentes.
<theodulf. carm. 28.90>	Sunt mage quis velle est, cui modo nolle minus.
<theodulf. carm. 28.91>	In rivos dum quis spatiosum dirivet amnem,
<theodulf. carm. 28.92>	Pars minor in rivis, maior in amne fluet.
<theodulf. carm. 28.93>	Saepe ego dum pravos de talibus arguo rebus,
<theodulf. carm. 28.94>	Hac sibi clam dicunt me quoque sorte parem.
<theodulf. carm. 28.95>	Saepe etiam talis cum non sim, suspicor esse,
<theodulf. carm. 28.96>	Cum mihi sint plures, hac lue liber ero.
<theodulf. carm. 28.97>	Non potis est morbis artarier omnibus aeger,
<theodulf. carm. 28.98>	Saltim una e multis pestis abesse potest.
<theodulf. carm. 28.99>	Praefectura mihi fuerat peragenda tributa
<theodulf. carm. 28.100>	Resque actu grandes officiumque potens.
<theodulf. carm. 28.101>	Nulli vi studiisque piis armisque secundus
<theodulf. carm. 28.102>	Rex dedit hanc Carolus, primus ad omne bonum:
<theodulf. carm. 28.103>	Cui parent Walis, Rodanus, Mosa, Renus et Aenus,
<theodulf. carm. 28.104>	Sequana, Wisurgis, Wardo, Garonna, Padus,
<theodulf. carm. 28.105>	Rura, Mosella, Liger, Vulturnus, Matrona, Ledus,
<theodulf. carm. 28.106>	Hister, Atax, Gabarus, Olitis, Albis, Arar.
<theodulf. carm. 28.107>	Quo sinodus clerum, populum lex stringeret alma,
<theodulf. carm. 28.108>	Duxque foret cunctis regula calle suo;
<theodulf. carm. 28.109>	Ecclesiae sanctus matris quo cresceret ordo,
<theodulf. carm. 28.110>	Urbibus et validis mosque decorque pius:
<theodulf. carm. 28.111>	Quas Arar et Wardo, Rodanus quas alluit acer,
<theodulf. carm. 28.112>	Elauris, sive his connumerandus Atax,
<theodulf. carm. 28.113>	Quasque Alpes Latio, Libia discriminat aequor,
<theodulf. carm. 28.114>	Quasque Pyrineus mons orbe ab, Hibere, tuo;
<theodulf. carm. 28.115>	Seu quas Lugdunum Arcturo aut Aquilone revellit,
<theodulf. carm. 28.116>	Resque, Aquitana, tuis, pulchra Tolosa locis.
<theodulf. carm. 28.117>	Haeserat hac nobis Laidradus sorte sodalis,
<theodulf. carm. 28.118>	Cederet ut magnus hoc relevante labor.
<theodulf. carm. 28.119>	Noricus hunc genuit, hunc tu, Lugdune, futurum
<theodulf. carm. 28.120>	Pontificem speras relligionis ope.
<theodulf. carm. 28.121>	Arte cluit, sensuque viget, virtute redundat;
<theodulf. carm. 28.122>	Cui vita ad superam transitus ista manet.
<theodulf. carm. 28.123>	Iam, Lugdune, tuis celsis post terga relictis
<theodulf. carm. 28.124>	Moenibus, adgredimur, causa quod optat, iter.
<theodulf. carm. 28.125>	Saxosa petimus constructam in valle Viennam,
<theodulf. carm. 28.126>	Quam scopoli inde artant, hinc premit amnis hians.
<theodulf. carm. 28.127>	Inde Valentinis terris urbique iacenti,
<theodulf. carm. 28.128>	Rupee, nos dedimus, hinc, Morenate, tibi.
<theodulf. carm. 28.129>	Post et Arausinas terras et Avennica rura
<theodulf. carm. 28.130>	Tangimus et fines, quos tenuere Getae.
<theodulf. carm. 28.131>	Inde Nemausiacas sensim properamus ad arces,
<theodulf. carm. 28.132>	Quo spatiosa urbs est resque operosa satis.
<theodulf. carm. 28.133>	Hinc Madalona habuit levam, Sextatio dextram:
<theodulf. carm. 28.134>	Hic scabris podiis cingitur, illa mari.
<theodulf. carm. 28.135>	Quis bene transitis Agaten mox parte sinistra
<theodulf. carm. 28.136>	Linquimus, et nosmet tecta Beterris habent.
<theodulf. carm. 28.137>	Mox sedes, Narbona, tuas urbemque decoram
<theodulf. carm. 28.138>	Tangimus, occurrit quo mihi laeta cohors,
<theodulf. carm. 28.139>	Reliquiae Getici populi, simul Hespera turba
<theodulf. carm. 28.140>	Me consanguineo fit duce laeta sibi.
<theodulf. carm. 28.141>	Inde revisentes te, Carcasona, Redasque,
<theodulf. carm. 28.142>	Moenibus inferimus nos cito, Narbo, tuis.
<theodulf. carm. 28.143>	Undique conveniunt populi clerique catervae,
<theodulf. carm. 28.144>	Et sinodus clerum, lex regit alma forum.
<theodulf. carm. 28.145>	Quis bene conpositis nos tandem opulenta recepit
<theodulf. carm. 28.146>	Urbs Arelas, cives quam statuere sui;
<theodulf. carm. 28.147>	Urbs Arelas, aliis quae pluribus urbibus extat
<theodulf. carm. 28.148>	Prima, gradu tamen est, Narbo, secunda tibi.
<theodulf. carm. 28.149>	Quo sinodo cleri, legum moderamine plebis
<theodulf. carm. 28.150>	Pectora contudimus iuris et artis ope.
<theodulf. carm. 28.151>	Massilia Argolica nos cepit condita gente,
<theodulf. carm. 28.152>	Arvum et Aquine urbis sive, Cavelle, tuum.
<theodulf. carm. 28.153>	Ast alias lustrare vetat per singula casus,
<theodulf. carm. 28.154>	Quarum nos populus, quo sumus, omnis adit.
<theodulf. carm. 28.155>	Aequoris insani fera quas vicinia laedunt
<theodulf. carm. 28.156>	Aere corrupto et tabidus efflat odor.
<theodulf. carm. 28.157>	Quasque levant colles, aut vallis strangulat ima,
<theodulf. carm. 28.158>	Quas fera pulsat hiemps, grando, pruina, nives.
<theodulf. carm. 28.159>	Illic et dumis et acutae stramine cautis
<theodulf. carm. 28.160>	Abruptisque cavis continuatur iter.
<theodulf. carm. 28.161>	Ima tenent valles, tendunt ad nubila montes.
<theodulf. carm. 28.162>	Praecipites amnes montis ab arce ruunt.
<theodulf. carm. 28.163>	Magna catervatim nos contio saepe frequentat,
<theodulf. carm. 28.164>	Aetas quod dicat sexus et omnis habet,
<theodulf. carm. 28.165>	Parvulus, annosus, iuvenis, pater, innuba, celebs,
<theodulf. carm. 28.166>	Maior, ephoebus, anus, masque, marita, minor.
<theodulf. carm. 28.167>	Quid moror? instanter promittit munera plebes,
<theodulf. carm. 28.168>	Quodque cupit factum, si dabit, esse putat.
<theodulf. carm. 28.169>	Hoc animi murum tormento frangere certant,
<theodulf. carm. 28.170>	Ariete quo tali mens male pulsa ruat.
<theodulf. carm. 28.171>	Hic et cristallum et gemmas promittit Eoas,
<theodulf. carm. 28.172>	Si faciam, alterius ut potiatur agris.
<theodulf. carm. 28.173>	Iste gravi numero nummos fert divitis auri,
<theodulf. carm. 28.174>	Quos Arabum sermo sive caracter arat,
<theodulf. carm. 28.175>	Aut quos argento Latius stilus inprimit albo,
<theodulf. carm. 28.176>	Si tamen adquirat predia, rura, domos.
<theodulf. carm. 28.177>	Clam nostrum quidam submissa voce ministrum
<theodulf. carm. 28.178>	Evocat, ista sonat verba sonanda mihi:
<theodulf. carm. 28.179>	"Est mihi vas aliquod signis insigne vetustis,
<theodulf. carm. 28.180>	Cui pura et vena et non leve pondus inest,
<theodulf. carm. 28.181>	Quo caelata patent scelerum vestigia Caci,
<theodulf. carm. 28.182>	Tabo et stipitibus ora soluta virum;
<theodulf. carm. 28.183>	Ferrati scopoli variae seu signa rapinae,
<theodulf. carm. 28.184>	Humano et pecudum sanguine tactus ager.
<theodulf. carm. 28.185>	Quo furor Herculeus Vulcanidis ossa retundit.
<theodulf. carm. 28.186>	Ille fero patrios ructat ab ore focos;
<theodulf. carm. 28.187>	Quove genu stomachum seu calcibus ilia rumpit,
<theodulf. carm. 28.188>	Fumifluum clava guttur et ora quatit.
<theodulf. carm. 28.189>	Illic rupe cava videas procedere tauros,
<theodulf. carm. 28.190>	Et pavitare iterum post sua terga trahi.
<theodulf. carm. 28.191>	Hoc in parte cava planus cui circulus ore est,
<theodulf. carm. 28.192>	Nec nimium latus signa minuta gerens,
<theodulf. carm. 28.193>	Perculit ut geminos infans Tirintius angues?
<theodulf. carm. 28.194>	Ordine sunt etiam gesta notata decem.
<theodulf. carm. 28.195>	At pars exterior crebro usu rasa politur,
<theodulf. carm. 28.196>	Effigiesque perit adtenuata vetus,
<theodulf. carm. 28.197>	Quo Alcides, Calidonque amnis, Nessusque biformis
<theodulf. carm. 28.198>	Certant pro specie, Deianira, tua.
<theodulf. carm. 28.199>	Inlita Nesseo feralis sanguine vestis
<theodulf. carm. 28.200>	Cernitur et miseri fata pavenda Lichae.
<theodulf. carm. 28.201>	Perdit et Anteus dura inter brachia vitam,
<theodulf. carm. 28.202>	Qui solito sterni more vetatur humo.
<theodulf. carm. 28.203>	Hoc ego sum domino - dominum me forte vocabat -
<theodulf. carm. 28.204>	Laturus, votis si favet ille meis.
<theodulf. carm. 28.205>	Pars numerosa subest populi, matrum atque virorum,
<theodulf. carm. 28.206>	Infantum, iuvenum, sexu ab utroque simul:
<theodulf. carm. 28.207>	Quos pater et genetrix sub libertatis honore
<theodulf. carm. 28.208>	Liquere, ex illo libera turba manent.
<theodulf. carm. 28.209>	Quorum si cartas vitiem, vase ille vetusto,
<theodulf. carm. 28.210>	His ego, tu donis mox potiere meis."
<theodulf. carm. 28.211>	Alter ait: "Mihi sunt vario fucata colore
<theodulf. carm. 28.212>	Pallia, quae misit, ut puto, torvus Arabs.
<theodulf. carm. 28.213>	Quo vitulus matrem sequitur, quo bucula taurum,
<theodulf. carm. 28.214>	Concolor est vitulo bucula, bosque bovi.
<theodulf. carm. 28.215>	Splendorem spectes, iunctamque coloribus artem,
<theodulf. carm. 28.216>	Utque rotis magnis iuncta sit arte minor.
<theodulf. carm. 28.217>	Est mihi cum quodam de armentis quaestio pulchris,
<theodulf. carm. 28.218>	Pro quibus ista paro congrua dona dare.
<theodulf. carm. 28.219>	Pro vitulis vitulum, pro tauris offero taurum,
<theodulf. carm. 28.220>	Pro vacca vaccam, pro bove dono bovem."
<theodulf. carm. 28.221>	Pocula promittit quidam se pulchra daturum,
<theodulf. carm. 28.222>	Si modo quae poscit, non sibi danda, darem:
<theodulf. carm. 28.223>	Interiusque aurum, exterius nigredo decorat,
<theodulf. carm. 28.224>	Cum color argenti sulphure tactus abit.
<theodulf. carm. 28.225>	"Quis bene fulcra nitent et pulchra toreumata, pannos",
<theodulf. carm. 28.226>	Alter ait "dabimus, quae rogo si dederis.
<theodulf. carm. 28.227>	Vitibus atque oleis, herbis ornatus et hortis,
<theodulf. carm. 28.228>	Inriguus patris est morte relictus ager.
<theodulf. carm. 28.229>	Inde mihi partes fratresque sororque requirunt,
<theodulf. carm. 28.230>	Consorte hunc nullo solus habere velim.
<theodulf. carm. 28.231>	Voti compos ero, tibi si mea vota placebunt,
<theodulf. carm. 28.232>	Quae do si capias, quae rogo, rite dabis."
<theodulf. carm. 28.233>	Subripere ille lares socii cupit, iste novales,
<theodulf. carm. 28.234>	Ambo aliena quidem hic tenet, ille cupit.
<theodulf. carm. 28.235>	Alter ut adquirat, ne perdat aduritur alter,
<theodulf. carm. 28.236>	Iste ensem et galeam, hic dare scuta parat.
<theodulf. carm. 28.237>	Res patris unus habet, frater cupit alter habere,
<theodulf. carm. 28.238>	Et dare vult mulos alter, et alter equos.
<theodulf. carm. 28.239>	Haec pars dives opum, pars instat cetera plebis,
<theodulf. carm. 28.240>	Quod quaerant omnes, quodque querantur habent.
<theodulf. carm. 28.241>	Sed nec eis deerat dandi tamen apta voluntas,
<theodulf. carm. 28.242>	Diversis unus viribus usus erat.
<theodulf. carm. 28.243>	Magna ut maiores, sic promunt parva minores,
<theodulf. carm. 28.244>	Dum fore quae cupiunt hac sibi sorte putant.
<theodulf. carm. 28.245>	Iste tuo dictas de nomine, Cordoba, pelles,
<theodulf. carm. 28.246>	Hic niveas, alter protrahit inde rubras.
<theodulf. carm. 28.247>	Linea qui potis est, qui non, fert lanea dona,
<theodulf. carm. 28.248>	Tegmen et hic capitis, hic pedis, ille manus.
<theodulf. carm. 28.249>	Quo facies humore levi palmasque solemus
<theodulf. carm. 28.250>	Tergere, quis dandum textile munus habet.
<theodulf. carm. 28.251>	Scrinia danda parant alii, nec defuit ille,
<theodulf. carm. 28.252>	Cereolas rotulas qui dare vellet ovans.
<theodulf. carm. 28.253>	Singula quis referat? fidebant munere cuncti,
<theodulf. carm. 28.254>	Nec se quis quiddam, ni det, habere putant.
<theodulf. carm. 28.255>	O scelerata lues, partes diffusa per omnes,
<theodulf. carm. 28.256>	O scelus, o furor, o res truculenta nimis,
<theodulf. carm. 28.257>	Quae sibi captivum totum male vindicat orbem,
<theodulf. carm. 28.258>	Nec deest, qui det, nec qui male capta ferat.
<theodulf. carm. 28.259>	Flectere sic properant me, nec tamen esse putarent
<theodulf. carm. 28.260>	Talem, ni talis ante fuisset ibi.
<theodulf. carm. 28.261>	Nemo in aquis apros, in silvis squamea dona,
<theodulf. carm. 28.262>	Inque rogos undis, in face quaerit aquas.
<theodulf. carm. 28.263>	Tura Sabeus ager, Gangetis eburnea monstra,
<theodulf. carm. 28.264>	Grippes et Hyrcanus, balsama Syrus habet.
<theodulf. carm. 28.265>	Singula lege sua, assiduo quaeruntur et usu,
<theodulf. carm. 28.266>	Et fore mortales quod fuit ante putant,
<theodulf. carm. 28.267>	At sua cum cernunt verborum spicula frangi,
<theodulf. carm. 28.268>	Et nil promissi tela valere sui,
<theodulf. carm. 28.269>	Meque velut fortem post prelia firmiter urbem
<theodulf. carm. 28.270>	Stare, atque arte sua non potuisse capi,
<theodulf. carm. 28.271>	Rem mox quisque suam quaerit, sua quisque recepit
<theodulf. carm. 28.272>	Iura, nec insidiis meque suosque premunt.
<theodulf. carm. 28.273>	Sic quicumque videns aditum, quo saepe solebat
<theodulf. carm. 28.274>	Furari, obstrusum, spe sine transit iter.
<theodulf. carm. 28.275>	Sed ne actus nostros discretio linqueret alma,
<theodulf. carm. 28.276>	Resve putarentur hae simulanter agi,
<theodulf. carm. 28.277>	Neve forem multis novitate notabilis ipsa,
<theodulf. carm. 28.278>	Horreretque bonum proximitate mali,
<theodulf. carm. 28.279>	Spernere contempsi quae dat concordia princeps,
<theodulf. carm. 28.280>	Quae ut societ mentes datque capitque libens,
<theodulf. carm. 28.281>	Et commune facit cuius bene postulat usus,
<theodulf. carm. 28.282>	Multaque cum habeat, nil docet esse suum.
<theodulf. carm. 28.283>	Haec ego pertractans sumebam parva libenter,
<theodulf. carm. 28.284>	Quae non saeva manus, cara sed illa dabat:
<theodulf. carm. 28.285>	Scilicet arboreos fructus hortique virentis,
<theodulf. carm. 28.286>	Ova, merum, panes, cornipedumque cibos.
<theodulf. carm. 28.287>	Sumpsimus et teneros pullos, modicasque volucres,
<theodulf. carm. 28.288>	Corpora sunt quarum parva, sed apta cibis.
<theodulf. carm. 28.289>	O felix omnis virtus, discretio si quam
<theodulf. carm. 28.290>	Virtutum nutrix temperat, ornat, alit.
<theodulf. carm. 28.291>	Quae errabunda meos paulo est digressa per actus,
<theodulf. carm. 28.292>	Ad coeptum redeat nostra Camena melos.
<theodulf. carm. 28.293>	Aequa tibi iustae sint, iudex, pondera librae,
<theodulf. carm. 28.294>	Ut sua quisque libens hac tribuente ferat,
<theodulf. carm. 28.295>	Nec sit avara lues, nec amor, zelusque, timorque,
<theodulf. carm. 28.296>	Quae turbent, firmus stet tibi mentis apex.
<theodulf. carm. 28.297>	Pro dolor, his rebus pietas cito pellitur aequi,
<theodulf. carm. 28.298>	Eius et invadunt frausque dolusque locum.
<theodulf. carm. 28.299>	Quatuor hae sontes, tribus est nam sontior una,
<theodulf. carm. 28.300>	Quae est radix cunctis dira cupido malis.
<theodulf. carm. 28.301>	Muneris invalidas acceptio vertere mentes
<theodulf. carm. 28.302>	Adsolet a vero, iusque fugare pium.
<theodulf. carm. 28.303>	Non solum argento res haec inolescit et auro,
<theodulf. carm. 28.304>	Prepetis aut campos ungue cavantis equi,
<theodulf. carm. 28.305>	Murice vel rutilo, gemmis, aut syrmate pulchro,
<theodulf. carm. 28.306>	Aut rebus variis, quas vola ferre solet.
<theodulf. carm. 28.307>	Sed levibus verbis paribusque volantibus auris,
<theodulf. carm. 28.308>	Blanditiae vento mens quibus acta tumet.
<theodulf. carm. 28.309>	Vestis honos color est, marsupia pondere gaudent,
<theodulf. carm. 28.310>	In tenues ventos aura favoris abit.
<theodulf. carm. 28.311>	Scilicet his saltim terreni gloria lucri,
<theodulf. carm. 28.312>	Illis e contra nil nisi ventus inest.
<theodulf. carm. 28.313>	Iudicis ingenium cito turbat munere dives,
<theodulf. carm. 28.314>	Hoc quia ferre nequit, it tremebundus inops.
<theodulf. carm. 28.315>	Hic magis, ille magis spondent se saepe daturos,
<theodulf. carm. 28.316>	Hic tamen adquiret, qui potiora dabit.
<theodulf. carm. 28.317>	Est, quem nec testes, nec lex, nec cartula fulcit,
<theodulf. carm. 28.318>	Sicque forum cunctis his spoliatus adit.
<theodulf. carm. 28.319>	Omnia fert secum, si cum libet "Accipe" dicit,
<theodulf. carm. 28.320>	Omnibus est fretus, si dare plura queat.
<theodulf. carm. 28.321>	Parcite, censores, huic succensere labori,
<theodulf. carm. 28.322>	Tollere qui crimen, non adhibere parat.
<theodulf. carm. 28.323>	Non ego quorundam diffundo crimen in omnes,
<theodulf. carm. 28.324>	Cuique sit ex merito lausve pudorve suo.
<theodulf. carm. 28.325>	Heu scelus est ullis pro rebus linquere verum,
<theodulf. carm. 28.326>	Vendere seu gratis quod dare quemque decet.
<theodulf. carm. 28.327>	Nolo dolo reri vel acerba fraude carere,
<theodulf. carm. 28.328>	Et si pro iusto munera iure feras.
<theodulf. carm. 28.329>	Arbiter est aequum, est et iniquum vendere certans,
<theodulf. carm. 28.330>	Nam scelus hic unum, perpetrat ille duo.
<theodulf. carm. 28.331>	Hic quia ius vendit, quod debet dedere gratis,
<theodulf. carm. 28.332>	Ille quia id tempnit, sed tamen inde capit.
<theodulf. carm. 28.333>	Qui fera iudicio pro recto praemia quaerit,
<theodulf. carm. 28.334>	Ille tuum peragit, fraus inimica, nefas,
<theodulf. carm. 28.335>	Qui dare quae debet gratis pia munia iuris.
<theodulf. carm. 28.336>	Indigni pretii pensat avarus ope.
<theodulf. carm. 28.337>	Te si forte furor pervasit pestis avarae,
<theodulf. carm. 28.338>	Stet ratio et docili sic tibi voce canat:
<theodulf. carm. 28.339>	"Cerne, quod altitronus temet speculetur ab alto,
<theodulf. carm. 28.340>	Quaeque facis summa singula mente notet.
<theodulf. carm. 28.341>	Qui iudex testisque simul, vindexque malorum est.
<theodulf. carm. 28.342>	Qui dare digna bonis scit, mala sive malis."
<theodulf. carm. 28.343>	Si tamen e contra "Cape munus" personet illa,
<theodulf. carm. 28.344>	"Quod modo des sociis, postmodo tempne capi."
<theodulf. carm. 28.345>	Cui victrix ratio contra stans "Inproba", dicat,
<theodulf. carm. 28.346>	"Pestis abi", et totam se tibi reddat agens.
<theodulf. carm. 28.347>	Non sitis haec explenda tibi est, qua fervidus ardes,
<theodulf. carm. 28.348>	Quo magis hac biberis, hinc tibi maior erit.
<theodulf. carm. 28.349>	Estuat inde magis, quo plus ligna accipit ignis,
<theodulf. carm. 28.350>	Sic et habere cupit, quo mage quisquis habet.
<theodulf. carm. 28.351>	Sanguine fit maior congesto semper irudo,
<theodulf. carm. 28.352>	Et magis inde sitit, quo magis illa bibit.
<theodulf. carm. 28.353>	Ergo studeto, precor, furiosum pellere morbum,
<theodulf. carm. 28.354>	Me medicante fero vulnere sanus eris.
<theodulf. carm. 28.355>	Illius alma manus cum te sanaverit aegrum,
<theodulf. carm. 28.356>	In te haec regnet, eat pestis acerba procul.
<theodulf. carm. 28.357>	Cum te causarum vocat ad fora turbida clangor,
<theodulf. carm. 28.358>	Estque ministerii res peragenda tui,
<theodulf. carm. 28.359>	Principio loca sancta libens adeunda require,
<theodulf. carm. 28.360>	Quae pete, dumque petis, fer pia vota deo;
<theodulf. carm. 28.361>	Et supplex exposce tuos ut dirigat actus,
<theodulf. carm. 28.362>	Nec sinat ulla geri ni placitura sibi.
<theodulf. carm. 28.363>	Nam modus est cunctis servandus in actibus iste,
<theodulf. carm. 28.364>	Cum res quaelibet est incipienda tibi.
<theodulf. carm. 28.365>	Ius regnumque dei censemur quaerere primum,
<theodulf. carm. 28.366>	Omnia ut hac nobis adiciantur ope.
<theodulf. carm. 28.367>	Marmore si tali iacias fundamina prima,
<theodulf. carm. 28.368>	Firmius omne pium hinc bene surgit opus.
<theodulf. carm. 28.369>	O semel, o quater, o numeri sine lege beatum,
<theodulf. carm. 28.370>	Quod tibi, Christe, lapis inclite adheret opus.
<theodulf. carm. 28.371>	Mox de more fori celer appete claustra sonori,
<theodulf. carm. 28.372>	Quo te fors spectat litigiosa cohors.
<theodulf. carm. 28.373>	Dum redis isque, sonet si verba precantia pauper,
<theodulf. carm. 28.374>	Qui se post dicat non tibi posse loqui,
<theodulf. carm. 28.375>	Cum populo stipatus eas foribusve superbis,
<theodulf. carm. 28.376>	Plebe inhiante foris, ipse receptus eris.
<theodulf. carm. 28.377>	Te prope fidus eat iustusque piusque minister,
<theodulf. carm. 28.378>	Quo duce post tibimet pauper adesse queat.
<theodulf. carm. 28.379>	Cui dicas: Hominem conspectibus addito nostris,
<theodulf. carm. 28.380>	Magna querellosis qui dabat arsa sonis".
<theodulf. carm. 28.381>	Et residens eius primum bene discute causam,
<theodulf. carm. 28.382>	Ordine post currant singula quaeque suo.
<theodulf. carm. 28.383>	Ad fora fors quaeris veniendi tempus et horam?
<theodulf. carm. 28.384>	Accipe consilium, "mane venito", meum.
<theodulf. carm. 28.385>	Perque diem totum non te labor iste gravabit,
<theodulf. carm. 28.386>	Hinc seges est maior, quo mage quisquis arat.
<theodulf. carm. 28.387>	Qui legem ut caperet, ieiunia magna peregit,
<theodulf. carm. 28.388>	Fertur in hoc actu continuasse dies.
<theodulf. carm. 28.389>	Vidi ego censores ad iuris munia tardos,
<theodulf. carm. 28.390>	Munera, nam fateor, ad capienda citos.
<theodulf. carm. 28.391>	Hora adsunt quinta, norunt discedere nona,
<theodulf. carm. 28.392>	Tertia si adducat, sexta reducit eos.
<theodulf. carm. 28.393>	Nam dare si debent, nona; si prendere, prima
<theodulf. carm. 28.394>	Adsunt, estque citus, qui modo serus erat.
<theodulf. carm. 28.395>	Sic sua dum sonipes frenarier ora lupatis
<theodulf. carm. 28.396>	Senserit, exiliet, pabula sponte petet.
<theodulf. carm. 28.397>	Laedere qui semper, numquam prodesse paratur,
<theodulf. carm. 28.398>	Sat cito, cum numquam debeat, ille venit.
<theodulf. carm. 28.399>	Crapula vitetur semper, plus tempore eodem,
<theodulf. carm. 28.400>	Quo pia iustitiae lora regenda manent.
<theodulf. carm. 28.401>	Nam qui se nimiis epulis somnoque sepelit,
<theodulf. carm. 28.402>	Corporis atque animae vim sibi demit hebes:
<theodulf. carm. 28.403>	Cum venit ad causas nudatus acumine sensus,
<theodulf. carm. 28.404>	Marcidus et segnis et sine mente sedet.
<theodulf. carm. 28.405>	Dum sit in ambiguo causae sollertia habenda,
<theodulf. carm. 28.406>	Quaestio et alterna sit vice versa diu,
<theodulf. carm. 28.407>	Ille piger, madidus, ructans, temulentus, anelus
<theodulf. carm. 28.408>	Oscitat et marcet, nauseat, angit, hebet;
<theodulf. carm. 28.409>	Et modo iuncturas dicit, modo viscus inesse,
<theodulf. carm. 28.410>	Et modo tota simul membra gravata sibi.
<theodulf. carm. 28.411>	Inficit hunc primum somnus post vina dapesque,
<theodulf. carm. 28.412>	Proximus est illi luxoriare labor.
<theodulf. carm. 28.413>	Ergo caveto cibos nimios, carchesia Bacchi,
<theodulf. carm. 28.414>	Somnos, haec mentem singula saepe premunt.
<theodulf. carm. 28.415>	Haec ut parva fovent stomachum, sic plura gravabunt,
<theodulf. carm. 28.416>	Multa aqua farra necat, cum mediocris alat.
<theodulf. carm. 28.417>	Hebrius a populo furtim ridebere cuncto,
<theodulf. carm. 28.418>	Innuit hic illi, moxque notatus eris.
<theodulf. carm. 28.419>	Sobrius ora movens a plebe verebere cuncta,
<theodulf. carm. 28.420>	Certatim et facient quae facienda dabis.
<theodulf. carm. 28.421>	Quos pia conmendat probitas, quos actio iusta,
<theodulf. carm. 28.422>	Introduc, proprio nomine quemque vocans.
<theodulf. carm. 28.423>	Hi tecum ingenti cura tractentque legantque,
<theodulf. carm. 28.424>	Vestigentque viam, quae ad meliora vocat.
<theodulf. carm. 28.425>	Ianitor interea turbam conpescat hiantem,
<theodulf. carm. 28.426>	Ne ruat interius plebs sine lege furens,
<theodulf. carm. 28.427>	Neve querellifero densentur tecta tumultu,
<theodulf. carm. 28.428>	Qui minus auditur, quo magis ille boat.
<theodulf. carm. 28.429>	Praemia ne quaerat, moneatur ianitor ipse,
<theodulf. carm. 28.430>	Saepe capi a populo quae veniente solent.
<theodulf. carm. 28.431>	Est scelus a populo pretium sperare querenti,
<theodulf. carm. 28.432>	Me miserum, scelus hoc ianitor omnis amat.
<theodulf. carm. 28.433>	Ianitor omnis amat, non hoc tamen arbiter odit,
<theodulf. carm. 28.434>	Vix de mille unus, qui horreat illud, erit.
<theodulf. carm. 28.435>	Sunt variae vires, amor est tamen unus habendi,
<theodulf. carm. 28.436>	Qui potius furor est, quam vocitandus amor.
<theodulf. carm. 28.437>	Haec nocitura lues totum circumvolat orbem,
<theodulf. carm. 28.438>	Magnam hominum partem quae furiosa vorat.
<theodulf. carm. 28.439>	Tabe fatigatur hac aetas omnis et ordo,
<theodulf. carm. 28.440>	Virgo, puer, vetulus, sexus uterque simul.
<theodulf. carm. 28.441>	Magna velut magni cupiunt, sic parvula parvi,
<theodulf. carm. 28.442>	Musio mure facit, quod leo torvus ove.
<theodulf. carm. 28.443>	Conpositis igitur cunctis per singula rebus,
<theodulf. carm. 28.444>	Poscit et officii tempus et ordo tui,
<theodulf. carm. 28.445>	Sedibus, ordinibus populi residente senatu,
<theodulf. carm. 28.446>	Cum te susceptum sella curulis habet:
<theodulf. carm. 28.447>	Hos circumspiciens, adfare hinc talibus orsis,
<theodulf. carm. 28.448>	Sicque pio hos tecum mentis amore mone:
<theodulf. carm. 28.449>	"Discite iustitiam, caelestia discite iussa,
<theodulf. carm. 28.450>	Quae pater altitronus sancxit ab axe poli;
<theodulf. carm. 28.451>	Hanc deus, hanc vates, hanc leges, hanc quoque princeps
<theodulf. carm. 28.452>	Percensent, haec vis pectora nostra regat.
<theodulf. carm. 28.453>	Si nos illa regat, populos tunc rite regemus,
<theodulf. carm. 28.454>	Mens bene cuncta regit, quam deus ipse regit."
<theodulf. carm. 28.455>	His aliquantisper monitis verbisque morare,
<theodulf. carm. 28.456>	Gustumque egregium legis ab amne dabis.
<theodulf. carm. 28.457>	At si forte levi ventosa Superbia nisu
<theodulf. carm. 28.458>	Te petere affectet, te lacerare velit;
<theodulf. carm. 28.459>	Torva oculos, horrenda manus, fedissima rictus,
<theodulf. carm. 28.460>	Vipereumque caput, corpus et omne tumens,
<theodulf. carm. 28.461>	Mens tumefacta cui, levis actio, turgida vox est,
<theodulf. carm. 28.462>	Cui cibus et potus atra venena manent,
<theodulf. carm. 28.463>	Pro gressu saltus, pro plantis pinna volucris,
<theodulf. carm. 28.464>	Remige quo labi quivit ab axe poli,
<theodulf. carm. 28.465>	Et memor antiqui sceleris super aethera facti,
<theodulf. carm. 28.466>	Utens arte sua qua petit ima Stigis,
<theodulf. carm. 28.467>	Qua te sublimem, qua celsum sibilet intus,
<theodulf. carm. 28.468>	Plebibus ut misci dedecuisse putes:
<theodulf. carm. 28.469>	"Ecce humilis plebis fieri pars una laboras,
<theodulf. carm. 28.470>	Dum pius et clemens omnibus esse cupis.
<theodulf. carm. 28.471>	Ordo gradusque tuus levat ad sublimia temet,
<theodulf. carm. 28.472>	Cur te sponte premis, qui loca celsa tenes?
<theodulf. carm. 28.473>	Nam si perspicias, non hic mediocriter erras,
<theodulf. carm. 28.474>	Cum te degenerem simplicitate facis.
<theodulf. carm. 28.475>	Cum tibi nemo queat obsistere, nemo reniti,
<theodulf. carm. 28.476>	De capite in caudam cur, malesane, ruis?"
<theodulf. carm. 28.477>	Coeperit ut caecum sub pectore vivere vulnus,
<theodulf. carm. 28.478>	Aut quod erit peius iam fluitare foras,
<theodulf. carm. 28.479>	Vis humilis statim exiliat, prudentia cuius
<theodulf. carm. 28.480>	Sit collega piis viribus arma ferens.
<theodulf. carm. 28.481>	Splendor in ore quibus, radiantes lumine vestes,
<theodulf. carm. 28.482>	Vultus erit comis, singula pulchra satis.
<theodulf. carm. 28.483>	Nobile par tantum horrendum insurgat in hostem,
<theodulf. carm. 28.484>	Et "Procul hinc pestis inproba", dicat, "abi".
<theodulf. carm. 28.485>	"Inproba", dicat, "abi, sociis te Manibus adde,
<theodulf. carm. 28.486>	Quorum sors sorte est adcumulata tua.
<theodulf. carm. 28.487>	I, pete Cocitum, Flegitontis mergere fundo,
<theodulf. carm. 28.488>	Quo tuus inventor trux cruciandus erit.
<theodulf. carm. 28.489>	Quique dei tecum voluit conscendere sedem,
<theodulf. carm. 28.490>	Sede pia tecum lapsus in ima iacet.
<theodulf. carm. 28.491>	Quo rueret tecum, sine te quo scandere posset,
<theodulf. carm. 28.492>	Dum firmamenti in sede minister erat?
<theodulf. carm. 28.493>	Sarcina tu gravis es dignis, gestamen iniquis,
<theodulf. carm. 28.494>	Esque auriga malis, pondus inorme bonis.
<theodulf. carm. 28.495>	Quos petis infelix, quos laedere niteris aegre,
<theodulf. carm. 28.496>	Non tua, sed Christi est bene turba sequax;
<theodulf. carm. 28.497>	Aethere qui veniens patefecit ad aethera callem,
<theodulf. carm. 28.498>	Quo via clausa diu, nunc adaperta patet;
<theodulf. carm. 28.499>	Qui de terrenis trahit ad caelestia semper,
<theodulf. carm. 28.500>	Cum tu de superis semper ad ima trahas.
<theodulf. carm. 28.501>	Ille locat proprios caelesti in sede sequaces,
<theodulf. carm. 28.502>	Tartara tu mergis in metuenda tuos."
<theodulf. carm. 28.503>	His iaculis correpta lues, hac cuspide abacta
<theodulf. carm. 28.504>	Cedat, ut abscedunt sole fugante nubes.
<theodulf. carm. 28.505>	Hinc fera vulnifici fugiant vestigia monstri,
<theodulf. carm. 28.506>	Vulnus et hoste datum sanet amica manus.
<theodulf. carm. 28.507>	Haec abigat ferro hostem, medicamine morbum,
<theodulf. carm. 28.508>	Eius et haec detur voce medella tibi:
<theodulf. carm. 28.509>	"Aspice ne vitiet tumidus praecordia fastus,
<theodulf. carm. 28.510>	Dum loca sublimis aeditiora tenes;
<theodulf. carm. 28.511>	Dumque favent populi, vallaris pluribus unus,
<theodulf. carm. 28.512>	Undique te septum prosperitate putas.
<theodulf. carm. 28.513>	Neve quid es demant oblivia segnia menti,
<theodulf. carm. 28.514>	Ultima sit semper conspicienda dies.
<theodulf. carm. 28.515>	Ut valeas omni vitiorum sorde carere,
<theodulf. carm. 28.516>	Hoc quod es aspicito, non tamen id quod habes.
<theodulf. carm. 28.517>	Ipse licet sedeas gemmis ornatus et ostro,
<theodulf. carm. 28.518>	Post carnis putridus tempora pulvis eris.
<theodulf. carm. 28.519>	Corpus enim fulvo quod nunc accingitur auro,
<theodulf. carm. 28.520>	Serica quod vario palla colore tegit,
<theodulf. carm. 28.521>	Squalenti squalens holidum gelidumque putenti,
<theodulf. carm. 28.522>	Pro dolor, intectum veste premetur humo.
<theodulf. carm. 28.523>	Quod mare, quod terra, et quod aer gestat edendum,
<theodulf. carm. 28.524>	Poclaque pulchra cui tu tribuenda paras,
<theodulf. carm. 28.525>	Eheu tabificae putredinis ore vorandum est,
<theodulf. carm. 28.526>	Eheu sordidulus post cinis illud erit.
<theodulf. carm. 28.527>	Et caro quae musco redolenti et flagrat amomo,
<theodulf. carm. 28.528>	Quaeque peregrini tergore muris holet,
<theodulf. carm. 28.529>	Nidorem labefacta dabit, sanieque madebit,
<theodulf. carm. 28.530>	Omne quod offendat, nil quod ametur habens.
<theodulf. carm. 28.531>	Quemque tegunt celsis laqueata palatia tectis,
<theodulf. carm. 28.532>	Parvaque conquereris culmina magna satis:
<theodulf. carm. 28.533>	Clausus in angusta modicaque teneberis urna,
<theodulf. carm. 28.534>	Vixque domus tibimet corpore maior erit.
<theodulf. carm. 28.535>	Quemque catervatim populus hinc inde frequentat,
<theodulf. carm. 28.536>	Plebs parere parat ista vel illa tibi:
<theodulf. carm. 28.537>	Postmodo solus eris habitator solius antri,
<theodulf. carm. 28.538>	Causa videndi te quae nisi luctus erit?
<theodulf. carm. 28.539>	Sed nec erunt socii nisi qui tua viscera rodant,
<theodulf. carm. 28.540>	Quis cibus est genetrix, qua sine vita brevis.
<theodulf. carm. 28.541>	Mille greges redeant tibi quamquam armentaque mille,
<theodulf. carm. 28.542>	Finitimusque tuam nemo coartet humum,
<theodulf. carm. 28.543>	Omnibus ipse carens inamati tegmina busti
<theodulf. carm. 28.544>	Rebus inops rerum pauperiora petes.
<theodulf. carm. 28.545>	Corpora sufficiunt nec ad unum plura vehendum,
<theodulf. carm. 28.546>	Par color eligitur, corpus et omne decens,
<theodulf. carm. 28.547>	Bis bina es cervice tamen tum forte vehendus,
<theodulf. carm. 28.548>	Cum iam extremus erit et lacrimosus honor,
<theodulf. carm. 28.549>	Ferreus et gelidos somnus dissolverit artus,
<theodulf. carm. 28.550>	Cumque breve arripies non rediturus iter.
<theodulf. carm. 28.551>	Plura quid enumerem? visu quod cernitur aptum
<theodulf. carm. 28.552>	Visibus humanis, quod favet atque placet,
<theodulf. carm. 28.553>	Post vitam vermis, post vermem pulvis habebit,
<theodulf. carm. 28.554>	Voce tonantis eri cum redit unde venit.
<theodulf. carm. 28.555>	Corporis haec lex est terrestri figmine creti,
<theodulf. carm. 28.556>	Altera vis animae est, aether origo cui.
<theodulf. carm. 28.557>	Carcere quae trusa est tandem generosa caduco,
<theodulf. carm. 28.558>	Terrea quamque domus conprimit atque gravat.
<theodulf. carm. 28.559>	Haec duo sic iuncxit clemens elementa creator,
<theodulf. carm. 28.560>	Ut maneat vivus ac moribundus homo.
<theodulf. carm. 28.561>	Iuncta simul vitam, mortem rescissa ministrant,
<theodulf. carm. 28.562>	Vivere, adesse sibi, his est et abesse, mori.
<theodulf. carm. 28.563>	Dispare sed cursu repetunt terrestria terram,
<theodulf. carm. 28.564>	Caelica nam sese reddit origo suis.
<theodulf. carm. 28.565>	Ut caelis aer, tellus huic infima cedit,
<theodulf. carm. 28.566>	Sic animae corpus debet ubique suae.
<theodulf. carm. 28.567>	Heu quantum scelus est animae praeponere corpus,
<theodulf. carm. 28.568>	Et rem mortalem, non moribunda, tibi;
<theodulf. carm. 28.569>	Ancillam dominae, piperi praeferre cicutam,
<theodulf. carm. 28.570>	Plumbum auro, gemmis sordida saxa bonis.
<theodulf. carm. 28.571>	Praesideat menti deus, haec quoque provida carni,
<theodulf. carm. 28.572>	Haec vegetante anima, vivat et illa deo.
<theodulf. carm. 28.573>	Ordine quo tali probus ad sublime traharis,
<theodulf. carm. 28.574>	Et tua mens fugiat infima, celsa petat.
<theodulf. carm. 28.575>	Cumque erit illa dies, quae nil nisi corpora quassat,
<theodulf. carm. 28.576>	Terra tegat corpus, spiritus astra petat.
<theodulf. carm. 28.577>	Hanc statue ante oculos, hanc semper mente voluta,
<theodulf. carm. 28.578>	Ut quidam quondam rex sapienter ait:
<theodulf. carm. 28.579>	"Ultima nam tua sunt, careas peccamine ut atro,
<theodulf. carm. 28.580>	Actibus in cunctis conmemoranda tibi."
<theodulf. carm. 28.581>	Nam tua, si quid eris, meditatio sedula tractet,
<theodulf. carm. 28.582>	Raris aut nullis inficiere malis.
<theodulf. carm. 28.583>	Haec si perpendas, post mortem vita perennis,
<theodulf. carm. 28.584>	Parte eris et vives mox meliore tui.
<theodulf. carm. 28.585>	Cumque gravis litui clangor concusserit orbem,
<theodulf. carm. 28.586>	Prodierisque urna iam redivivus homo,
<theodulf. carm. 28.587>	Sedibus et rursus dederit se mens tua priscis,
<theodulf. carm. 28.588>	Coetibus angelicis connumerandus eris.
<theodulf. carm. 28.589>	Finierint, propria tu statim in mente tribunal,
<theodulf. carm. 28.590>	Iussa peracturus sponte parabis eis.
<theodulf. carm. 28.591>	Conscendant, sedeantque simul, doceantque, regantque
<theodulf. carm. 28.592>	Omnem animi motum mentis ab arce tuae:
<theodulf. carm. 28.593>	Hac ope munitus, talique iuvamine fretus
<theodulf. carm. 28.594>	Currat inoffenso pes tibi calle celer."
<theodulf. carm. 28.595>	I cito, fare, puer, de pluribus elige quosdam,
<theodulf. carm. 28.596>	Qui loca finitimis non propiora colunt,
<theodulf. carm. 28.597>	Proque suis causis istic venere, vel illos,
<theodulf. carm. 28.598>	Qui quamquam prope sint, plebs tamen extat inops.
<theodulf. carm. 28.599>	Quis si mixtus erit proprius, ne proice, civis,
<theodulf. carm. 28.600>	Eius causa sonet, quilibet intus erit.
<theodulf. carm. 28.601>	Ne si proicias rediens venientibus obstet,
<theodulf. carm. 28.602>	Atque sibi inpediant dum hic it et ille redit.
<theodulf. carm. 28.603>	Discute cunctorum vigilanti indagine causas,
<theodulf. carm. 28.604>	Quo finire queas ordine quamque suo.
<theodulf. carm. 28.605>	Has bene disce prius, quantum has discere debes,
<theodulf. carm. 28.606>	Iob tibi in exemplum verba parantur; ait:
<theodulf. carm. 28.607>	"Lumen eram caeco, gressus moderatio claudo,
<theodulf. carm. 28.608>	Pauper et invento me patre tutus erat.
<theodulf. carm. 28.609>	Quaerebam ignotae sollers sinuamina causae,
<theodulf. carm. 28.610>	Quis poteram studiis, quo mihi nota foret."
<theodulf. carm. 28.611>	Nec cito festines ad causae tendere finem,
<theodulf. carm. 28.612>	Nec lento aut nimium hanc pede volve piger.
<theodulf. carm. 28.613>	Ne lentum torpor, celerem te nubilet error,
<theodulf. carm. 28.614>	Inter utrumque malum pes tibi tutus eat.
<theodulf. carm. 28.615>	Finge aliud, dum causa latet, mox causa patescet,
<theodulf. carm. 28.616>	Ne male fallaris, tu bene falle prius.
<theodulf. carm. 28.617>	Nex falsa infantis falsae mendatia matris
<theodulf. carm. 28.618>	Propulit, et carum vera recepit onus.
<theodulf. carm. 28.619>	Haec Salomoniacam res vexit ad ardua famam,
<theodulf. carm. 28.620>	Fitque timor populis et via laudis ei.
<theodulf. carm. 28.621>	Saepe suas semperque solent convolvere causas
<theodulf. carm. 28.622>	Magni, cum propria re sine pauper eat.
<theodulf. carm. 28.623>	Hos tibi tu socios in causis adde minorum,
<theodulf. carm. 28.624>	Postpositisque suis te bene quisque iuvet.
<theodulf. carm. 28.625>	Qui patre seu matre orbatur, vel si qua marito,
<theodulf. carm. 28.626>	Istorum causas sit tua cura sequi.
<theodulf. carm. 28.627>	Horum causilocus, horum tutela maneto,
<theodulf. carm. 28.628>	Pars haec te matrem, noverit illa virum.
<theodulf. carm. 28.629>	Debilis, invalidus, puer, aeger, anusve, senexve
<theodulf. carm. 28.630>	Si veniant, fer opem his miserando piam.
<theodulf. carm. 28.631>	Fac, sedeat, qui stare nequit, qui surgere prende,
<theodulf. carm. 28.632>	Cui cor voxque tremit, pesve manusve, iuva.
<theodulf. carm. 28.633>	Deiectum verbis releva, sedato minacem,
<theodulf. carm. 28.634>	Qui timet, huic vires; qui furit, adde metum.
<theodulf. carm. 28.635>	Turbas et lites multarum et prelia vocum
<theodulf. carm. 28.636>	Acri perstringes voce sonoque gravi:
<theodulf. carm. 28.637>	Anseribus raucis, cornicibus atque nigellis,
<theodulf. carm. 28.638>	Qui, ut recinant omnes, mos solet esse, simul.
<theodulf. carm. 28.639>	Ni taceant, inpono minas, tamen usque caveto,
<theodulf. carm. 28.640>	Ad fera ne faciles sint tibi verba manus.
<theodulf. carm. 28.641>	Corporis arx plano, ne recto pectora sunto
<theodulf. carm. 28.642>	Pulsa tuo baculo tunc alicuius ibi.
<theodulf. carm. 28.643>	Dispare convenient variae vi more catervae,
<theodulf. carm. 28.644>	Hic nequit, ille valet; nolet hic, ille volet,
<theodulf. carm. 28.645>	Tu rege sollerti varios moderamine motus,
<theodulf. carm. 28.646>	Quid cuique expediat providus adde loco.
<theodulf. carm. 28.647>	Conprime si velox, si tardior argue tardum,
<theodulf. carm. 28.648>	Ocior ut hic sit, tardior ille tamen.
<theodulf. carm. 28.649>	Instrue, si stolidus; si callidus, adtrahe frena,
<theodulf. carm. 28.650>	Hic sua ne perdat, hic ne aliena petat.
<theodulf. carm. 28.651>	Tardilocum moderare libens nimiumque loquacem,
<theodulf. carm. 28.652>	Conferat atque manus una duobus opem,
<theodulf. carm. 28.653>	Ne sua, si tardus, reticendo negotia perdat,
<theodulf. carm. 28.654>	Amplius aut iusto neve aliena petat,
<theodulf. carm. 28.655>	Vel ne verbosus ventosae turbine linguae
<theodulf. carm. 28.656>	Obruat inceptam remque modumque rei.
<theodulf. carm. 28.657>	Dumque sinis vacuis medias sermonibus horas
<theodulf. carm. 28.658>	Ire, sine effectu resque diesque meent.
<theodulf. carm. 28.659>	Est sua quae nequeat explere negotia fando,
<theodulf. carm. 28.660>	Et male rem mutilat inscia lingua suam.
<theodulf. carm. 28.661>	Ac veluti si quis tenso curvamine cornu,
<theodulf. carm. 28.662>	Dum mavult hostem, seque suosque ferit:
<theodulf. carm. 28.663>	Sic nocitura sibi dum promit famina talis,
<theodulf. carm. 28.664>	Figitur heu iaculo mox miser ipse suo.
<theodulf. carm. 28.665>	Huius remigium verbis tu praebe salubre,
<theodulf. carm. 28.666>	Ne ruat, hunc retine: si ruit ipse, leva.
<theodulf. carm. 28.667>	Cum perplexa forum resonabit causa per omne,
<theodulf. carm. 28.668>	Lasset ut ambiguo teque suosque suo,
<theodulf. carm. 28.669>	Indic causidicis ab utraque silentia parte,
<theodulf. carm. 28.670>	Ne ius perturbent, dum sua quisque boat.
<theodulf. carm. 28.671>	Cumque viris paucis omni reticente caterva,
<theodulf. carm. 28.672>	Rem bene volve libens atque revolve diu,
<theodulf. carm. 28.673>	Quatenus invento tandem sine crimine calle
<theodulf. carm. 28.674>	Lis fera sedetur, ius sua cuique ferat.
<theodulf. carm. 28.675>	Aspice praeterea, prope te quicumque sedebit,
<theodulf. carm. 28.676>	Ne prece seu donis ius vitiare velit:
<theodulf. carm. 28.677>	Cuius fors auris iam leni tacta susurro est,
<theodulf. carm. 28.678>	Cui catus hinc quiddam innuit, inde vafer.
<theodulf. carm. 28.679>	Hic oculis signum, manibus vel conferat ille,
<theodulf. carm. 28.680>	Aut modus in hac re quilibet esse potest.
<theodulf. carm. 28.681>	Hisque favere velit, sese tibi prodere nolit,
<theodulf. carm. 28.682>	Fluctuet hinc anceps dum cupit atque timet.
<theodulf. carm. 28.683>	Haud aliter quam cum meditatur adultera stuprum,
<theodulf. carm. 28.684>	Hinc scelus affectat, inde flagella timet,
<theodulf. carm. 28.685>	Saepe mali socii socium contagia laedunt,
<theodulf. carm. 28.686>	Laeditur ut pecoris proximitate pecus.
<theodulf. carm. 28.687>	Tempne putare aequum qui sese celat iniquum,
<theodulf. carm. 28.688>	Ne te dum nescis, ad sua probra trahat.
<theodulf. carm. 28.689>	Sic se fur socium simulat, nociturus ut intrat,
<theodulf. carm. 28.690>	Sicque latent dulci mixta venena mero.
<theodulf. carm. 28.691>	Esto et sollicitus propriae de parte iugalis,
<theodulf. carm. 28.692>	Ne mentem maculet inliciendo tuam.
<theodulf. carm. 28.693>	Oscula quae genibus, manibus, colloque, genisque
<theodulf. carm. 28.694>	Blanda dabit, miscet lenia verba quibus,
<theodulf. carm. 28.695>	Sueta preces tali proprias armare veneno,
<theodulf. carm. 28.696>	Armat ut architenens inpigra tela suo.
<theodulf. carm. 28.697>	Si tua mens fuerit munita casside forti,
<theodulf. carm. 28.698>	Tela ut conspiciat hinc resilire sua,
<theodulf. carm. 28.699>	Inde gemens rediet ficta et suspiria dando,
<theodulf. carm. 28.700>	Flensque suas pondus non habuisse preces.
<theodulf. carm. 28.701>	Mox puer, aut nutrix, aut fors ancillula mendax,
<theodulf. carm. 28.702>	"Cur dominae", dicet, "despicis orsa meae?"
<theodulf. carm. 28.703>	Haec vultu verso tacito dabit ista susurro:
<theodulf. carm. 28.704>	"Qui modo conspicitur est mihi semper honor,
<theodulf. carm. 28.705>	Quaeque petunt aliae, referunt, prosuntque, nocentque,
<theodulf. carm. 28.706>	Voti nullius ast ego compos eo."
<theodulf. carm. 28.707>	Illa roget demum, dicent, et ad oscula currat,
<theodulf. carm. 28.708>	Et tibi: "Cur pateris esse molestus ei?"
<theodulf. carm. 28.709>	At tua mens pugnet redeunti obsistat ut hosti,
<theodulf. carm. 28.710>	Bellaque ne vincant te recidiva time.
<theodulf. carm. 28.711>	Neve mali quid agat, teque id iussisse loquatur,
<theodulf. carm. 28.712>	Sis vigil, et cura qua potes usque cave.
<theodulf. carm. 28.713>	Ignorante viro pridem regina peregit,
<theodulf. carm. 28.714>	Insontem ut premeret saxea grando virum.
<theodulf. carm. 28.715>	Nec minor in propriis cura est adhibenda ministris,
<theodulf. carm. 28.716>	Quis comitatus ines, sunt prope quique tibi:
<theodulf. carm. 28.717>	Ne fera pestis eos, illi tua pectora laedant,
<theodulf. carm. 28.718>	Et tua conmaculent intima tabe sua.
<theodulf. carm. 28.719>	Qui ut capiant capias, ut possint sumere sumas,
<theodulf. carm. 28.720>	Cogent, si poterint, tu vigil esse stude.
<theodulf. carm. 28.721>	Quaelibet e turba te res secedere coget,
<theodulf. carm. 28.722>	Secedent alii, proximus unus erit.
<theodulf. carm. 28.723>	Esse tibi propior quicumque videbitur illis,
<theodulf. carm. 28.724>	Horum et consiliis haec tibi verba dabit:
<theodulf. carm. 28.725>	"Ne, rogo, sperne preces mihi quantas ast ego vobis,
<theodulf. carm. 28.726>	Me audacem pietas nam facit, ecce, tua.
<theodulf. carm. 28.727>	Si faveas votis, est qui dare praemia quaerit,
<theodulf. carm. 28.728>	Sunt bona quae dantur, qui dat et ipse bonus.
<theodulf. carm. 28.729>	Illa vel illa tibi dare praeparat, ille vel ille,
<theodulf. carm. 28.730>	Quae sine peccati pondere habere vales".
<theodulf. carm. 28.731>	Addet, ut inliciat vafer hic suasoria verba,
<theodulf. carm. 28.732>	Cuius iam nummis est onerata manus.
<theodulf. carm. 28.733>	Hunc hydrum, hunc cencrin, hunc evitato cerasten,
<theodulf. carm. 28.734>	Hic seps, hic dipsas, hic tibi prester erit.
<theodulf. carm. 28.735>	Censor habere solet torvosque trucesque ministros,
<theodulf. carm. 28.736>	Qui tamen et pius est et pietate viget.
<theodulf. carm. 28.737>	Sic tibi, Scilla, ferunt, facies humana videtur,
<theodulf. carm. 28.738>	Sed canibus horrent inguina saeva feris.
<theodulf. carm. 28.739>	Res stat in ambiguos perstat hic, denegat ille,
<theodulf. carm. 28.740>	"Est" et "non" reboant, quae duo plura movent.
<theodulf. carm. 28.741>	Semine de quorum humanas agitantia curas
<theodulf. carm. 28.742>	Germina causarum, ceu seges ampla subit.
<theodulf. carm. 28.743>	Quaerantur testes, ut causae nubila demant,
<theodulf. carm. 28.744>	Et vero dubium qui subeunte fugent.
<theodulf. carm. 28.745>	Horum tu sollers famamque genusque require,
<theodulf. carm. 28.746>	Nomina seu mores, et loca sive fidem.
<theodulf. carm. 28.747>	Accipe si probus est, si reprobus, exime prorsus:
<theodulf. carm. 28.748>	Poma ut acerba cibo reicis, ut apta capis.
<theodulf. carm. 28.749>	Non hos suspicio, vel res audita, vel aurum
<theodulf. carm. 28.750>	Fulciat, haec referant quae sibi visa manent.
<theodulf. carm. 28.751>	Utque fidem elicias, seiunctim discute eosdem,
<theodulf. carm. 28.752>	Et quae quisque canat singula verba nota.
<theodulf. carm. 28.753>	Si duo sunt, ambos, si plures, dissice plures,
<theodulf. carm. 28.754>	Si tres, seiunctis lex sit et ista tribus.
<theodulf. carm. 28.755>	Praescius archani, tutor casti, almus ephoebus
<theodulf. carm. 28.756>	Hoc in Achimenio rure peregit opus.
<theodulf. carm. 28.757>	Inde senes reprobos conpressit saxeus imber,
<theodulf. carm. 28.758>	Quos nubs nequitiae presserat ante nigrae.
<theodulf. carm. 28.759>	Dissociato malos, certa sociare benignos,
<theodulf. carm. 28.760>	Ut minus illa obsit, plebs iuvet ista magis.
<theodulf. carm. 28.761>	Ut mala quae mage sunt, magis obsunt, sic bona prosunt,
<theodulf. carm. 28.762>	Dant ut oves plures lac, ita damna lupi.
<theodulf. carm. 28.763>	Nec meditata prius te horum pellacia vincat,
<theodulf. carm. 28.764>	Aspice, neu falsus sermo sed unus eat.
<theodulf. carm. 28.765>	Quos bene deprendes, iterumque iterumque requirens,
<theodulf. carm. 28.766>	Ambage et verbi si variando trahas.
<theodulf. carm. 28.767>	Tempnite falsa loqui, testes, reticereque vera,
<theodulf. carm. 28.768>	Quamvis diversa quae duo parte nocent.
<theodulf. carm. 28.769>	Vera tacens et falsa loquens duo nequiter errant,
<theodulf. carm. 28.770>	Hic quia non prodest, hic quod obesse cupit.
<theodulf. carm. 28.771>	Et malus est unus, minus est tamen utilis alter,
<theodulf. carm. 28.772>	Et quamquam dispar, error utrumque tenet.
<theodulf. carm. 28.773>	Nam minus hic quamvis delinquat et amplius ille,
<theodulf. carm. 28.774>	Non errore procul distat uterque sibi.
<theodulf. carm. 28.775>	Deicit hic stantem, hic tempnit relevare iacentem.
<theodulf. carm. 28.776>	Iste docendo premit, ille silendo nocet.
<theodulf. carm. 28.777>	Saepe potestatum causa male linquitur aequum,
<theodulf. carm. 28.778>	Et favor atque metus vera tacendo premunt.
<theodulf. carm. 28.779>	Unde pavenda manet caelestis iudicis ira,
<theodulf. carm. 28.780>	Cum videt humanas res superesse suis.
<theodulf. carm. 28.781>	Sis vigil interea, ne dum vis promere vera.
<theodulf. carm. 28.782>	Quilibet intereat proditione tua.
<theodulf. carm. 28.783>	Dignus morte manet sons, noli rodere sontem.
<theodulf. carm. 28.784>	Nec tua vox pandat sanguinis eius iter.
<theodulf. carm. 28.785>	Felix qui potuit miseros a clade levare,
<theodulf. carm. 28.786>	Actuque et lingua ferre salutis opem.
<theodulf. carm. 28.787>	At, mala, damnandi, si quaedam sentiat insons.
<theodulf. carm. 28.788>	Credulus et iudex, testis et ater, erunt.
<theodulf. carm. 28.789>	Est tribus infestus personis testis iniquus:
<theodulf. carm. 28.790>	Censori, insonti, seu tibi, summe deus,
<theodulf. carm. 28.791>	Quem male iurando sua per periuria tempnit,
<theodulf. carm. 28.792>	Cuius et in vanum nomen erile petit.
<theodulf. carm. 28.793>	Hinc quoque censori sua quem mendatia fallunt,
<theodulf. carm. 28.794>	Et ligat erroris nexibus ille sui.
<theodulf. carm. 28.795>	Postremo insonti quem dictis laedit iniquis,
<theodulf. carm. 28.796>	Cui parat ingenio damna pavenda malo.
<theodulf. carm. 28.797>	Milvus ut ad carnem, piscis festinat ad hamum,
<theodulf. carm. 28.798>	Adque favos ursus, ad loca salsa pecus:
<theodulf. carm. 28.799>	Sic ruit ad munus capiendum testis iniquus,
<theodulf. carm. 28.800>	Proque malo magno praemia grata capit.
<theodulf. carm. 28.801>	Vendere si verum scelus est, quid vendere falsum,
<theodulf. carm. 28.802>	Vis scelus et sceleri iungere, testis atrox?
<theodulf. carm. 28.803>	Parcite vestra, precor, mendatia vendere tales,
<theodulf. carm. 28.804>	Grata haec ne gratis si mihi detis erunt.
<theodulf. carm. 28.805>	Quae nec emenda bona, nec erant vendenda moneta,
<theodulf. carm. 28.806>	Mercandus vano pulvere pulvis erat.
<theodulf. carm. 28.807>	O merces, merces, mercede nocentior omni,
<theodulf. carm. 28.808>	Dantem et captantem quae necat una duos.
<theodulf. carm. 28.809>	Hinc peiurandi pestis succedit iniqua,
<theodulf. carm. 28.810>	Dum quis vult falsis rebus inesse fidem.
<theodulf. carm. 28.811>	Qui prece, qui lacrimis, qui falso murmure fallunt,
<theodulf. carm. 28.812>	Sunt quis saepe venit hac quoque parte fides.
<theodulf. carm. 28.813>	Quisquis es, assidue moneo, iurare caveto,
<theodulf. carm. 28.814>	Res quia iurare est, crede, pavenda satis.
<theodulf. carm. 28.815>	Non quia res mala sit, vel ab alma lege remota,
<theodulf. carm. 28.816>	Sed crebro dum fit, in scelus itur hians.
<theodulf. carm. 28.817>	Non nisi qui loquitur, poterit mentirier ullus,
<theodulf. carm. 28.818>	Somnia, ni stertas, cernere nemo vales.
<theodulf. carm. 28.819>	Non cadet in bello, nisi qui fera prelia temptat,
<theodulf. carm. 28.820>	Nec nisi temptet aprum, dente feritur apri.
<theodulf. carm. 28.821>	Naufragus est nullus, nisi sulcet puppibus undas,
<theodulf. carm. 28.822>	Nullus in igne perit, si sit ab igne procul.
<theodulf. carm. 28.823>	Et nisi qui iurat, peragit periuria nullus,
<theodulf. carm. 28.824>	Quod nisi quis metuat, hac lue captus erit.
<theodulf. carm. 28.825>	Cum capit auditor durus tua verba vel anceps,
<theodulf. carm. 28.826>	Est est et non non, haec ea cuncta ligent.
<theodulf. carm. 28.827>	Sint et quae excusant iurandi pondera verba,
<theodulf. carm. 28.828>	Quis uti culpae fors sine sorde vales.
<theodulf. carm. 28.829>	Si perstat mussans, exemplis et ratione,
<theodulf. carm. 28.830>	Atque argumentis, huic adhibeto fidem.
<theodulf. carm. 28.831>	Si nec sic credit, si saxea pectora gestat,
<theodulf. carm. 28.832>	Sit tibi linquendus, mox bene tutus abi.
<theodulf. carm. 28.833>	At si iurandi te causa perurguet et artat,
<theodulf. carm. 28.834>	Id puris verbis, id gere mente pia.
<theodulf. carm. 28.835>	Nec verbi arte puta te fallere posse tonantem,
<theodulf. carm. 28.836>	Cui nihil abstrusum est, cui bene cuncta patent.
<theodulf. carm. 28.837>	Qui non ut iuras, sed ut is iurasse putavit,
<theodulf. carm. 28.838>	Cui iuras, audit, sicque es utrique reus:
<theodulf. carm. 28.839>	Nempe deo, in vanum cuius vis sumere nomen,
<theodulf. carm. 28.840>	Seu socio, quem atra fallere fraude paras.
<theodulf. carm. 28.841>	Si scelus ut facias, iures, vota irrita sunto:
<theodulf. carm. 28.842>	Hoc illo est gravius, vulnus utrumque tamen.
<theodulf. carm. 28.843>	Vulnera parva minus, magis et maiora fatigant,
<theodulf. carm. 28.844>	Felix qui nullo vulnere laesus abit.
<theodulf. carm. 28.845>	Sit censura prius, pietas post, praemia numquam
<theodulf. carm. 28.846>	Sint in iudicio, est quoque Christus ibi.
<theodulf. carm. 28.847>	Lex auferre iubet capita scelerata reorum,
<theodulf. carm. 28.848>	Crus, genitale decus, lumina, terga, manus;
<theodulf. carm. 28.849>	Membra cremare rogis, ori perfundere plumbum,
<theodulf. carm. 28.850>	Vel si qua humana condita lege manent.
<theodulf. carm. 28.851>	Facta coercendis probrosis actibus illa est,
<theodulf. carm. 28.852>	Temperet hanc pietas per mediocre bonum.
<theodulf. carm. 28.853>	Ut nec probrosis sit conniventia rebus,
<theodulf. carm. 28.854>	Nec vitam aut artus auferat atra manus.
<theodulf. carm. 28.855>	Esto reis talis, tibi vis qualem esse tonantem,
<theodulf. carm. 28.856>	Parcere quis tandem, qua potes usque, stude.
<theodulf. carm. 28.857>	Et forsan lecto dicet quis carmine nostro:
<theodulf. carm. 28.858>	"Iste iubet nulli frena tenere malo."
<theodulf. carm. 28.859>	Me tibi consilium legat in hoc carmine dantem,
<theodulf. carm. 28.860>	Quo tua mens instans vitet utrimque malum.
<theodulf. carm. 28.861>	Neve remissus eas sat, neu truculentus et ater,
<theodulf. carm. 28.862>	Proderit ancipiti lata medella malo.
<theodulf. carm. 28.863>	Non ius crudelem, non det miseratio segnem,
<theodulf. carm. 28.864>	Namque aequo si sit plusve minusve, nocet.
<theodulf. carm. 28.865>	Saepe latet vitii virtutis imagine pestis,
<theodulf. carm. 28.866>	Et magis inde nocet, quo minus illa patet.
<theodulf. carm. 28.867>	Scilicet ut quidam crudelia gesta peregit,
<theodulf. carm. 28.868>	Iustitiae ratus est se tenuisse viam.
<theodulf. carm. 28.869>	Corripe tu vinclis sceleratos, corripe flagris,
<theodulf. carm. 28.870>	Teque sibi durum plebs vitiosa sciat,
<theodulf. carm. 28.871>	Attamen in misero chalibem ne tinge cruore,
<theodulf. carm. 28.872>	Hostibus et chalibem, prome flagella reis:
<theodulf. carm. 28.873>	Ne si dissimules, vitiis dicare favere,
<theodulf. carm. 28.874>	Utaris armis, trux tibi nomen eat.
<theodulf. carm. 28.875>	Conveniant alii leges defendere prompti,
<theodulf. carm. 28.876>	Atque reos variis dilaniare modis,
<theodulf. carm. 28.877>	Et dicant: "Non nos, sed lex hos prisca trucidat,
<theodulf. carm. 28.878>	Utilis haec nex est, quae mala plura vetat.
<theodulf. carm. 28.879>	Nostra ministerii legis conplere securis
<theodulf. carm. 28.880>	Debet, et obsequium, non scelus illud erit."
<theodulf. carm. 28.881>	Ille ego sim, redimam miserorum qui agmina multa,
<theodulf. carm. 28.882>	Ille ego sim, plures qui cruce, clade levem;
<theodulf. carm. 28.883>	Quem turba infelix lacrimosis spectet ocellis,
<theodulf. carm. 28.884>	Cernere quemque tremens coetus anhelet inops,
<theodulf. carm. 28.885>	Quo viso repetant prope mortua corpora vires,
<theodulf. carm. 28.886>	Spes visu crescat his et utrimque calor.
<theodulf. carm. 28.887>	Submissurus eram, petiturus litora, vela,
<theodulf. carm. 28.888>	Quo tibi grata quies, fessa carina, foret.
<theodulf. carm. 28.889>	Sed tamen apparet transacto gurgite nobis
<theodulf. carm. 28.890>	Parvula pars magni praetereunda freti.
<theodulf. carm. 28.891>	Est merito iungenda tibi de paupere turba,
<theodulf. carm. 28.892>	Divite quae premitur, cura, libelle, brevis.
<theodulf. carm. 28.893>	Namque inopum curam recinat pars ultima habendam,
<theodulf. carm. 28.894>	Cui prior artis erat cura tenenda cani.
<theodulf. carm. 28.895>	Pauperibus quicumque praees, mitissimus esto,
<theodulf. carm. 28.896>	Teque his natura noveris esse parem.
<theodulf. carm. 28.897>	Non hos condicio tibimet, sed culpa subegit,
<theodulf. carm. 28.898>	Quae dedit ut homini subditus esset homo.
<theodulf. carm. 28.899>	Horum te sudor, horum solacia ditant,
<theodulf. carm. 28.900>	Pluribus his iunctis ditior unus ines.
<theodulf. carm. 28.901>	Flumina concursu crescunt maiora minorum,
<theodulf. carm. 28.902>	Proficit et dives pauperis auctus ope.
<theodulf. carm. 28.903>	Corpora pinguescunt alieno corpore pasta,
<theodulf. carm. 28.904>	Vivit et alterius morte refecta caro.
<theodulf. carm. 28.905>	Fortior invalidum, pusillum conprimit ingens,
<theodulf. carm. 28.906>	Crescit et hinc maior, deficit unde minor.
<theodulf. carm. 28.907>	Haec capus, accipiterque gerunt per litora curva,
<theodulf. carm. 28.908>	Hoc lupus in silvis, piscis in amne facit.
<theodulf. carm. 28.909>	Sic fera saepe fera, serpens serpente necatur,
<theodulf. carm. 28.910>	Sic inbelle manet nil nisi praeda pecus.
<theodulf. carm. 28.911>	O genus, exemplum fugito, mortale, ferarum,
<theodulf. carm. 28.912>	Nec homo sit homini quod fera torva ferae.
<theodulf. carm. 28.913>	Non opibus spolietur inops, non crimine falso
<theodulf. carm. 28.914>	Addictus censum det miser ipse suum.
<theodulf. carm. 28.915>	A quoties it avara lues sub nomine recti,
<theodulf. carm. 28.916>	Incipit et nomen legis habere furor!
<theodulf. carm. 28.917>	Quodque miser perdit, perhibetur perdere iuste,
<theodulf. carm. 28.918>	Quodque rapit dives, tollere iure putat.
<theodulf. carm. 28.919>	"Est fur, estque fugax, huic fraudis conscia mens est,
<theodulf. carm. 28.920>	Hic male mentitur, hic rapit atque clepit.
<theodulf. carm. 28.921>	Hic male servicium studuit contempnere nostrum,
<theodulf. carm. 28.922>	Proximus est noster quem fugit ille diu.
<theodulf. carm. 28.923>	Stipes eis plantas, conectant vincla lacertos,
<theodulf. carm. 28.924>	Facta ut iniqua canant, lorea flagra ferant."
<theodulf. carm. 28.925>	Talia persultant, miseros cum laedere malunt,
<theodulf. carm. 28.926>	Cum re, non vitiis hos spoliare volunt.
<theodulf. carm. 28.927>	Flebilior sed iniqua gerens, qui sustinet illo est,
<theodulf. carm. 28.928>	Hic quod agendo perit, ille ferendo viget.
<theodulf. carm. 28.929>	Sicque bono prosunt crudelia facta maligni,
<theodulf. carm. 28.930>	Sic auri ferro dite politur opus.
<theodulf. carm. 28.931>	Namque iuvare solet pravorum saevior usus
<theodulf. carm. 28.932>	Iustos, quo afflicti caelica regna petunt.
<theodulf. carm. 28.933>	Quo premit Hebream mage plebs Memphitica gentem,
<theodulf. carm. 28.934>	Ad promissa magis tendere iura parat.
<theodulf. carm. 28.935>	Ne violentus eas miseris, sed blandior esto,
<theodulf. carm. 28.936>	Vota quibus forsan sunt meliora tuis,
<theodulf. carm. 28.937>	Hos nec operta fraus, nec aperta licentia laedat:
<theodulf. carm. 28.938>	Securi et tuti sint ab utroque malo.
<theodulf. carm. 28.939>	Ne reputa diras, sed certa ignoscere culpas,
<theodulf. carm. 28.940>	Quis sine in hac vita vivere nemo valet.
<theodulf. carm. 28.941>	Debita qui semper tibimet laxanda precaris,
<theodulf. carm. 28.942>	Hoc inopi facito, quod petis ipse deo,
<theodulf. carm. 28.943>	Ne tua si miserum levet indulgentia nullum,
<theodulf. carm. 28.944>	Cum petis hanc, eius destituaris ope.
<theodulf. carm. 28.945>	Sic dum conservo contempnit parcere servus,
<theodulf. carm. 28.946>	Iram in se iusti mox revocabit eri.
<theodulf. carm. 28.947>	Parcere, mortalis, mortalibus ergo parato,
<theodulf. carm. 28.948>	Cum quis naturae lex manet una tibi,
<theodulf. carm. 28.949>	Quisque tuo dispar si sit per prospera cursus,
<theodulf. carm. 28.950>	Ortus et occasus qui tibi, par et eis.
<theodulf. carm. 28.951>	Fons sacer hos tecum beat, inlinit unguen avitum,
<theodulf. carm. 28.952>	Atque agni saciat hos caro sive cruor.
<theodulf. carm. 28.953>	Ut pro te vitae est, pro his quoque mortuus auctor,
<theodulf. carm. 28.954>	Quemque et pro meritis ad sua dona vocat.
<theodulf. carm. 28.955>	Hic submittantur transacti carbasa libri,
<theodulf. carm. 28.956>	Litore in hoc teneat anchora iacta ratem.

<theodulf. carm. 29.1>	Lege tonantis eri retegit qua crimina lator,
<theodulf. carm. 29.2>	Infaustum perimit insidiantis iter.
<theodulf. carm. 29.3>	Legis amator ovans multandos denique fures
<theodulf. carm. 29.4>	Rebus in eductis censuit esse quater.
<theodulf. carm. 29.5>	Tempore cum primo maneant praecepta severa,
<theodulf. carm. 29.6>	Temporibus nostris crudeliora manent.
<theodulf. carm. 29.7>	Cumque quater denis exactis ferme diebus
<theodulf. carm. 29.8>	Nilque cibi caperet, intonat ille polo:
<theodulf. carm. 29.9>	"Qui clepit arte bovem latitans iuvamine fretus,
<theodulf. carm. 29.10>	Restituat quinum, cui male dempsit opem;
<theodulf. carm. 29.11>	De gregibus rapuit pulchram qui perfidus agnam,
<theodulf. carm. 29.12>	Bis referat binam, cui male dempsit eam."
<theodulf. carm. 29.13>	Non capitis saevae capiat discrimina poenae,
<theodulf. carm. 29.14>	Non oculis careat nec furiosus ope.
<theodulf. carm. 29.15>	Ingenio lateat rapiens nisi tempore nostro,
<theodulf. carm. 29.16>	Conprensus noxae tollitur ecce nece,
<theodulf. carm. 29.17>	Nec niveis poterit fulgenti vita metallo
<theodulf. carm. 29.18>	Eripier nummis, qui clepit ecce modo,
<theodulf. carm. 29.19>	Aurea nec poterunt tanto discrimine dona
<theodulf. carm. 29.20>	Eximere oblata, qui modo demit ovem;
<theodulf. carm. 29.21>	Nec redolens, flagrat muris quae tergore, vestis
<theodulf. carm. 29.22>	Aut fucata nitens, quas habet ater Arabs,
<theodulf. carm. 29.23>	Nec capitis rutilans, pulchris distincta metallis,
<theodulf. carm. 29.24>	Neve corona potest esse salutis opus.
<theodulf. carm. 29.25>	Praedia nec fundi, famulus nec morte relictus
<theodulf. carm. 29.26>	Funera post patris causa salutis adest:
<theodulf. carm. 29.27>	Quin oculos, generis pulcri stirpemque parentis,
<theodulf. carm. 29.28>	Crusque manusque simul iura moderna levant.
<theodulf. carm. 29.29>	Terga iubent flagris caedi, os perfundere plumbo,
<theodulf. carm. 29.30>	Abscidique aures, naris et omne decus,
<theodulf. carm. 29.31>	Et celeres truncare pedes et vincula collo
<theodulf. carm. 29.32>	A trabe sublimi ferre clepentis onus.
<theodulf. carm. 29.33>	Iura poli reboant: "Animae sublator humanae
<theodulf. carm. 29.34>	Pro vita vitam ponat iniquus atram.
<theodulf. carm. 29.35>	Sic oculos oculis reddat, sic auribus aures,
<theodulf. carm. 29.36>	Pro manibusque manus, pro pedibusque pedes.
<theodulf. carm. 29.37>	Urit ut insontem, sontem fac ignis adurat,
<theodulf. carm. 29.38>	Livorem livor inferat atque sibi.
<theodulf. carm. 29.39>	Bucula pro bove cogatur bis bina referri,
<theodulf. carm. 29.40>	Addita rapta simul constitit una cui;
<theodulf. carm. 29.41>	Singula cui furto sublataque ovicula constat,
<theodulf. carm. 29.42>	Bina referre iubet, demat ut omne nefas."
<theodulf. carm. 29.43>	Haec benedicta boat legis censura tonantis,
<theodulf. carm. 29.44>	Haec retinenda iubet et facienda monet.
<theodulf. carm. 29.45>	Omnes diverso nunc currunt tramite leges,
<theodulf. carm. 29.46>	Nescio, sint leges an mage sitque furor.
<theodulf. carm. 29.47>	Sanguine pro porci fuso datur immo caput iam,
<theodulf. carm. 29.48>	Pro pecude humanus funditur ecce cruor.
<theodulf. carm. 29.49>	Hirsutam rapiat si forsan quisque capellam,
<theodulf. carm. 29.50>	Stipite suspensus excruciatus obit.
<theodulf. carm. 29.51>	Si furibundus atrox homines percusserit amens,
<theodulf. carm. 29.52>	Et calor exanima menbra relinquat ebes,
<theodulf. carm. 29.53>	Vile datur pretium tanti pro crimine facti
<theodulf. carm. 29.54>	Aut nummi aut pecudis aut rude saepe metum.
<theodulf. carm. 29.55>	Cara creatori maneant cum cuncta creata,
<theodulf. carm. 29.56>	Carior in cunctis, crede, creatus homo:
<theodulf. carm. 29.57>	Nec vili pretio pecudis nec aequus haberi
<theodulf. carm. 29.58>	Celsior in cunctis iste putandus erit.
<theodulf. carm. 29.59>	Lex antiqua dei veteres, sic probra recidens,
<theodulf. carm. 29.60>	Tum docuit homines et pius ordo dedit,
<theodulf. carm. 29.61>	Iamque novo veteres pepulerunt lumine sordes
<theodulf. carm. 29.62>	Tensa creatoris stipite membra crucis.
<theodulf. carm. 29.63>	Censuit ille pius rapientis vivere corpus,
<theodulf. carm. 29.64>	Et potius lacrimis sic scelus omne mori,
<theodulf. carm. 29.65>	Nec mala proque malis, crimen pro crimine dirum,
<theodulf. carm. 29.66>	Neve vicem laesum reddere cogit erus.
<theodulf. carm. 29.67>	Sed potiora iubet, saevis conferre benigna,
<theodulf. carm. 29.68>	Pro sermone nequam gratius esse iubet.
<theodulf. carm. 29.69>	Quattuor egregie reboant per compita mundi
<theodulf. carm. 29.70>	Haec proceres, quorum vox sonat una simul.
<theodulf. carm. 29.71>	Intonat emissa ingenti hoc turbine Pauli
<theodulf. carm. 29.72>	Vox tremebunda polo, perculit unde nefas.
<theodulf. carm. 29.73>	Sic ait exiguo prostratus corpore terra:
<theodulf. carm. 29.74>	"Proque malo nulli reddere cogo malum,
<theodulf. carm. 29.75>	Provideat potius vestra sollertia cunctis
<theodulf. carm. 29.76>	Quae iucunda manent, non nocitura ferat."
<theodulf. carm. 29.77>	Sic virtute nitens, fandi facundus in arte,
<theodulf. carm. 29.78>	Sic sermone potens mistica plura canit.
<theodulf. carm. 29.79>	O utinam nunc forte foret censura quietae
<theodulf. carm. 29.80>	Legis, ab aeterea quam dedit arce deus,
<theodulf. carm. 29.81>	Ingenio raptam pecudem vestemque superbam,
<theodulf. carm. 29.82>	Pro pecude ut pecudem reddat iniqua manus.
<theodulf. carm. 29.83>	Pro niveo vestis reddatur tegmine vestis,
<theodulf. carm. 29.84>	Quam rapuit saeva seu furiosa manus.

<theodulf. carm. 30.1>	I, mea charta, celer Benedicti ad tecta beati,
<theodulf. carm. 30.2>	Hocque salutato tecta revise patrum.
<theodulf. carm. 30.3>	Huic salveque valeque meum, huic singula narra,
<theodulf. carm. 30.4>	Prospera quae nobis sunt tribuente deo.
<theodulf. carm. 30.5>	Inde refer multas misso pro munere grates,
<theodulf. carm. 30.6>	Utque libens mittat plura, precare libens.
<theodulf. carm. 30.7>	Utque pium consurgat opus fundamine iacto,
<theodulf. carm. 30.8>	Quod me iam mulcet, iam mea corda fovet,
<theodulf. carm. 30.9>	Sit melius culmen, bonus et fundaminis ordo,
<theodulf. carm. 30.10>	Quem gemini numeri sorsque decusque sacrat.
<theodulf. carm. 30.11>	Ecce duo monachi duo sunt praecepta salutis,
<theodulf. carm. 30.12>	Divino ut iunctus sit quoque fratris amor.
<theodulf. carm. 30.13>	Est intellectus cui sese operatio iungit,
<theodulf. carm. 30.14>	Sic ditant famulum bina talenta bonum.
<theodulf. carm. 30.15>	Suntque duae vitae, quas actio bina sororum
<theodulf. carm. 30.16>	Innuit, ac etiam lex nova sive vetus.
<theodulf. carm. 30.17>	Iamque operare libens, nec fundamenta timeto,
<theodulf. carm. 30.18>	Quod superaddideris stat solidante deo,
<theodulf. carm. 30.19>	Addere plura potes, poterit nescire ruinam
<theodulf. carm. 30.20>	Fabrica, quam numerus sustinet iste sacer.
<theodulf. carm. 30.21>	Semina tu nostros misisti parva per agros,
<theodulf. carm. 30.22>	Plurima mitte: seges hinc tibi grandis erit.
<theodulf. carm. 30.23>	Quod fuit Ausoniis Benedictus rector in arvis,
<theodulf. carm. 30.24>	Hoc modo tu in nostris es, Benedicte, locis.
<theodulf. carm. 30.25>	Non distes merito, cuius non nomine distas,
<theodulf. carm. 30.26>	Nominis et meriti sors beet una duos.
<theodulf. carm. 30.27>	Ut cerebro Euphorbi Samius satus esse putatur,
<theodulf. carm. 30.28>	Sic Nursi patris in te revocatur opus.
<theodulf. carm. 30.29>	Ut per Teudulfum Teudulfi verba precantis
<theodulf. carm. 30.30>	Imples, cumque una it hinc prece nomen idem:
<theodulf. carm. 30.31>	Sic Benedictus ei per te, Benedicte, quod optat,
<theodulf. carm. 30.32>	Conferat, et voti tu mediator eas.
<theodulf. carm. 30.33>	Quodque fuit, Casine, tibi pius hic pater olim,
<theodulf. carm. 30.34>	Hoc modo sit cellae, urbs Aureliana, tuae,
<theodulf. carm. 30.35>	Quam bene Mitiacum vocitavit prisca vetustas,
<theodulf. carm. 30.36>	Quae fuit auspicium mitibus ante choris.
<theodulf. carm. 30.37>	Maximinus ibi fratrum vernante corona
<theodulf. carm. 30.38>	Praefuit, his scandit iunctus ad astra poli,
<theodulf. carm. 30.39>	Corpora sunt quorum variis tumulata sepulcris.
<theodulf. carm. 30.40>	Sunt animae in sinibus sed, patriarcha, tuis.
<theodulf. carm. 30.41>	Has fera barbaries, exempto munere pacis,
<theodulf. carm. 30.42>	Deiecit sedes, destituitque locum,
<theodulf. carm. 30.43>	Qui proprios tenuit cineres, utque ales Eoa
<theodulf. carm. 30.44>	De cinerum lapsu tendit ad alta caput."
<theodulf. carm. 30.45>	His ita finitis, fratrum pete concita coetum.
<theodulf. carm. 30.46>	Quos circumspiciens cernua flecte genu.
<theodulf. carm. 30.47>	Pauca locuturam primum benedicier ora,
<theodulf. carm. 30.48>	Inde morando prius accipe voce sonum:
<theodulf. carm. 30.49>	"Me tibi Teudulfus transmisit, turba beata,
<theodulf. carm. 30.50>	Qui oratus vestri sumere poscit opem.
<theodulf. carm. 30.51>	Vestra suis crescat plantatio, quaerit, in arvis,
<theodulf. carm. 30.52>	De qua odor ambrosii nectaris astra petat.
<theodulf. carm. 30.53>	Rivulus hanc vestrae crebro precis inriget almus.
<theodulf. carm. 30.54>	Tendere quo radix brachia firma queat."
<theodulf. carm. 30.55>	Desieris cum forte loqui, tunc tecta licenter
<theodulf. carm. 30.56>	Narratura patrum cuncta revise mihi.
<theodulf. carm. 30.57>	Quo dormit pia turba, vide, quo suscipit escas,
<theodulf. carm. 30.58>	Quo legit et psallit, quove operatur adi.
<theodulf. carm. 30.59>	Cernito pistrinum, nec despice tecta coquinae,
<theodulf. carm. 30.60>	Quove iacent membris, qui bene mente vigent.
<theodulf. carm. 30.61>	Hospitii mox cerne locum, quemque incolat ille,
<theodulf. carm. 30.62>	Qui nova nunc primum miles in arma venit.
<theodulf. carm. 30.63>	Quo tibi quaesiti deerit praesentia fratris,
<theodulf. carm. 30.64>	Hunc iter hoc pulchrum pertimuisse dole.
<theodulf. carm. 30.65>	Inde salutandi fratrem pietate revise,
<theodulf. carm. 30.66>	Sum cui iunctus ego nomine, non merito.
<theodulf. carm. 30.67>	Hinc pete Nebridii patris venerabilis aedes,
<theodulf. carm. 30.68>	Mox et Donati sit tibi visa domus.
<theodulf. carm. 30.69>	Sed nec praetereas sancti loca fratris Atili,
<theodulf. carm. 30.70>	Anianique mei tecta verenter adi.
<theodulf. carm. 30.71>	Nampius adspiciat dantem sibi dona salutis,
<theodulf. carm. 30.72>	Atala te videat, dicque "Olemunde, vale".
<theodulf. carm. 30.73>	At si forte vales mundanas ire per urbes,
<theodulf. carm. 30.74>	Singula perlustrans oppida, rura, casas,
<theodulf. carm. 30.75>	Praesulibus nostras in carmine pande salutes,
<theodulf. carm. 30.76>	Atque omni clero, quosque referre mora est.
<theodulf. carm. 30.77>	Attila, Clarinus, Teutfredus, Leubila, et omnis
<theodulf. carm. 30.78>	Turba patrum nostrum sentiat alma vale.
<theodulf. carm. 30.79>	Quid tibi plura canam? cunctos ex voce saluta
<theodulf. carm. 30.80>	Hisque salutatis te mihi redde citam.

<theodulf. carm. 31.1>	O regina potens, o magni gloria regis,
<theodulf. carm. 31.2>	O populi, o cleri luxque decusque vigens
<theodulf. carm. 31.3>	Te pater altithronus longum conservet in aevum,
<theodulf. carm. 31.4>	Et prosis populis ecclesiaeque dei.
<theodulf. carm. 31.5>	Tu lux et splendor, tu regni insigne decusque,
<theodulf. carm. 31.6>	Tuque decore cluis cum pietatis ope.
<theodulf. carm. 31.7>	Et sociata pio et meriti data munere regi,
<theodulf. carm. 31.8>	Quem deus exaltat, cui bona cuncta parat,
<theodulf. carm. 31.9>	Eius in auxilium tu nocte dieque laboras,
<theodulf. carm. 31.10>	Illius et semper nomen ad alta levas.
<theodulf. carm. 31.11>	Corpore pulchra manes, mente es sed pulchrior ipsa,
<theodulf. carm. 31.12>	In dubio est, hinc sis prorsus an inde prior.
<theodulf. carm. 31.13>	Pulchra es verborum sensu, sed pulchrior actu,
<theodulf. carm. 31.14>	Tu tamen es victrix sola in utroque tui.
<theodulf. carm. 31.15>	Qui bona velle tibi concessit tanta creator,
<theodulf. carm. 31.16>	Perficere hic donet, te et sine fine iuvet.
<theodulf. carm. 31.17>	Balsameum, regina, mihi transmitte liquorem,
<theodulf. carm. 31.18>	Quo bene per populos chrismatis unguen eat.
<theodulf. carm. 31.19>	Inde seges crescet tibimet mercedis opimae,
<theodulf. carm. 31.20>	Christicolum nomen cum dabit unguen idem.
<theodulf. carm. 31.21>	Det tibi cunctipotens vitam et pia dona salutis,
<theodulf. carm. 31.22>	Utque memor nostri sis sine fine, vale.

<theodulf. carm. 32.1>	Rex benedicte vale, valeas per tempora longa,
<theodulf. carm. 32.2>	Detque tibi summus prospera cuncta bonus.
<theodulf. carm. 32.3>	Nam tua prosperitas decus est et gloria plebis
<theodulf. carm. 32.4>	Christicolae, cui tu tutor es atque pater.
<theodulf. carm. 32.5>	Tutor opum es, vindex scelerum, largitor honorum,
<theodulf. carm. 32.6>	Quaeque facis fiunt haec moderante deo.
<theodulf. carm. 32.7>	Arma es pontificum, spes et defensio cleri,
<theodulf. carm. 32.8>	Per te pontifices iura sacrata tenent.
<theodulf. carm. 32.9>	Mentior, expertus si non Leo praesul id ipse est,
<theodulf. carm. 32.10>	Quod recinet modulo fistula nostra brevi.
<theodulf. carm. 32.11>	Quem male deiecit sua gens urbe atque cathedra,
<theodulf. carm. 32.12>	Quem leto potius quam tibi, vita, parat.
<theodulf. carm. 32.13>	Quem bene suscepit tua, rex, miseratio clemens,
<theodulf. carm. 32.14>	Solatur, mulcet, perfovet, ornat, alit.
<theodulf. carm. 32.15>	Quem furibunda manus spoliavit lumine, lingua,
<theodulf. carm. 32.16>	Vestibus et sacris, ordinibusque piis.
<theodulf. carm. 32.17>	Reddidit haec Petrus, quae Iudas abstulit ater,
<theodulf. carm. 32.18>	Hic quia confessor, proditor ille dei est.
<theodulf. carm. 32.19>	Seditiosa cohors Iudam est hac parte secuta,
<theodulf. carm. 32.20>	Ille necem domini, praesulis ista volens.
<theodulf. carm. 32.21>	Reddita namque negat, negat haec ablata fuisse,
<theodulf. carm. 32.22>	Haec auferre tamen se voluisse canit.
<theodulf. carm. 32.23>	Reddita sunt, mirum est, mirum est auferre nequisse,
<theodulf. carm. 32.24>	Est tamen in dubio, hinc mirer an inde magis.
<theodulf. carm. 32.25>	Nam salvare Petrus cum posset in urbe Quirina,
<theodulf. carm. 32.26>	Hostibus ex atris insidiisque feris,
<theodulf. carm. 32.27>	Hunc tibi salvandum, rex clementissime, misit,
<theodulf. carm. 32.28>	Teque sua voluit fungier ille vice.
<theodulf. carm. 32.29>	Per se reddit ei membrorum damna pavenda,
<theodulf. carm. 32.30>	Et per te sedis officiique decus.
<theodulf. carm. 32.31>	Caeli habet hic claves, proprias te iussit habere,
<theodulf. carm. 32.32>	Tu regis ecclesiae, nam regit ille poli.
<theodulf. carm. 32.33>	Tu regis eius opes, clerum populumque gubernas,
<theodulf. carm. 32.34>	Hic te caelicolas ducet ad usque choros.
<theodulf. carm. 32.35>	Ergo sede tuta sanate in sede sacerdos,
<theodulf. carm. 32.36>	Et regi a domino posce libenter opem.
<theodulf. carm. 32.37>	Ut det ei Christus vitam, tribuatque salutem,
<theodulf. carm. 32.38>	Illius et regnum semper ad alta levet.
<theodulf. carm. 32.39>	Te pater altithronus, rex, salvet tempore longo,
<theodulf. carm. 32.40>	Et tibi det vitam sive salutis opem,
<theodulf. carm. 32.41>	Pro vobis sancti dominum orentque, petantque,
<theodulf. carm. 32.42>	Quorum animas caelum, corpora terra tenet.
<theodulf. carm. 32.43>	Te plebs, te clerus sitiunt in partibus istis
<theodulf. carm. 32.44>	Cernere, sim voti compos et ipse mei.
<theodulf. carm. 32.45>	Atque utinam dominus te istas deducat ad arces,
<theodulf. carm. 32.46>	Et videat dominum urbs Aureliana suum.
<theodulf. carm. 32.47>	Sit tibi vita, salus, pietas, benedictio Christi,
<theodulf. carm. 32.48>	Rex pie, rex sapiens, rex satis apte deo.

<theodulf. carm. 33.1.1>	Sumito quae misi laetus munuscula parva,
<theodulf. carm. 33.1.2>	Dulcis amice mihi, dulcis et apte nimis.
<theodulf. carm. 33.1.3>	Quae sint parva licet, magna haec dilectio mittit,
<theodulf. carm. 33.1.4>	Quae non compensat res, sed amoris opus.
<theodulf. carm. 33.1.5>	Sit tibi vita, salus, sint et felicia cuncta,
<theodulf. carm. 33.1.6>	Et tibi de caelis rex deus addat opem.
<theodulf. carm. 33.1.7>	Et sic te clemens ducat per prospera mundi,
<theodulf. carm. 33.1.8>	Ut pes inoffenso tramite celsa petat.
<theodulf. carm. 33.1.9>	Et qui hac in vita dignum concessit honorem,
<theodulf. carm. 33.1.10>	Hic tibi post obitum det super astra locum.

<theodulf. carm. 33.2.1>	Quid iuvat ad tempus nugarum linquere larvas,
<theodulf. carm. 33.2.2>	Si demum repetit quis male sanus eas?
<theodulf. carm. 33.2.3>	Surgere quid prodest, si statim corruet illa,
<theodulf. carm. 33.2.4>	Qua iacuit segnis, quis labefactus humo?
<theodulf. carm. 33.2.5>	Fertur anum natus matrem exorasse puellus,
<theodulf. carm. 33.2.6>	Atque illi tales deposuisse preces:
<theodulf. carm. 33.2.7>	"O genitrix, nostri quam semper cura remordet,
<theodulf. carm. 33.2.8>	Carior et vita tu mihi es, ipse tibi.
<theodulf. carm. 33.2.9>	Mox dederit cantum lucis praenuntius ales,
<theodulf. carm. 33.2.10>	Confestim memet evigilare stude."
<theodulf. carm. 33.2.11>	Illa: "Geram quod amas, sed ages quid, dic mihi, nate?"
<theodulf. carm. 33.2.12>	"Obdormire", inquit, "forsan item potero."
<theodulf. carm. 33.2.13>	Nec minor interea dementia ceperat illum,
<theodulf. carm. 33.2.14>	Venatus retulit qui bona nulla sui.
<theodulf. carm. 33.2.15>	Denique prudenter geritur venatio, quando
<theodulf. carm. 33.2.16>	Aut iocus aut quaestus est, vel utrumque simul.
<theodulf. carm. 33.2.17>	Prensa solent lucrum capreae dare, cervus et alces,
<theodulf. carm. 33.2.18>	Castor, dama, bisons, bubalus, ursus, aper.
<theodulf. carm. 33.2.19>	Figere nam lepores iaculis, captare molossis,
<theodulf. carm. 33.2.20>	In modico lucro visus amoenus inest,
<theodulf. carm. 33.2.21>	Diversa duo sorte canisque lepusque volantes,
<theodulf. carm. 33.2.22>	Alter ubi praedam quaerit, et alter opem.
<theodulf. carm. 33.2.23>	Ungue cibum canis, ungue petit lepus ipse salutem?
<theodulf. carm. 33.2.24>	Diverso et voto sic labor unus eis.
<theodulf. carm. 33.2.25>	Horum amor et studium delirum invaserat illum.
<theodulf. carm. 33.2.26>	Qui nullo capto taliter orsus erat:
<theodulf. carm. 33.2.27>	"Subiectas valles extensaque rura peragrans,
<theodulf. carm. 33.2.28>	Est lepus inventus sed mihi nullus in his.
<theodulf. carm. 33.2.29>	Iam sine venatus lucro ad mea tecta redibam,
<theodulf. carm. 33.2.30>	Et quia nil potui prendere, tristis eram.
<theodulf. carm. 33.2.31>	Saltus inest modicus, quem cingunt undique campi,
<theodulf. carm. 33.2.32>	Qui rarus nostra distat ab aede parum.
<theodulf. carm. 33.2.33>	Esse feram quis ibi, leporem vel crederet unquam,
<theodulf. carm. 33.2.34>	Cum foret a villa proximus ille locus?
<theodulf. carm. 33.2.35>	Hac mihi cumque die leporum spes nulla maneret,
<theodulf. carm. 33.2.36>	Ex illisque lucrum rerer abesse mihi,
<theodulf. carm. 33.2.37>	Lustro locum, mittoque canes, et retia pono,
<theodulf. carm. 33.2.38>	Quis studio gestis, nullum ibi repperio."

<theodulf. carm. 33.3.1>	Grande habet initium cum res vilissima dictu,
<theodulf. carm. 33.3.2>	Tunc gignis murem, magne elephante, brevem.
<theodulf. carm. 33.3.3>	Sic patri quidam retulit sua somnia natus,
<theodulf. carm. 33.3.4>	Depromens animo frivola dicta suo:
<theodulf. carm. 33.3.5>	"O pater, in somnis dicam quae mira videbam,
<theodulf. carm. 33.3.6>	Moverunt animum talia visa meum.
<theodulf. carm. 33.3.7>	Bos dabat humanas nostras hac nocte loquelas,
<theodulf. carm. 33.3.8>	Ille loquebatur, nos stupebamus", ait.
<theodulf. carm. 33.3.9>	Tum pater attonitus rem sic inquirit ab illo:
<theodulf. carm. 33.3.10>	"Dic, quod dicebat", intulit ille: "Nihil."

<theodulf. carm. 34.1>	Fabula Geryonem tricipem regnasse canit, quod
<theodulf. carm. 34.2>	Unum cor potuit fratribus esse tribus.
<theodulf. carm. 34.3>	Pagina veridico recinit sermone beata,
<theodulf. carm. 34.4>	Figmenta exsuperans omnia lege pia,
<theodulf. carm. 34.5>	Terrea germanos ob regni culmina reges
<theodulf. carm. 34.6>	Crudeli quosdam fraude dedisse neci.
<theodulf. carm. 34.7>	Omnibus hoc votis, omni est hoc arte cavendum,
<theodulf. carm. 34.8>	Ne nostro in saeclo tale quid esse queat.
<theodulf. carm. 34.9>	Gentibus unus erat pridem ferme omnibus usus,
<theodulf. carm. 34.10>	Unus ut e fratrum corpore sceptra gerat,
<theodulf. carm. 34.11>	Cetera nitatur magni pars esse senatus,
<theodulf. carm. 34.12>	Ut regni solidus continuetur apex.
<theodulf. carm. 34.13>	Assyriis, Phariis, Hebraeis mos fuit iste,
<theodulf. carm. 34.14>	Genti et Achaemeniis quae fuit ante locis.
<theodulf. carm. 34.15>	Morem hunc Parthus habet, hunc Atticus atque Quiritis,
<theodulf. carm. 34.16>	Decolor hunc Indus, hunc Agarenus habet.
<theodulf. carm. 34.17>	Mos fuit iste Getis, Hunis, Maurisque nigellis,
<theodulf. carm. 34.18>	Et reor Aethiopas mos habet iste tetros.
<theodulf. carm. 34.19>	Thracibus et Phrygibus, tibi seu, Lacedaemona tellus,
<theodulf. carm. 34.20>	Gens si qua aut modo fert sceptra vel ante tulit.

<theodulf. carm. 35.1>	O mea magna salus, o spes, o gloria regni,
<theodulf. carm. 35.2>	Karle, valeto poli rege favente tibi.
<theodulf. carm. 35.3>	Tu patris et patriae, tu totius ecce senatus
<theodulf. carm. 35.4>	Gaudia multiplicas et decus omne paras.
<theodulf. carm. 35.5>	Clarior electro, ter cotto purior auro,
<theodulf. carm. 35.6>	Cedunt splendori cuncta metalla tuo.
<theodulf. carm. 35.7>	Alitibus levior, tu fortior ipse leone,
<theodulf. carm. 35.8>	Artibus excellens, promptus in arma manu.
<theodulf. carm. 35.9>	Te nimium capitis sitiunt duo lumina nostri
<theodulf. carm. 35.10>	Cernere teque cupit pectoris altus amor.
<theodulf. carm. 35.11>	Nam cum tu occiduas coepisti tangere partes,
<theodulf. carm. 35.12>	Vicinum et sensi servus amicus herum,
<theodulf. carm. 35.13>	Ipse Noto levior, volucri velocior Euro,
<theodulf. carm. 35.14>	Mox vestros volui pronus adire pedes.
<theodulf. carm. 35.15>	Iussio me regis voto compescuit isto,
<theodulf. carm. 35.16>	Et dedit alterius carpere callis iter.
<theodulf. carm. 35.17>	Iamque iterumque valens impune coercitus exsto,
<theodulf. carm. 35.18>	Bisque venire parans bisque negatur iter.
<theodulf. carm. 35.19>	Dulcia vestra mihi Gomis est cum verba profatus,
<theodulf. carm. 35.20>	Seque salutare servulus audit herum,
<theodulf. carm. 35.21>	Mox lacrimosus hiems oculorum nube refluxit,
<theodulf. carm. 35.22>	Imbreque suffudit frons peregrina genas.
<theodulf. carm. 35.23>	Laetitia ergo solet tales producere fontes,
<theodulf. carm. 35.24>	Et vice conversa gaudia dant lacrimas.
<theodulf. carm. 35.25>	Hoc rogo mancipium vinclis onerate gemellis,
<theodulf. carm. 35.26>	Brachia si nectas, non fugitivus ero.
<theodulf. carm. 35.27>	His proavus vinclis et avus, pater ipse catervas
<theodulf. carm. 35.28>	Nectentes, regni commeruere thronum.
<theodulf. carm. 35.29>	Inde superborum plures stravere phalanges,
<theodulf. carm. 35.30>	Certando et subigunt plurima regna sibi.
<theodulf. carm. 35.31>	At tu, magne puer, salveque valeque per aevum,
<theodulf. carm. 35.32>	Te dominus caeli protegat, ornet, alat,
<theodulf. carm. 35.33>	Ut patrias valeas rutilus conscendere sedes,
<theodulf. carm. 35.34>	Atque iuvante deo sceptra tenere manu.
<theodulf. carm. 35.35>	Et sic mundani regni terrena relinquas
<theodulf. carm. 35.36>	Culmina, ut aetherii postmodo compos eas.

<theodulf. carm. 36.1>	Perge, libelle, celer Caroli ad vestigia celsi
<theodulf. carm. 36.2>	Regis et 'O pie', dic, 'induperator, ave'!
<theodulf. carm. 36.3>	Stratus humi plantis da basia grata decoris,
<theodulf. carm. 36.4>	Hinc surgens digna mox pete sorte genu.
<theodulf. carm. 36.5>	At si in te rutilos oculorum fixerit orbes,
<theodulf. carm. 36.6>	Et te clementer sumat amoena manus,
<theodulf. carm. 36.7>	Et roget, unde venis, quid vis, quo tendis, es aut quis,
<theodulf. carm. 36.8>	Protinus huic supplex talia dicta dabis:
<theodulf. carm. 36.9>	'Qui duce Theodulfo per plurima prata cucurri,
<theodulf. carm. 36.10>	Floribus en adsum, cernis, onustus ego.
<theodulf. carm. 36.11>	Quod patre procedat seu prole spiritus almus,
<theodulf. carm. 36.12>	Adstruere studeo dogmatibus fidei.
<theodulf. carm. 36.13>	Cumque illis venio dextram conferre paratus,
<theodulf. carm. 36.14>	Qui secus incedunt hancque viam fugiunt.'
<theodulf. carm. 36.15>	Sic tu, si mox 'Num poteris' pius inferat ille,
<theodulf. carm. 36.16>	Dic: 'Potero, potero, rex, deus addet opem.
<theodulf. carm. 36.17>	Inclita sanctorum mecum est sententia vatum,
<theodulf. carm. 36.18>	Quos bene spiramen flaminis huius agit.
<theodulf. carm. 36.19>	Tuque manum inicies, vegetat quem spiritus ille,
<theodulf. carm. 36.20>	Causa tuo cuius tempore coepit agi.
<theodulf. carm. 36.21>	Qui decus es mundi, lux regni, tutor et aequi,
<theodulf. carm. 36.22>	Catholicae et fidei murus et arma simul.
<theodulf. carm. 36.23>	Iusta iubes, iniusta vetas, largiris honores,
<theodulf. carm. 36.24>	Artibus ingenuis rite alimenta paras.
<theodulf. carm. 36.25>	Has et amas et amare iubes, recreasque fovesque,
<theodulf. carm. 36.26>	Gurgite de illarum pocula larga bibis.
<theodulf. carm. 36.27>	Quid referam? virtute cluis, pietate redundas,
<theodulf. carm. 36.28>	Inque bonis cunctis te, scio, nemo praeit.'
<theodulf. carm. 36.29>	Is tibi si dicat: 'Dextram inpositure duello
<theodulf. carm. 36.30>	Exere virtutis iam modo, si quid habes',
<theodulf. carm. 36.31>	Tu mox: 'Arma patrum vasto de gurgite sumpta
<theodulf. carm. 36.32>	Cernito, quos docuit lex nova sive vetus.
<theodulf. carm. 36.33>	His dum nostra acies munita fatescere nescit,
<theodulf. carm. 36.34>	Cum vero vinces, cuius es ipse sequax.
<theodulf. carm. 36.35>	Fulgida splendifluis aderit victoria pannis,
<theodulf. carm. 36.36>	Et voti sancti, rex pie, compos eris.'
<theodulf. carm. 36.37>	Imperii vestri, rex inclite, iussa secutus
<theodulf. carm. 36.38>	Defero Theodulfus haec documenta libens.
<theodulf. carm. 36.39>	Quis patre seu nato procedere spiritus almus
<theodulf. carm. 36.40>	Adstruitur legis hoc reboante tuba.
<theodulf. carm. 36.41>	Hoc euangelium, hoc promit apostolus auctor,
<theodulf. carm. 36.42>	Hoc canit unanimi vox pia corde patrum.

<theodulf. carm. 37.1>	En adest Caesar pius et benignus,
<theodulf. carm. 37.2>	Orbe qui toto rutilat coruscus,
<theodulf. carm. 37.3>	Atque prae cunctis bonitate pollet
<theodulf. carm. 37.4>	Munere Christi.
<theodulf. carm. 37.5>	Cernuus, prudens, sapiens, modestus,
<theodulf. carm. 37.6>	Mitis et clemens, moderatus actu,
<theodulf. carm. 37.7>	Temperans, fortis, probus et honestus,
<theodulf. carm. 37.8>	Censor et aequus.
<theodulf. carm. 37.9>	Hic decus Iudae, ecclesiae paterque,
<theodulf. carm. 37.10>	Ornat hanc sollers, recreat, fovetque,
<theodulf. carm. 37.11>	Erudit, munit, colit, instruitque
<theodulf. carm. 37.12>	Dogmate largo.
<theodulf. carm. 37.13>	Hic potens armis, domino favente,
<theodulf. carm. 37.14>	Viribus gentes reprimit superbas,
<theodulf. carm. 37.15>	Harum et hic victor subigendo calcat
<theodulf. carm. 37.16>	Colla triumphans.
<theodulf. carm. 37.17>	Cuius adventus, miserante Christo,
<theodulf. carm. 37.18>	Et nitens multum facies serenat
<theodulf. carm. 37.19>	Civitas, temet, populosa, nempe
<theodulf. carm. 37.20>	Aurelianis.
<theodulf. carm. 37.21>	Hinc deo laudes agita perennes,
<theodulf. carm. 37.22>	Cuius hic nutu properavit ad te,
<theodulf. carm. 37.23>	Huius et vultum tibimet videndum
<theodulf. carm. 37.24>	Praebuit ecce.
<theodulf. carm. 37.25>	Has canat clerus, simul omnis et plebs,
<theodulf. carm. 37.26>	Has senex pangat, puer atque parvus,
<theodulf. carm. 37.27>	Pauper et dives reboent ovantes
<theodulf. carm. 37.28>	Pectore puro.
<theodulf. carm. 37.29>	Hoc chorus cleri populique turba
<theodulf. carm. 37.30>	Safficum carmen recinens precetur,
<theodulf. carm. 37.31>	Det Hludoroico ut deus imperandi
<theodulf. carm. 37.32>	Tempora longa.
<theodulf. carm. 37.33>	Prosperum clemens ferat, omne semper
<theodulf. carm. 37.34>	Pellat adversum, procul et repellat,
<theodulf. carm. 37.35>	Huius et vitam tueatur aevo
<theodulf. carm. 37.36>	Tempore clemens.
<theodulf. carm. 37.37>	Caesaris huius valeat per aevum
<theodulf. carm. 37.38>	Nobilis coniunx sive clara proles,
<theodulf. carm. 37.39>	Gaudeat felix populus domusque
<theodulf. carm. 37.40>	Pace perenni.
<theodulf. carm. 37.41>	Muniunt urbem hanc proceres fideles,
<theodulf. carm. 37.42>	Qui pio Christo sua dedicarunt
<theodulf. carm. 37.43>	Hostis adversi tolerando bella
<theodulf. carm. 37.44>	Corpora casta.
<theodulf. carm. 37.45>	Hi duces sancti reducesque sunto,
<theodulf. carm. 37.46>	Ut tui, Caesar, foveantque temet,
<theodulf. carm. 37.47>	Horum et obtentu superes duelles,
<theodulf. carm. 37.48>	Poscimus omnes.
<theodulf. carm. 37.49>	Actibus cunctis placeas tonanti,
<theodulf. carm. 37.50>	Et dei leges mediteris almas,
<theodulf. carm. 37.51>	Quis viam vitae valeas tenere
<theodulf. carm. 37.52>	Tramite recto.
<theodulf. carm. 37.53>	Temporis huius spatio peracto,
<theodulf. carm. 37.54>	Alta conscendens subeas polorum,
<theodulf. carm. 37.55>	Te pius captet chorus angelorum,
<theodulf. carm. 37.56>	Et sibi iungat.
<theodulf. carm. 37.57>	O decus regni, imperii propago,
<theodulf. carm. 37.58>	Macte tu semper vigeas, Hluthari,
<theodulf. carm. 37.59>	Et patris sedem teneas potenter
<theodulf. carm. 37.60>	Saecla per ampla.
<theodulf. carm. 37.61>	Sit patri et nato, tibi, spiritusque,
<theodulf. carm. 37.62>	Splendor aeternus honor atque perpes
<theodulf. carm. 37.63>	Nunc ut in praesens, ita et in futura
<theodulf. carm. 37.64>	Saecula semper.

<theodulf. carm. 38.1.1>	Cum denis lustris ternos minus inclitus annos
<theodulf. carm. 38.1.2>	Rex ageret Carolus sceptra tenendo pia;
<theodulf. carm. 38.1.3>	Rebus et humanis exemptus culmina regni
<theodulf. carm. 38.1.4>	Linqueret ingentis, rex Ludovice, tibi;
<theodulf. carm. 38.1.5>	Datque octingentis Christi incarnatio felix
<theodulf. carm. 38.1.6>	Addere curriculis quatuor atque decem:
<theodulf. carm. 38.1.7>	Condere coepit opus huius venerabilis aulae
<theodulf. carm. 38.1.8>	Abbas Fulradus, nobilitate cluens.
<theodulf. carm. 38.1.9>	Namque huic Hieronymus, Carolus pater extitit illi,
<theodulf. carm. 38.1.10>	Qui propriae specimen gentis ad alta tulit;
<theodulf. carm. 38.1.11>	Bella gerens pacemque tuens, qui culmina regni
<theodulf. carm. 38.1.12>	Ad prolem misit, auxiliante deo.

<theodulf. carm. 38.2.1>	Martyris egregii Quintini hic membra quiescunt,
<theodulf. carm. 38.2.2>	Mens haeret Christo cuius in arce poli.
<theodulf. carm. 38.2.3>	Huius honore pio veteri fundamine templum
<theodulf. carm. 38.2.4>	Constructum hoc fuerat, constitit atque diu.
<theodulf. carm. 38.2.5>	Sed dum scissa dares, paries, fera signa ruinae,
<theodulf. carm. 38.2.6>	Surgendi causas ad meliora dabas.
<theodulf. carm. 38.2.7>	Namque piis votis, domino tribuente, peregi
<theodulf. carm. 38.2.8>	Hoc ego Fulradus ut foret istud opus;
<theodulf. carm. 38.2.9>	Scilicet ut maior studioque operosior omni
<theodulf. carm. 38.2.10>	A fundamentis surgeret ista domus.
<theodulf. carm. 38.2.11>	Quam dum quisquis adis domino tua vota daturus,
<theodulf. carm. 38.2.12>	Votis me et precibus iungito, quaeso, tuis.

<theodulf. carm. 38.3.1>	Haec domus alma dei est via qua itur ad atria caeli,
<theodulf. carm. 38.3.2>	Hic patet ecce bonis porta serena poli.
<theodulf. carm. 38.3.3>	Haec via, vita, salus, Christus sua templa revisit,
<theodulf. carm. 38.3.4>	Iustorum acceptans munia, vota, preces.
<theodulf. carm. 38.3.5>	Hic bene Quintini requiescunt ossa beati,
<theodulf. carm. 38.3.6>	Qui studuit domino rite placere suo.
<theodulf. carm. 38.3.7>	Sanguine qui proprio est mercatus caelica regna,
<theodulf. carm. 38.3.8>	Atque locum sibimet emit in arce poli.
<theodulf. carm. 38.3.9>	Cuius martyrium devota mente frequentat
<theodulf. carm. 38.3.10>	Plebs vivens, quaerens et peregrinus opem.
<theodulf. carm. 38.3.11>	Quos memores nostri Fulradus cernuus opto,
<theodulf. carm. 38.3.12>	Ut vestri semper sit memor ipse deus.

<theodulf. carm. 39.1>	Qui regit arva, polum tibi sit, rex, fautor ubique,
<theodulf. carm. 39.2>	Teque iuvet semper, qui regit arva, polum.
<theodulf. carm. 39.3>	Qui tibi sceptra dedit, vitae det tempora longa,
<theodulf. carm. 39.4>	Gaudia concedat, qui tibi sceptra dedit.
<theodulf. carm. 39.5>	Sub tua iura deus dedit Europeia regna,
<theodulf. carm. 39.6>	Totum orbem inclinet sub tua iura deus.
<theodulf. carm. 39.7>	Ut premis ipse feras, reprimas sic barbara colla,
<theodulf. carm. 39.8>	Hesperiam reprimas, ut premis ipse feras.
<theodulf. carm. 39.9>	Ut tibi cedit aper, Maurus tibi cedat Arabsque,
<theodulf. carm. 39.10>	Sarmata subcumbat, ut tibi cedit aper.
<theodulf. carm. 39.11>	Colla superba teras, anates ut turba caporum,
<theodulf. carm. 39.12>	Anserem ut accipiter, colla superba teras.
<theodulf. carm. 39.13>	Gaudia sive iocos istos aeterna sequantur,
<theodulf. carm. 39.14>	Ferto per inmensum gaudia sive iocos.
<theodulf. carm. 39.15>	Gratia magna dei vitae tibi munera pandat,
<theodulf. carm. 39.16>	Te regat atque tegat gratia magna dei.
<theodulf. carm. 39.17>	Gaudia longa habeas, gaudensque perenniter, o rex,
<theodulf. carm. 39.18>	Cum prole atque domo gaudia longa habeas.
<theodulf. carm. 39.19>	Tu decus omnigenum, longamque teneto salutem
<theodulf. carm. 39.20>	Cum clero et populo, tu decus omnigenum.
<theodulf. carm. 39.21>	Nam tua grata salus istis est lumen ocellis,
<theodulf. carm. 39.22>	Est optanda bonis nam tua grata salus.
<theodulf. carm. 39.23>	Macte decus populi, Caesar fortissime macte,
<theodulf. carm. 39.24>	Inclita sceptra tenens, macte decus populi.
<theodulf. carm. 39.25>	Induperator ave longum tribuente tonante,
<theodulf. carm. 39.26>	Sume meum laetus induperator ave.

<theodulf. carm. 40.1>	Hac requiescit humo Helmengaldus nobilis heros,
<theodulf. carm. 40.2>	Gloria qui patriae et decus omne fuit.
<theodulf. carm. 40.3>	Dives opum et sensus, seu nobilitate choruscus.
<theodulf. carm. 40.4>	Moribus ornatus omnibus atque bonis;
<theodulf. carm. 40.5>	Consilio pollens, fors armis, viribus auctus,
<theodulf. carm. 40.6>	Legibus imbutus, ore manuque potens.
<theodulf. carm. 40.7>	Namque palatina fuit hic praefectus in aula,
<theodulf. carm. 40.8>	Dum regeret Karolus sceptra serena pius.
<theodulf. carm. 40.9>	Aecclesias opibus ditavit pluribus iste,
<theodulf. carm. 40.10>	Fecitque, heredes rebus inesse suis.
<theodulf. carm. 40.11>	Pes fuit hic claudis, oculorum gloria caecis,
<theodulf. carm. 40.12>	Solamen habuit debilis omnis eum.
<theodulf. carm. 40.13>	Iste famemque sitimque simul, seu frigora dira
<theodulf. carm. 40.14>	Pauperibus membris pellere suetus erat.
<theodulf. carm. 40.15>	Hierusalis habet haec eius terrea corpus,
<theodulf. carm. 40.16>	Spiritus at superae regna beata petat.
<theodulf. carm. 40.17>	Qui legis hunc titulum, tumulum seu conspicis istum,
<theodulf. carm. 40.18>	Dic: "Helmengaldi sit sine fine quies."
<theodulf. carm. 40.19>	Hoc etiam faciat monachorum sancta caterva,
<theodulf. carm. 40.20>	Dum redit itque frequens, dum petit istud iter.
<theodulf. carm. 40.21>	Illius ipsa memor maneat per saecula cuncta
<theodulf. carm. 40.22>	Atque oret, regna ut caelica dentur ei.

<theodulf. carm. 41.1.1>	Quicquid ab Hebraeo stilus Atticus atque Latinus:
<theodulf. carm. 41.1.2>	Sumpsit, in hoc totum codice, lector, habes.
<theodulf. carm. 41.1.3>	Quo loca prima tenet Genesis primordia mundi,
<theodulf. carm. 41.1.4>	Diluviumque canens gestaque magna patrum.
<theodulf. carm. 41.1.5>	Exodus Aegyptum spoliat, secat aequora rubra,
<theodulf. carm. 41.1.6>	Pandit iter heremi, lympha ibi lexque datur.
<theodulf. carm. 41.1.7>	Inde sacerdotum gentem Leviticus ornat,
<theodulf. carm. 41.1.8>	Et typica exponit dona sacris typicis.
<theodulf. carm. 41.1.9>	Bella virosque liber Numeri describit et actus,
<theodulf. carm. 41.1.10>	Quis Moyses fregit idola, stupra, duces.
<theodulf. carm. 41.1.11>	Post repetit legem, populo benedicit, et alma
<theodulf. carm. 41.1.12>	Iura dat, ac dicto carmine victor obit.
<theodulf. carm. 41.1.13>	Dividit hinc proprio terram Nauegius heros
<theodulf. carm. 41.1.14>	Libro, deletis urbibus atque locis.
<theodulf. carm. 41.1.15>	Pridem iudicibus quis et ordo cucurrit et actus,
<theodulf. carm. 41.1.16>	Continuante stilo concinit inde sequens.
<theodulf. carm. 41.1.17>	Moxque sedent quae Ruth Moabitis femina gessit,
<theodulf. carm. 41.1.18>	Clara piis meritis, clara nepote pio.
<theodulf. carm. 41.1.19>	Psalmicanique actus et iniqui gesta Saulis,
<theodulf. carm. 41.1.20>	Prime sequensque liber, hinc, Samuhelis, habes.
<theodulf. carm. 41.1.21>	Tertius et quartus Malachim quis nomen inhesit,
<theodulf. carm. 41.1.22>	Regum Hebraeorum ex ordine gesta canunt.
<theodulf. carm. 41.1.23>	Hinc sedet Esaias Christum de virgine nasci
<theodulf. carm. 41.1.24>	Qui canit, et gentes ad pia iura vocat.
<theodulf. carm. 41.1.25>	Hunc prope Hieremias, qui virgam ollamque tuetur,
<theodulf. carm. 41.1.26>	Ordine quadruplici flebile texit opus.
<theodulf. carm. 41.1.27>	Partibus Ezechihel summis obscurus et imis
<theodulf. carm. 41.1.28>	Hinc, est stirps qui hominis more vocatur eri.
<theodulf. carm. 41.1.29>	Post duodenus inest vatum pius ordo minorum,
<theodulf. carm. 41.1.30>	Longe aliud signans quam sua verba sonent.
<theodulf. carm. 41.1.31>	Nam moecham et prolem et Ioseph creber intonat Ose,
<theodulf. carm. 41.1.32>	Samariam, Effraim, Gezdrahel et viduam.
<theodulf. carm. 41.1.33>	Hinc Iohel eversum prius atris cladibus orbem,
<theodulf. carm. 41.1.34>	Flaminis adventum concinit inde pii.
<theodulf. carm. 41.1.35>	Quattuor eque tribus probris regna increpat Amos,
<theodulf. carm. 41.1.36>	Se et vidisse boat mistica plura satis.
<theodulf. carm. 41.1.37>	Percutit Abdias Edom almi cuspide verbi,
<theodulf. carm. 41.1.38>	Emulus et fratris illius ore ruit.
<theodulf. carm. 41.1.39>	Naufragio Ionae signatur passio Christi,
<theodulf. carm. 41.1.40>	Ninivis et vitam nomine mundus habet.
<theodulf. carm. 41.1.41>	Filia latronis vastatur famine Michae,
<theodulf. carm. 41.1.42>	Quod ducis Israhel leserit illa genas.
<theodulf. carm. 41.1.43>	Voce Naum pulsat constanti sanguinis urbem,
<theodulf. carm. 41.1.44>	Pacicanosque boat montis in arce pedes.
<theodulf. carm. 41.1.45>	Abbacuc interno in cruce Christum spectat ocello:
<theodulf. carm. 41.1.46>	Cornibus his vis est, eius operta tonat.
<theodulf. carm. 41.1.47>	Promit Sophonias a porta et colle quod audit,
<theodulf. carm. 41.1.48>	Plangorem indigenis fert quoque, Pila, tuis.
<theodulf. carm. 41.1.49>	Aggeus instaurat templum, celsumque tonantem
<theodulf. carm. 41.1.50>	Moturum recinit aequora, rura, polum.
<theodulf. carm. 41.1.51>	Mistica Zacharias postquam videt ordine plura,
<theodulf. carm. 41.1.52>	Sessorem dominum dicit, aselle, tuum.
<theodulf. carm. 41.1.53>	Munera Malachias populi inquid abacta prioris,
<theodulf. carm. 41.1.54>	Agmina cumque suis gentium amata deo.
<theodulf. carm. 41.1.55>	Iob quoque verba tenens cum gestis inde libellus
<theodulf. carm. 41.1.56>	Ponitur, hic parvus pondera magna vehit.
<theodulf. carm. 41.1.57>	Mox dulcis dulcem depromit cantio Christum
<theodulf. carm. 41.1.58>	Psalmorum, lyrici quos statuere pedes.
<theodulf. carm. 41.1.59>	Protinus Ididiae resident tres ordine libri,
<theodulf. carm. 41.1.60>	Cui nomen Salomon sive Cohelet inest.
<theodulf. carm. 41.1.61>	Alloquitur primus sub prolis nomine cunctos,
<theodulf. carm. 41.1.62>	Corrigit et mores, ethica, lege tua.
<theodulf. carm. 41.1.63>	Omnia vana canit rutilo sub sole secundus,
<theodulf. carm. 41.1.64>	Cui res est phisicas enumerare labor.
<theodulf. carm. 41.1.65>	Tertius ecclesiae thalamum Christique perornat,
<theodulf. carm. 41.1.66>	Rebus et in logicis vertitur eius opus.
<theodulf. carm. 41.1.67>	Inde philostoricus Danihel est totius orbis,
<theodulf. carm. 41.1.68>	Omnia qui lapidem frangere regna canit.
<theodulf. carm. 41.1.69>	Hinc duo ponuntur, quis nomen Verba dierum est.
<theodulf. carm. 41.1.70>	Promere sive labor gesta genusque ducum.
<theodulf. carm. 41.1.71>	Ponitur hinc Hesdras legem templumque reformans,
<theodulf. carm. 41.1.72>	Et reditum Israhel ad sua rura canens.
<theodulf. carm. 41.1.73>	Ecclesiaeque typum referens mox scribitur Hester,
<theodulf. carm. 41.1.74>	Quae plebi extorri lausque decusque fuit.
<theodulf. carm. 41.1.75>	Post liber est positus, cui dat Sapientia nomen,
<theodulf. carm. 41.1.76>	Quod Christi adventus morsque patescit ibi.
<theodulf. carm. 41.1.77>	Protinus aptatur liber Ecclesiasticus isti,
<theodulf. carm. 41.1.78>	Quo pia iura sonant, lausque beata patrum.
<theodulf. carm. 41.1.79>	Hinc pia pauperies, pietas et opima, beate
<theodulf. carm. 41.1.80>	Est, Tobi, libro rite notata tuo.
<theodulf. carm. 41.1.81>	Scribitur insignis Iudith mox femina facti,
<theodulf. carm. 41.1.82>	Incestus cecidit qua feriente furor.
<theodulf. carm. 41.1.83>	Hinc gemini libri ponuntur Machabeorum,
<theodulf. carm. 41.1.84>	Gesta quibus fratrum quattuor alma sedent.
<theodulf. carm. 41.1.85>	Promit aperta novae Christum hinc hinc bucina legis,
<theodulf. carm. 41.1.86>	Tegmine quem typico prompsit operta vetus.
<theodulf. carm. 41.1.87>	Mattheus, Marcus, Lucas, sanctusque Iohannes,
<theodulf. carm. 41.1.88>	Vox tonat hunc horum quattuor una simul:
<theodulf. carm. 41.1.89>	Primus ab humana quia coepit promere gente,
<theodulf. carm. 41.1.90>	Humani formam sthematis inde vehit.
<theodulf. carm. 41.1.91>	Avia terribili perstringit voce secundus,
<theodulf. carm. 41.1.92>	Scribitur et species inde leonis ei.
<theodulf. carm. 41.1.93>	Estque sacerdotii quia rebus tertius orsus,
<theodulf. carm. 41.1.94>	Forma iuvencalis hinc sibi rite datur.
<theodulf. carm. 41.1.95>	It quia verborum pinnis super aethera quartus,
<theodulf. carm. 41.1.96>	Hinc aquilae specimen celsa petentis habet.
<theodulf. carm. 41.1.97>	Quattuor atque decem hos Pauli scripta sequuntur,
<theodulf. carm. 41.1.98>	Quae orbi misit ovis, qui lupus ante fuit.
<theodulf. carm. 41.1.99>	Romulidas revocat a legis pondere prima,
<theodulf. carm. 41.1.100>	Atque euangelicam censet habere fidem.
<theodulf. carm. 41.1.101>	Arcades inlectos diverso errore secunda
<theodulf. carm. 41.1.102>	Ad veram scriptis convocat alma fidem.
<theodulf. carm. 41.1.103>	Paenituisse placet, solatur tertia eosdem,
<theodulf. carm. 41.1.104>	Laudansque hortatur ad meliora simul.
<theodulf. carm. 41.1.105>	Ad fidei Galatas deducit quarta vigorem,
<theodulf. carm. 41.1.106>	Qua spreta pronos grande premebat onus.
<theodulf. carm. 41.1.107>	Quinta Ephesi populos venerandis laudibus effert,
<theodulf. carm. 41.1.108>	Quod sanctam haudquaquam deseruere fidem.
<theodulf. carm. 41.1.109>	Sexta Philippenses solatur, laudat, et ornat,
<theodulf. carm. 41.1.110>	Constanter fidei quod tenuere decus.
<theodulf. carm. 41.1.111>	Moxque Colosenses praeventos septima falsis
<theodulf. carm. 41.1.112>	Vatibus instituit, corrigit atque docet.
<theodulf. carm. 41.1.113>	Tessala quam genuit favet hinc octava catervae,
<theodulf. carm. 41.1.114>	Tempora quod quum essent nubila, firma stetit.
<theodulf. carm. 41.1.115>	Extima quis etiam praedicit tempora nona,
<theodulf. carm. 41.1.116>	Quove sit atra lues deicienda modo.
<theodulf. carm. 41.1.117>	At decimae textus Timotheum informat et aptat
<theodulf. carm. 41.1.118>	Ecclesiae in rebus ordinibusque sacris.
<theodulf. carm. 41.1.119>	Temporis undecima supremi probra canuntur,
<theodulf. carm. 41.1.120>	Instruiturque viis omnibus ille bonis.
<theodulf. carm. 41.1.121>	Instruit inde Titum decimae subiuncta secunda,
<theodulf. carm. 41.1.122>	Quo vitet hereses, presbiter esse queat.
<theodulf. carm. 41.1.123>	Tertia post decimam pia dat tibi verba, Philemon,
<theodulf. carm. 41.1.124>	Quae Roma vinctus misit ab urbe pater.
<theodulf. carm. 41.1.125>	Ultima per legis vatumque oracula Christum
<theodulf. carm. 41.1.126>	Hebraeis prolem praedicat esse dei.
<theodulf. carm. 41.1.127>	His sunt catholicae subiunctae ex ordine septem
<theodulf. carm. 41.1.128>	Paginae, apostolico quas rapit ore stilus;
<theodulf. carm. 41.1.129>	Scilicet una pii Iacobi Petrique gemellae,
<theodulf. carm. 41.1.130>	Sunt tres Iohannis, una ibi, Iuda, tua est.
<theodulf. carm. 41.1.131>	Conplent quae ecclesiam generali dogmate totam,
<theodulf. carm. 41.1.132>	Instituuntque fidem, iusque salutis habent.
<theodulf. carm. 41.1.133>	Hinc ad apostolicos, quos Lucas protulit, actus
<theodulf. carm. 41.1.134>	It stilus, ecclesiae qui nova gesta canunt.
<theodulf. carm. 41.1.135>	Visio sancta libros, quae sancto visa Iohanni est.
<theodulf. carm. 41.1.136>	Claudit et archano limite signat eos.
<theodulf. carm. 41.1.137>	Hoc testamenti veterisque novique sub uno
<theodulf. carm. 41.1.138>	Calle patens bivium ducit ad alta poli.
<theodulf. carm. 41.1.139>	Hic cibus aeterno satiat praecordia pastu,
<theodulf. carm. 41.1.140>	Iustitiaeque famem, quo mage habetur, alit.
<theodulf. carm. 41.1.141>	Hic paradisigeno veniens de gurgite potus,
<theodulf. carm. 41.1.142>	Quem quo plus quis adit, plus sitit omne bonum.
<theodulf. carm. 41.1.143>	Haec tuba terribilis mugit per compita mundi,
<theodulf. carm. 41.1.144>	Mittit terrigenum ad caelica regna genus.
<theodulf. carm. 41.1.145>	Haec lux horrendas errorum decutit umbras,
<theodulf. carm. 41.1.146>	Qua retinent mentis te, via recta, pedes.
<theodulf. carm. 41.1.147>	Sunt hic iura dei tenebris nudantia mundum,
<theodulf. carm. 41.1.148>	Splendidiora astris, candidiora nive.
<theodulf. carm. 41.1.149>	Iusta iubent, iniusta vetant, mala cuncta recidunt,
<theodulf. carm. 41.1.150>	Virtutes gignunt, probra fugant vitia.
<theodulf. carm. 41.1.151>	Lex pretiosa dei est, quid enim pretiosius illa?
<theodulf. carm. 41.1.152>	Quam dat fons vitae, lux et origo boni.
<theodulf. carm. 41.1.153>	Est doctrina potens, superansque scientia cunctas,
<theodulf. carm. 41.1.154>	Cui valet aequari nulla sub axe poli.
<theodulf. carm. 41.1.155>	Cui si quam cupias sensu conferre vel arte,
<theodulf. carm. 41.1.156>	Ut caelo tellus, haec ita caedet ei.
<theodulf. carm. 41.1.157>	Quicquid in ingenuis mundana discitur arte
<theodulf. carm. 41.1.158>	Artibus, hic currit liberiore via.
<theodulf. carm. 41.1.159>	Quod ratione viget, vel quicquid amatur in illis,
<theodulf. carm. 41.1.160>	Hoc a fonte meat, huius ab amne fluit.
<theodulf. carm. 41.1.161>	Quumque has in cunctis vincat, fandi ordine vincit,
<theodulf. carm. 41.1.162>	Quod sermone uno multa notanda docet.
<theodulf. carm. 41.1.163>	Verborum atque unum non mutans tramite callem
<theodulf. carm. 41.1.164>	Sic plures unus res bene sermo tonat.
<theodulf. carm. 41.1.165>	Sic narrat textum, tamen ut mysteria prodat,
<theodulf. carm. 41.1.166>	Maiora insinuat, dum modo magna canit.
<theodulf. carm. 41.1.167>	Magnaque sic parvis, conponit parvula magnis,
<theodulf. carm. 41.1.168>	Actum ut per vilem tu, pretiose, sones.
<theodulf. carm. 41.1.169>	In re praeterita monstrat narrando futuram,
<theodulf. carm. 41.1.170>	Haec referens, miro praedicat illa modo.
<theodulf. carm. 41.1.171>	Acta ita describit, ut agendi conferat artem,
<theodulf. carm. 41.1.172>	In re seu facta te facienda monet.
<theodulf. carm. 41.1.173>	Pondere de rerum taceo, quis singula fando
<theodulf. carm. 41.1.174>	Expediet, decus hoc quis cluit atque viget?
<theodulf. carm. 41.1.175>	Quae non clausa metum, fastidia non dat aperta,
<theodulf. carm. 41.1.176>	Non hic deterret, non ibi vilis inest
<theodulf. carm. 41.1.177>	Hic spes quaerit eam, tenet illic prompta facultas,
<theodulf. carm. 41.1.178>	Quo latet exercet, quo patet ista cibat.
<theodulf. carm. 41.1.179>	Fortium in obscuris exercet proelia dictis,
<theodulf. carm. 41.1.180>	Te sermone humili, parvula turba, fovet.
<theodulf. carm. 41.1.181>	Fortibus est panis, pusillis lacteus humor,
<theodulf. carm. 41.1.182>	Hos solidis dapibus, hos ope lactis alit.
<theodulf. carm. 41.1.183>	Curat more meri, ritu demulcet olivi,
<theodulf. carm. 41.1.184>	Multimodo affatu sic datur una salus.
<theodulf. carm. 41.1.185>	Haec etiam assiduo fastidia derogat usu,
<theodulf. carm. 41.1.186>	Quoque magis capitur, quaeritur inde magis.
<theodulf. carm. 41.1.187>	Pluraque quum soleant meditatu horrescere grandi,
<theodulf. carm. 41.1.188>	Huius amor quo plus haec meditatur adest.
<theodulf. carm. 41.1.189>	Adiuvat haec animum humili sermone legentis,
<theodulf. carm. 41.1.190>	Sensibus et celsis ad potiora levat.
<theodulf. carm. 41.1.191>	Nam se lectorum rudium bene nosse caterva
<theodulf. carm. 41.1.192>	Hanc ratur, at doctis haec nova semper inest.
<theodulf. carm. 41.1.193>	Quid quod ad aethereas populi vocat agmina sedes,
<theodulf. carm. 41.1.194>	Et vita adsociat non peritura tibi?
<theodulf. carm. 41.1.195>	Qua mundanus amor refugit, crescitque supernus,
<theodulf. carm. 41.1.196>	Vertit et ad melius corda legentis opus.
<theodulf. carm. 41.1.197>	Adde quod exemplis mundanos instruit actus,
<theodulf. carm. 41.1.198>	Et via consiliis hac tribuente patet.
<theodulf. carm. 41.1.199>	Scilicet ut quisquam didicit dum gesta priorum,
<theodulf. carm. 41.1.200>	Quid vitare queat, quidve sequatur habet.
<theodulf. carm. 41.1.201>	Erudit externis proprios sic actibus actus,
<theodulf. carm. 41.1.202>	Nonque suis sua sic dicta vel acta regit.
<theodulf. carm. 41.1.203>	Singula quis referat? numero transcendit arenam
<theodulf. carm. 41.1.204>	Et pluviae guttas legis opimus honos.
<theodulf. carm. 41.1.205>	Cui qui lecturum totis te nisibus addis,
<theodulf. carm. 41.1.206>	Quisquis es, intenta poscito mente deum,
<theodulf. carm. 41.1.207>	Ut tua clementer cum hoc nectare corda revisat,
<theodulf. carm. 41.1.208>	Cumque hoc inhabitet pectoris antra tui.
<theodulf. carm. 41.1.209>	Hac veniente tuae pandatur ianua mentis,
<theodulf. carm. 41.1.210>	Qua nitidante omni sorde carere queat.
<theodulf. carm. 41.1.211>	Hospitium quo praestet ei, qui condidit illam,
<theodulf. carm. 41.1.212>	Cum lege hanc adeat legis et ipse dator.
<theodulf. carm. 41.1.213>	Non te pervadat fastus, non gloria fallax,
<theodulf. carm. 41.1.214>	Non vanae aut vacuae sit tibi laudis amor.
<theodulf. carm. 41.1.215>	Spiritus effugiet sanctus fera pectora ficti,
<theodulf. carm. 41.1.216>	Nec habitator adit corpora pressa malis.
<theodulf. carm. 41.1.217>	Sit tibi mens humilis, cor prudens, actio munda,
<theodulf. carm. 41.1.218>	Sit florens studium, sit pietatis opus;
<theodulf. carm. 41.1.219>	Crebra sit in sancta tibimet meditatio lege,
<theodulf. carm. 41.1.220>	Instato monitis nocte dieque suis.
<theodulf. carm. 41.1.221>	Hanc gere corde, manu, proprio non desit ab ore,
<theodulf. carm. 41.1.222>	Tuque aliorum actus, corrigat illa tuos.
<theodulf. carm. 41.1.223>	Haec in parte thori sedeat, hanc lumina cernant,
<theodulf. carm. 41.1.224>	Hanc colla, hanc genua, hanc brachia curva vehant.
<theodulf. carm. 41.1.225>	Ad caput haec sedeat, solito dum tempore stertis,
<theodulf. carm. 41.1.226>	Dumque fugit somnus, te petat illa celer.
<theodulf. carm. 41.1.227>	Nec solum ut doctus, sed et ut sis iustus amato,
<theodulf. carm. 41.1.228>	Eminet unum alio, cum sit utrumque bonum.
<theodulf. carm. 41.1.229>	Nam tibi cunctipotens actus non verba requiret,
<theodulf. carm. 41.1.230>	Illi in utroque tamen ipse placere vales.
<theodulf. carm. 41.1.231>	Disce legens, adsuesce frequens, faciendo doceto,
<theodulf. carm. 41.1.232>	Sitque tibi hic trames legis in arte piae,
<theodulf. carm. 41.1.233>	Quatenus erudiat mentem tibi lectio crebra,
<theodulf. carm. 41.1.234>	Detque tuis pulchram sensibus illa viam.
<theodulf. carm. 41.1.235>	Ne cito labatur, vires sibi colligat usu,
<theodulf. carm. 41.1.236>	Lectio crebra tenet, mens quod acuta canit.
<theodulf. carm. 41.1.237>	Semita sic caeso dumosae robore silvae,
<theodulf. carm. 41.1.238>	Dum teritur crebro, fit via lata, pede.
<theodulf. carm. 41.1.239>	Sancta ferant sanctis verbis exempla vigorem,
<theodulf. carm. 41.1.240>	Quae canis et facito, quae facis ipse cane.
<theodulf. carm. 41.1.241>	Non verbis actus, non illis verba repugnent,
<theodulf. carm. 41.1.242>	Nobile par tecum currat utrumque simul.
<theodulf. carm. 41.1.243>	Quod bene mente capis humili sermone profare,
<theodulf. carm. 41.1.244>	Ne fastu amittas quod studiosus habes.
<theodulf. carm. 41.1.245>	Plura referre mora est, in paucis collige multa,
<theodulf. carm. 41.1.246>	Lector, cui fulvum mentis acumen inest.
<theodulf. carm. 41.1.247>	Semine sic messor proviso plurima parvo
<theodulf. carm. 41.1.248>	Grana vehit, voto fertiliore cluens.
<theodulf. carm. 41.1.249>	Dumque opus id cernis, relegis dum carmina nostra,
<theodulf. carm. 41.1.250>	Theodulfi clemens sis memor, oro, vale!

<theodulf. carm. 41.2.1>	Codicis huius opus struxit Theodulfus amore
<theodulf. carm. 41.2.2>	Illius, hic cuius lux benedicta tonat.
<theodulf. carm. 41.2.3>	Nam foris hoc gemmis, auro splendescit et ostro,
<theodulf. carm. 41.2.4>	Splendidiore tamen intus honore micat.
<theodulf. carm. 41.2.5>	Quo post catholicae veneranda volumina legis
<theodulf. carm. 41.2.6>	Parva tenet modicum scriptio, cerne, locum.
<theodulf. carm. 41.2.7>	Scilicet initio sumens exordia ab ipso
<theodulf. carm. 41.2.8>	Per patrum et regum nomina texit opus.
<theodulf. carm. 41.2.9>	Et notat annorum numerum, notat ordine regna,
<theodulf. carm. 41.2.10>	Eracli princeps, tempus ad usque tuum.
<theodulf. carm. 41.2.11>	Gestaque dat paucis reminisci plurima verbis:
<theodulf. carm. 41.2.12>	Sic modico in nutu grande notatur opus.
<theodulf. carm. 41.2.13>	Hinc adaperta sedent Hebreae nomina linguae,
<theodulf. carm. 41.2.14>	Quae sacrae legis inclitus usus habet.
<theodulf. carm. 41.2.15>	Attica post resident, fidei quae prisca vetustas
<theodulf. carm. 41.2.16>	Contulit, ecclesiae quis vocitantur opes.
<theodulf. carm. 41.2.17>	Conficitur Latio de nomine silvula parva,
<theodulf. carm. 41.2.18>	Quae magni fructus pondera digna vehit.
<theodulf. carm. 41.2.19>	Corpore sub parvo mysteria magna retentant
<theodulf. carm. 41.2.20>	Eae res, quas limes codicis huius habet.
<theodulf. carm. 41.2.21>	His fluvium legis poterit lustrare lucernis,
<theodulf. carm. 41.2.22>	Quaerere qui pisces legis in amne cupit.
<theodulf. carm. 41.2.23>	Retibus his poterit pretiosam prendere praedam,
<theodulf. carm. 41.2.24>	Ars est cui in sancta quaerere lege cibum.
<theodulf. carm. 41.2.25>	Non has, lector ovans, quasi quaedam vilia tempne,
<theodulf. carm. 41.2.26>	Vilis rem pulcram capsa tenere solet:
<theodulf. carm. 41.2.27>	Ferrea nam clavis, de vili facta metallo,
<theodulf. carm. 41.2.28>	Argenti atque auri dat penetrare locum.
<theodulf. carm. 41.2.29>	Quaeque est servanti seu sarcina parva ferenti,
<theodulf. carm. 41.2.30>	Quo gravis est pretii sarcina monstrat iter.
<theodulf. carm. 41.2.31>	Nec tibi displiceant, quoniam sunt corpore parva:
<theodulf. carm. 41.2.32>	Tegmine sub parvo pondera magna latent.
<theodulf. carm. 41.2.33>	Nam modicis clavis grandis structura tenetur,
<theodulf. carm. 41.2.34>	Marculus et parvus magna metalla polit.
<theodulf. carm. 41.2.35>	Sic segetes magnae nascuntur semine parvo,
<theodulf. carm. 41.2.36>	Pondus et arboreum germine deque levi.
<theodulf. carm. 41.2.37>	Obstrusa aperiunt, panduntque latentia plura,
<theodulf. carm. 41.2.38>	Parvaque velamen ungula grande levat.
<theodulf. carm. 41.2.39>	Quosque tenent flores librorum grandia prata,
<theodulf. carm. 41.2.40>	En simul hic calathus dat tibi: carpe manu.
<theodulf. carm. 41.2.41>	Utere seu felix, ut sis felicior ipse,
<theodulf. carm. 41.2.42>	Quum tua perpetuas vita capesset opes.
<theodulf. carm. 41.2.43>	Et memor esse mei dignare per omnia, quaeso,
<theodulf. carm. 41.2.44>	Dum legis et relegis, dumque adis istud opus.
<theodulf. carm. 41.2.45>	Dumque adis istud opus, quod condidit actio nostra,
<theodulf. carm. 41.2.46>	Mercedem studii tu mihi redde mei.
<theodulf. carm. 41.2.47>	Hanc, rogo, mercedem pro me deposce tonantem,
<theodulf. carm. 41.2.48>	Ut mihi det veniam, seu pius addat opem.
<theodulf. carm. 41.2.49>	Noxia depellat, concedat prospera quaeque,
<theodulf. carm. 41.2.50>	Participem et faciat, vita beata, tibi
<theodulf. carm. 41.2.51>	Conponat mores, firmet spem, corrigat actus,
<theodulf. carm. 41.2.52>	Utque animae adveniat hoc tribuente salus.
<theodulf. carm. 41.2.53>	Atque ita me clemens peccamine purget ab omni,
<theodulf. carm. 41.2.54>	Ut mihi post mortem det super astra locum,
<theodulf. carm. 41.2.55>	Coetibus angelicis et iungat, munere cuius
<theodulf. carm. 41.2.56>	Terrea progenies scandit ad astra poli.

<theodulf. carm. 41.3.1>	Vive deo felix per plurima tempora, lector,
<theodulf. carm. 41.3.2>	Theodulfi nec sis inmemor, oro, tui.

<theodulf. carm. 41.4.1>	Finis adest operi: his, quibus est peragentibus actum,
<theodulf. carm. 41.4.2>	Sit pax, vita, salus et tibi, lector, ave!

<theodulf. carm. 42.1.1>	Qui sim nosse volens, scito, Bibliotheca dicor,
<theodulf. carm. 42.1.2>	Et veteris legis ius veho sive novae.
<theodulf. carm. 42.1.3>	Nec me sperne, precor, quia cernis corpore parvam:
<theodulf. carm. 42.1.4>	Corpore sum modico, viribus ampla tamen.
<theodulf. carm. 42.1.5>	Me quicumque vides, Theodulfi sis memor, oro,
<theodulf. carm. 42.1.6>	Cuius me studium condidit, aptat, amat,
<theodulf. carm. 42.1.7>	Et foris argento, gemmis ornavit et auro,
<theodulf. carm. 42.1.8>	Cuius et interius lima polivit, ave.

<theodulf. carm. 42.2.1>	Qui cupis esse bonus, qui vitam quaeris honestam,
<theodulf. carm. 42.2.2>	Me pete, te moneo, lex ego sancta dei.
<theodulf. carm. 42.2.3>	Sum via, sum lux, sum doctrix, sum conscia veri,
<theodulf. carm. 42.2.4>	Lumen inextinctum, qui mihi paret, habet.
<theodulf. carm. 42.2.5>	Caelica regna paro, mundana sophismata pando,
<theodulf. carm. 42.2.6>	Omnibus in rebus polleo sive cluo.
<theodulf. carm. 42.2.7>	Utere me, lector, mentisque in sede locato,
<theodulf. carm. 42.2.8>	Cumque librum petis hunc, sit tibi lota manus.

<theodulf. carm. 43.1>	Gisla, favente deo venerabile suscipe donum,
<theodulf. carm. 43.2>	Quod tibi Theudulfus dat pater ecce tuus.
<theodulf. carm. 43.3>	Nam tibi psalterium praecepi scribier istud,
<theodulf. carm. 43.4>	Argento atque auro quod radiare vides.
<theodulf. carm. 43.5>	Quo prior Hebraeo concordat pagina vero,
<theodulf. carm. 43.6>	Editio ut prisca est mox habet inde sequens.
<theodulf. carm. 43.7>	Quas bene Hieronymus hanc transfert, corrigit illam,
<theodulf. carm. 43.8>	Sensibus egregiis utraque, crede, micat.
<theodulf. carm. 43.9>	Adsidua quod tu et studiosa mente frequenta.
<theodulf. carm. 43.10>	Sensibus atque eius strenua subde tuos.
<theodulf. carm. 43.11>	Organum hoc in gremio, modulamina mente teneto.
<theodulf. carm. 43.12>	Hoc plectro, his sistris sit tua plena manus.
<theodulf. carm. 43.13>	Hoc te dulce melos recreet, haec tympana plecte,
<theodulf. carm. 43.14>	Haec sonet harpa tibi, perstrepat ista lyra.
<theodulf. carm. 43.15>	Hoc modo cantando, modo pertractando recurre,
<theodulf. carm. 43.16>	Quo mage divinus hinc tibi crescat amor.
<theodulf. carm. 43.17>	Adsidue si ores, tibi sit si lectio crebra,
<theodulf. carm. 43.18>	Ipsa deo loqueris, et deus ipsi tibi.
<theodulf. carm. 43.19>	Sit tibi larga manus, mores compti, actio prudens,
<theodulf. carm. 43.20>	Unde creatori rite placere queas.
<theodulf. carm. 43.21>	Sit lanae studium, sit cura domestica semper,
<theodulf. carm. 43.22>	Mens tua quo famulos mulceat, atque virum.
<theodulf. carm. 43.23>	Actibus in cunctis teneat discretio regnum,
<theodulf. carm. 43.24>	Hac ornare libens, hac duce vita manet.
<theodulf. carm. 43.25>	Sperne malum, sectare bonum, gere cuncta decenter,
<theodulf. carm. 43.26>	Efferat ut prorsus te generosa salus.
<theodulf. carm. 43.27>	Casta vige coniux longum cum coniuge casto,
<theodulf. carm. 43.28>	Et vos effectus laetificet sobolis.
<theodulf. carm. 43.29>	Suave - que, Gisla, tuo feliciter utere - rico,
<theodulf. carm. 43.30>	Cumque illo felix dante senesce deo.
<theodulf. carm. 43.31>	Sitis avi et proavi, petat ut vos turba nepotum,
<theodulf. carm. 43.32>	Det donum hoc vobis, qui dedit hoc patribus.
<theodulf. carm. 43.33>	Spes, decus, ordo, fides, pietas, concordia, virtus
<theodulf. carm. 43.34>	Gratia, paxque dei sint tibi semper, ave.

<theodulf. carm. 44.1>	Carmina saepe mihi, fratres, pergrata tulistis,
<theodulf. carm. 44.2>	Et nunc quae fertis, credite, valde placent.
<theodulf. carm. 44.3>	His delector enim, vestri studiumque laboris
<theodulf. carm. 44.4>	Conlaudo, et moneo vos potiora sequi.
<theodulf. carm. 44.5>	Crescitis in melius, nobis hinc gaudia crescunt,
<theodulf. carm. 44.6>	Ut magis atque magis id faciatis, amo.
<theodulf. carm. 44.7>	Qui ex facili pridem poteram depromere versus,
<theodulf. carm. 44.8>	Aestuo, nec condo, ut volo, dulce melos,
<theodulf. carm. 44.9>	Quaeritis hoc, quando novus hic successit habendus
<theodulf. carm. 44.10>	Usus, nostram Erato qui reticere facit.
<theodulf. carm. 44.11>	Sunt mihi nunc lacrimis potius deflenda piacla,
<theodulf. carm. 44.12>	Carmina quam lyrico nempe boanda pede.
<theodulf. carm. 44.13>	Non amor ipse meus Christus mea carmina quaeret,
<theodulf. carm. 44.14>	Sed mage commissi grandia lucra gregis.
<theodulf. carm. 44.15>	Pro quo proque meis orare erratibus opto,
<theodulf. carm. 44.16>	Carmina ni pangam, crimina nulla gero.
<theodulf. carm. 44.17>	Ludite vos pueri, metrica sat lusimus arte,
<theodulf. carm. 44.18>	Praemia, quae cupitis, iam mihi parta manent.
<theodulf. carm. 44.19>	Discite sic fratres, docti ut possitis haberi,
<theodulf. carm. 44.20>	Et fieri socii civibus aethereis.
<theodulf. carm. 44.21>	En veneranda piis tanti sollemnia festi,
<theodulf. carm. 44.22>	Nos modo non multum versificare sinunt.
<theodulf. carm. 44.23>	His ita praemissis, festum hoc celebremus ovantes,
<theodulf. carm. 44.24>	Aptius edendi carmina tempus erit.
<theodulf. carm. 44.25>	Annua sic etiam veneranter festa colamus,
<theodulf. carm. 44.26>	Continua ut nobis det sine fine deus.
<theodulf. carm. 44.27>	Nam, Vulfine, tibi debentur praemia laudum,
<theodulf. carm. 44.28>	Cuius ab amne fluunt metrica docta bene.
<theodulf. carm. 44.29>	Hinc tibi multiplices agimus, carissime, grates,
<theodulf. carm. 44.30>	Praemia pro meritis rex deus ipse dabit.

<theodulf. carm. 45.1>	Namque ego suetus eram hos libros legisse frequenter,
<theodulf. carm. 45.2>	Extitit ille mihi nocte dieque labor.
<theodulf. carm. 45.3>	Saepe et Gregorium, Augustinum perlego saepe,
<theodulf. carm. 45.4>	Et dicta Hilarii seu tua, papa Leo.
<theodulf. carm. 45.5>	Hieronymum, Ambrosium, Isidorum, fulvo ore Iohannem.
<theodulf. carm. 45.6>	Inclyte seu martyr te, Cypriane pater.
<theodulf. carm. 45.7>	Sive alios, quorum describere nomina longum est,
<theodulf. carm. 45.8>	Quos bene doctrinae vexit ad alta decus.
<theodulf. carm. 45.9>	Legimus et crebro gentilia scripta sophorum,
<theodulf. carm. 45.10>	Rebus qui in variis eminuere satis.
<theodulf. carm. 45.11>	Cura decens patrum nec erat postrema piorum,
<theodulf. carm. 45.12>	Quorum sunt subter nomina scripta, vide:
<theodulf. carm. 45.13>	Sedulius rutilus, Paulinus, Arator, Avitus,
<theodulf. carm. 45.14>	Et Fortunatus, tuque, Iuvence tonans;
<theodulf. carm. 45.15>	Diversoque potens prudenter promere plura
<theodulf. carm. 45.16>	Metro, o Prudenti, noster et ipse parens.
<theodulf. carm. 45.17>	Et modo Pompeium, modo te, Donate, legebam,
<theodulf. carm. 45.18>	Et modo Virgilium, te modo, Naso loquax.
<theodulf. carm. 45.19>	In quorum dictis quamquam sint frivola multa,
<theodulf. carm. 45.20>	Plurima sub falso tegmine vera latent.
<theodulf. carm. 45.21>	Falsa poetarum stilus affert, vera sophorum,
<theodulf. carm. 45.22>	Falsa horum in verum vertere saepe solent.
<theodulf. carm. 45.23>	Sic Proteus verum, sic iustum Virgo repingit,
<theodulf. carm. 45.24>	Virtutem Alcides, furtaque Cacus inops.
<theodulf. carm. 45.25>	Verum ut fallatur, mendacia mille patescunt,
<theodulf. carm. 45.26>	Firmiter hoc stricto pristina forma redit!
<theodulf. carm. 45.27>	Virginis in morem vis iusti inlaesa renidet,
<theodulf. carm. 45.28>	Quam nequit iniusti conmaculare lues.
<theodulf. carm. 45.29>	Gressibus it furum fallentum insania versis,
<theodulf. carm. 45.30>	Ore vomunt fumum probra negando tetrum.
<theodulf. carm. 45.31>	Vis sed eos mentis retegit, perimitque, quatitque,
<theodulf. carm. 45.32>	Nequitia illorum sic manifesta patet.
<theodulf. carm. 45.33>	Fingitur alatus, nudus, puer esse Cupido,
<theodulf. carm. 45.34>	Ferre arcum et pharetram, toxica, tela, facem.
<theodulf. carm. 45.35>	Quod levis, alatus, quod aperto est crimine, nudus,
<theodulf. carm. 45.36>	Sollertique caret quod ratione, puer.
<theodulf. carm. 45.37>	Mens prava in pharetra, insidiae signantur in arcu,
<theodulf. carm. 45.38>	Tela, puer, virus, fax tuus ardor, Amor.
<theodulf. carm. 45.39>	Mobilius, levius quid enim vel amantibus esse
<theodulf. carm. 45.40>	Quit, vaga mens quorum seu leve corpus inest?
<theodulf. carm. 45.41>	Quis facinus celare potest quod Amor gerit acer,
<theodulf. carm. 45.42>	Cuius semper erunt gesta retecta mala?
<theodulf. carm. 45.43>	Quis rationis eum spiris vincire valebit,
<theodulf. carm. 45.44>	Qui est puer effrenis et ratione carens?
<theodulf. carm. 45.45>	Quis pharetrae latebras poterit penetrare malignas,
<theodulf. carm. 45.46>	Tela latent utero quot truculenta malo?
<theodulf. carm. 45.47>	Quo face coniunctus virosus prosilit ictus,
<theodulf. carm. 45.48>	Qui volat, et perimens vulnerat, urit, agit?
<theodulf. carm. 45.49>	Est sceleratus enim moechiae daemon et atrox,
<theodulf. carm. 45.50>	Ad luxus miseros saeva barathra trahens.
<theodulf. carm. 45.51>	Decipere est promptus, semperque nocere paratus,
<theodulf. carm. 45.52>	Daemonis est quoniam vis, opus, usus ei.
<theodulf. carm. 45.53>	Somnus habet geminas, referunt ut carmina, portas,
<theodulf. carm. 45.54>	Altera vera gerit, altera falsa tamen.
<theodulf. carm. 45.55>	Cornea vera trahit, producit eburnea falsa.
<theodulf. carm. 45.56>	Vera vident oculi, falsa per ora meant.
<theodulf. carm. 45.57>	Rasile nam cornu, tener et translucet ocellus,
<theodulf. carm. 45.58>	Obtunsumque vehit oris hiatus ebur.
<theodulf. carm. 45.59>	Non splendorem oculis, non sentit frigora cornu,
<theodulf. carm. 45.60>	Par denti atque ebori visque colorque manet.
<theodulf. carm. 45.61>	Est portis istis virtus non una duabus,
<theodulf. carm. 45.62>	Os fert falsa, oculus nil nisi vera videt.
<theodulf. carm. 45.63>	Pauca haec de multis brevibus constricta catenis
<theodulf. carm. 45.64>	Exempli causa sit posuisse satis.

<theodulf. carm. 46.1>	Discus erat tereti formatus imagine mundi,
<theodulf. carm. 46.2>	Arboris unius quem decorabat opus.
<theodulf. carm. 46.3>	Huius Grammatica ingens in radice sedebat,
<theodulf. carm. 46.4>	Gignere eam semet seu retinere monens.
<theodulf. carm. 46.5>	Omnis ab hac ideo procedere cernitur arbos,
<theodulf. carm. 46.6>	Ars quia proferri hac sine nulla valet.
<theodulf. carm. 46.7>	Huius laeva tenet flagrum, seu dextra machaeram,
<theodulf. carm. 46.8>	Pigros hoc ut agat, radat ut haec vitia.
<theodulf. carm. 46.9>	Et quia primatum sapientia gestat ubique,
<theodulf. carm. 46.10>	Compserat illius hinc diadema caput.
<theodulf. carm. 46.11>	Et quia te sensus bonus, aut opinatio gignit,
<theodulf. carm. 46.12>	Ambae hic adsistunt, celsa Sophia, tibi.
<theodulf. carm. 46.13>	Arboris illius recto de stipite rami
<theodulf. carm. 46.14>	Undique consurgunt e regione sibi.
<theodulf. carm. 46.15>	Dexter Rhetoricam habet et, Dialectica, temet,
<theodulf. carm. 46.16>	Virtutes laevus quatuor atque gerit.
<theodulf. carm. 46.17>	Rhetorica atque foro dextram protensa sedebat.
<theodulf. carm. 46.18>	Turritae atque urbis fabrica stabat ei,
<theodulf. carm. 46.19>	Iura quod eloquio peragit civilia magno.
<theodulf. carm. 46.20>	Litibus et populi dedere frena solet.
<theodulf. carm. 46.21>	Corporis arx alas revehit, caput atque leonis,
<theodulf. carm. 46.22>	Fecerat artificis quae bene docta manus.
<theodulf. carm. 46.23>	Verborum levitas alis, virtusque leonis,
<theodulf. carm. 46.24>	In capite eloquii congrua signa dabant.
<theodulf. carm. 46.25>	Sic capite et pedibus gestans caducifer alas,
<theodulf. carm. 46.26>	In verbis cursum signat inesse levem.
<theodulf. carm. 46.27>	Haud procul hinc sedit sensus Dialectica mater,
<theodulf. carm. 46.28>	Illa videbatur stans, erat ista sedens.
<theodulf. carm. 46.29>	Par quibus in sensu, dispar in pluribus actus,
<theodulf. carm. 46.30>	Stando quod illa boat, ista sedendo legit.
<theodulf. carm. 46.31>	Illa tumultifluas sedes petit, ista remotas,
<theodulf. carm. 46.32>	Illa forum iugiter appetit, ista stilum.
<theodulf. carm. 46.33>	Oribus illa modum componit, moribus ista,
<theodulf. carm. 46.34>	Illaque fons verbis, sensibus ista manet.
<theodulf. carm. 46.35>	Laeva caput monstrat, corpus tamen occulit anguis.
<theodulf. carm. 46.36>	Dum nil dextra tenet, quis petit, illa petat.
<theodulf. carm. 46.37>	Quae proponit et assumit, concludit acute,
<theodulf. carm. 46.38>	Incautum ut sollers mox petat angue suo.
<theodulf. carm. 46.39>	Haec vera a falsis studio discernere magno
<theodulf. carm. 46.40>	Aestuat, et veri scit reperire viam.
<theodulf. carm. 46.41>	Hoc Logica, ast alio consederat Ethica ramo,
<theodulf. carm. 46.42>	Haec ratione viget, moribus illa probis.
<theodulf. carm. 46.43>	Hac in parte locum retinet Prudentia primum,
<theodulf. carm. 46.44>	Quae sanctae vitae perdere nescit iter.
<theodulf. carm. 46.45>	Stabat ibi gravitate pia, librumque tenebat,
<theodulf. carm. 46.46>	Ut queat imbutus hoc suus esse sequax.
<theodulf. carm. 46.47>	Proxima Vis illi stabat fortissima virtus,
<theodulf. carm. 46.48>	Insignita armis, officiisque suis.
<theodulf. carm. 46.49>	Altera namque manus sicam tenet, altera parmam,
<theodulf. carm. 46.50>	Tectum erat et cono cassidis omne caput,
<theodulf. carm. 46.51>	Quo queat horrendas vitiorum vincere larvas,
<theodulf. carm. 46.52>	Et pia libertas quo bene tuta fiat.
<theodulf. carm. 46.53>	Hanc prope Iustitia gladium palmamque tenebat,
<theodulf. carm. 46.54>	Libra erat in cuius sive corona manu,
<theodulf. carm. 46.55>	Quis tormenta ferat non iustis, praemia iustis,
<theodulf. carm. 46.56>	Pondere seu iusto dicta vel acta probet.
<theodulf. carm. 46.57>	Hanc prope temperiem praebens Moderatio stabat,
<theodulf. carm. 46.58>	Fortia frena vehens sive flagella manu,
<theodulf. carm. 46.59>	Quis pigros stimulet, veloces temperet, et quis
<theodulf. carm. 46.60>	Aequus ut aequatis cursibus ordo meet.
<theodulf. carm. 46.61>	Arboris at magnae sursum tendebat imago,
<theodulf. carm. 46.62>	Ibat et in celsum stips bene rectus ei,
<theodulf. carm. 46.63>	Quem numerorum ulnis Ars amplexata tenebat,
<theodulf. carm. 46.64>	Stare videbantur ramo in utroque pedes.
<theodulf. carm. 46.65>	Ista manus numeros retinebat, et illa volumen,
<theodulf. carm. 46.66>	Quam constat matrem, Physica, inesse tuam.
<theodulf. carm. 46.67>	Hanc super ex primis geminae procedere ramis
<theodulf. carm. 46.68>	Cernuntur, similes e regione sibi.
<theodulf. carm. 46.69>	Musica in unius residebat parte sonora,
<theodulf. carm. 46.70>	Arte videbatur fila movere lyrae.
<theodulf. carm. 46.71>	Et cui disparibus calamis est fistula septem,
<theodulf. carm. 46.72>	Qui numerus celebris mystica multa gerit.
<theodulf. carm. 46.73>	Stabat et acclinis laeva in Geometrica parte,
<theodulf. carm. 46.74>	Dextra manus radium, laeva vehit rotulam,
<theodulf. carm. 46.75>	Et radius teretem metitur comminus orbem,
<theodulf. carm. 46.76>	Aetherias zonas at rota quinque tenet.
<theodulf. carm. 46.77>	E quibus extremae geminae sunt frigore pressae,
<theodulf. carm. 46.78>	Torrida per medium temperat una duas.
<theodulf. carm. 46.79>	Inter quas medius stips surgens ibat in altum,
<theodulf. carm. 46.80>	Ars et ab astrologis culta retentat eum.
<theodulf. carm. 46.81>	Huic caput alta petens onerabat circulus ingens
<theodulf. carm. 46.82>	Quem manibus geminis brachia tensa tenent:
<theodulf. carm. 46.83>	Circulus astriferi formatus imagine caeli,
<theodulf. carm. 46.84>	Quem signorum implet flammeus ordo decens.
<theodulf. carm. 46.85>	Signa quater terna hunc, sive astra errantia septem.
<theodulf. carm. 46.86>	Lege, vice exornant cursibus, orbe, locis.
<theodulf. carm. 46.87>	Hinc aries, taurus, gemini, cancerque, leoque,
<theodulf. carm. 46.88>	Virgoque cum curru, libraque, sive nepa,
<theodulf. carm. 46.89>	Arcitenens, capricornus, aquarius, et duo pisces
<theodulf. carm. 46.90>	Circumdant orbem per sua signa poli.
<theodulf. carm. 46.91>	Sol, Luna et Mars, Cylleni, Iovis et Cytherea,
<theodulf. carm. 46.92>	Et Saturne gravis, itis in orbe dies.
<theodulf. carm. 46.93>	Nec tibi displiceant gentilia nomina, lector,
<theodulf. carm. 46.94>	Iste vetustatis mos datur a patribus.
<theodulf. carm. 46.95>	Septenis astris et signis his duodenis
<theodulf. carm. 46.96>	Dirigitur mensis, annus, et ipse dies.
<theodulf. carm. 46.97>	Illa diebus eunt aptata, et mensibus ista,
<theodulf. carm. 46.98>	Hebdomades istis, constat et annus eis.
<theodulf. carm. 46.99>	Arbor habebat ea, et folia, et pendentia poma,
<theodulf. carm. 46.100>	Sicque venustatem et mystica plura dabat.
<theodulf. carm. 46.101>	In foliis verba, in pomis intellige sensus,
<theodulf. carm. 46.102>	Haec crebro accrescunt, illa bene usa cibant.
<theodulf. carm. 46.103>	Hac patula nostra exercetur in arbore vita,
<theodulf. carm. 46.104>	Semper ut a parvis editiora petat,
<theodulf. carm. 46.105>	Sensus et humanus paulatim scandat ad alta,
<theodulf. carm. 46.106>	Huncque diu pigeat inferiora sequi.
<theodulf. carm. 46.107>	Ethica Grammaticae, Logica et mox iungitur illis,
<theodulf. carm. 46.108>	Physica cum sociis artibus atque sedet.
<theodulf. carm. 46.109>	Quarum suprema sedem sibi legit in arce,
<theodulf. carm. 46.110>	Quae legem astrorum continet atque poli.
<theodulf. carm. 46.111>	Eloquium mores, Logica illos alma sequatur,
<theodulf. carm. 46.112>	Ut naturales res bene nosse queat.
<theodulf. carm. 46.113>	Et convexa poli cantus terrasque peragret,
<theodulf. carm. 46.114>	De mundi et rebus aethera celsa petat.

<theodulf. carm. 47.1>	Quo terrae in speciem perstabat pulchra virago,
<theodulf. carm. 47.2>	Quae puerum lactat, fruge replet calathum.
<theodulf. carm. 47.3>	Turritumque caput, magni et sinuaminis anguem,
<theodulf. carm. 47.4>	Inque manu clavem, cymbala et arma vehens.
<theodulf. carm. 47.5>	Hac coram galli, pecudes, torvique leones
<theodulf. carm. 47.6>	Summissi stabant, sella et inanis erat.
<theodulf. carm. 47.7>	Mobilis huic magni suberat vertigo vehicli,
<theodulf. carm. 47.8>	Atque rotae teretis circulus ibat ei.
<theodulf. carm. 47.9>	Haec puerum lactat, quoniam nascentia pascit,
<theodulf. carm. 47.10>	Tellurisque fovet cuncta creata simul.
<theodulf. carm. 47.11>	In calathis fruges, magnas in turribus urbes,
<theodulf. carm. 47.12>	Agricolae ingenium signat in angue vafrum.
<theodulf. carm. 47.13>	Panditur aestate, in bruma quia clauditur annus,
<theodulf. carm. 47.14>	Gestamen clavis haec vehit inde manu.
<theodulf. carm. 47.15>	Cymbala sunt sonitus, fiunt qui agrestibus armis,
<theodulf. carm. 47.16>	Factitat aut opifex quilibet arte sua.
<theodulf. carm. 47.17>	Et quia pro patria cuncti confligere debent,
<theodulf. carm. 47.18>	Effigies, Tellus, hinc vellit arma tua.
<theodulf. carm. 47.19>	Orbis stemma rotae, signabant semina galli,
<theodulf. carm. 47.20>	Orbis concepto semine multa dabit.
<theodulf. carm. 47.21>	Olli subduntur pecudes, quia pabula ab illa
<theodulf. carm. 47.22>	Sumunt, nil et opis hac sine habere queunt.
<theodulf. carm. 47.23>	Quodque subest illi rabies inimica leonum,
<theodulf. carm. 47.24>	Hoc est quod Tellus terrea cuncta domat.
<theodulf. carm. 47.25>	Omnia cum sint mota, tamen nequit ipsa moveri,
<theodulf. carm. 47.26>	Hinc fingebatur sella perennis ei.
<theodulf. carm. 47.27>	Per sedes etiam mundi signantur honores,
<theodulf. carm. 47.28>	Perpetuo quod eos nemo habiturus adit.
<theodulf. carm. 47.29>	Alter in alterius gaudet residere cathedra,
<theodulf. carm. 47.30>	Hic sedet, hic sedit, hic it, et ille redit.
<theodulf. carm. 47.31>	Inde vehebatur curru, quod in aere pendet
<theodulf. carm. 47.32>	Tellus, et levibus sustineatur aquis.
<theodulf. carm. 47.33>	Hinc est de domino verax quod lectio promit,
<theodulf. carm. 47.34>	Illius laudes enumerare studens,
<theodulf. carm. 47.35>	Qui super inmensum Borean extendit inane,
<theodulf. carm. 47.36>	Et, terra, appendit te super ipsa nihil.
<theodulf. carm. 47.37>	Quodque rotis vehitur, mundi vertigo notatur,
<theodulf. carm. 47.38>	Qui volucri cursu volvitur atque modo.
<theodulf. carm. 47.39>	Stare videbatur terrenae sortis imago,
<theodulf. carm. 47.40>	Semper habet quoniam rura colens quod agat.
<theodulf. carm. 47.41>	Hoc opus ut fieret Theodulfus episcopus egi,
<theodulf. carm. 47.42>	Et duplici officio rite vigere dedi.
<theodulf. carm. 47.43>	Scilicet ut dapibus pascantur corpora latis,
<theodulf. carm. 47.44>	Inspecta et mentem orbis imago cibet.
<theodulf. carm. 47.45>	Plus epulas animae quam corpus dilige, visor,
<theodulf. carm. 47.46>	Vivida mens illis, his caro pollet hebes.
<theodulf. carm. 47.47>	Caelica verba sonent, dapibus haec mensa redundet,
<theodulf. carm. 47.48>	Et teneant nullum livida dicta locum.
<theodulf. carm. 47.49>	Totius orbis adest breviter depicta figura,
<theodulf. carm. 47.50>	Rem magnam in parvo corpore nosse dabit.
<theodulf. carm. 47.51>	Hic Amphitrite terrarum margine longo
<theodulf. carm. 47.52>	Brachia protendit flumina cuncta vorans.
<theodulf. carm. 47.53>	Inflatis buccis discordes undique fratres,
<theodulf. carm. 47.54>	Insistunt orbi, sunt sua cuique loca.

<theodulf. carm. 48.1>	Mox tamen imbelles petit inde profectio nostra
<theodulf. carm. 48.2>	Lemovices, populos omnes servire paratos.
<theodulf. carm. 48.3>	Horum opulenta fuit nobis urbs hospita, donec
<theodulf. carm. 48.4>	Usibus humanis novies sol astra fugaret,
<theodulf. carm. 48.5>	Auredusque expectanti se iungeret alae.
<theodulf. carm. 48.6>	Illic abbatum, cleri seu cetera turba
<theodulf. carm. 48.7>	Nos bene deliciis crebra bonitate refecit,
<theodulf. carm. 48.8>	Cum multo in nostros plebes madefacta Lyaeo
<theodulf. carm. 48.9>	Inruit, et nostri sese defendere certant.
<theodulf. carm. 48.10>	Impius antiquam gladius consumeret urbem,
<theodulf. carm. 48.11>	Me miserum, et nobis atrox iactura veniret,
<theodulf. carm. 48.12>	Ni foret Ephraim, seu Mancio presbyter iret,
<theodulf. carm. 48.13>	Quo prohibente furor cessavit mortis utrimque.
<theodulf. carm. 48.14>	Sagmatibus tandem his quae postulat usus onustis,
<theodulf. carm. 48.15>	Nos hinc digressos cepit Petricordia tellus.
<theodulf. carm. 48.16>	Inde tuas refluas petimus, Dordonia, ripas,
<theodulf. carm. 48.17>	Vix ubi deflexis elementi mole fluentis,
<theodulf. carm. 48.18>	Ulteriora iubis patuerunt littora equinis.
<theodulf. carm. 48.19>	Quos ter flumineis celeres iniecimus undis,
<theodulf. carm. 48.20>	Vocibus instantes, lapidum seu iactibus ipsis,
<theodulf. carm. 48.21>	Ter tamen invalidos fluviali pondere iactos,
<theodulf. carm. 48.22>	Per vada, per rupes, per saltus, perque cavernas,
<theodulf. carm. 48.23>	Sollicita invenit quaerentum turba trementes.
<theodulf. carm. 48.24>	Hos trepidare reor monstrum miserabile, littus
<theodulf. carm. 48.25>	Fecerat ulterius, terrasque pavere iacentes.
<theodulf. carm. 48.26>	Pallida namque fames nummorum forte redundans,
<theodulf. carm. 48.27>	Quae, Populana, tuas vastabat, Gallia, terras.
<theodulf. carm. 48.28>	Haec post, undivagos cymbis traiecimus amnes,
<theodulf. carm. 48.29>	Cornipedes udis trahimus nectendo capistris,
<theodulf. carm. 48.30>	Obvia sese ultro nostris adspectibus offert.

<theodulf. carm. 49.1>	Martyr amoene, tuos hic Christus condidit artus,
<theodulf. carm. 49.2>	Et tua mens centri scandit ad alta volans.
<theodulf. carm. 49.3>	Tu Tiberina tuis lustrasti littora gestis,
<theodulf. carm. 49.4>	Et nunc Rhenicolas ossis honore beas.
<theodulf. carm. 49.5>	Roma, favente deo vidisti in martyre signa,
<theodulf. carm. 49.6>	Nunc, Germana cohors, cernis id ipsud opus.
<theodulf. carm. 49.7>	Aulica silvestri delubra in rure locasti,
<theodulf. carm. 49.8>	Martyr, et in vacuis syrtibus aula micat.
<theodulf. carm. 49.9>	Nazarium vocitat hunc florem natio cuncta,
<theodulf. carm. 49.10>	Nam nazar Hebraea flos bene lingua vocat.
<theodulf. carm. 49.11>	Hunc ego Wangionum veniens festinus ab urbe
<theodulf. carm. 49.12>	Dum peterem, vidi nube nivem cadere.
<theodulf. carm. 49.13>	Pisciflui Rheni transivi in robore ripas,
<theodulf. carm. 49.14>	Ut citius possem eius adire locum.

<theodulf. carm. 50.1>	Est locus, hunc vocitant Carroph cognomine Galli,
<theodulf. carm. 50.2>	Quo patet electis aulica porta poli;
<theodulf. carm. 50.3>	Quo salvatoris sub nomine praenitet aula,
<theodulf. carm. 50.4>	Quove monasterii claustra decora manent.
<theodulf. carm. 50.5>	Enitet hic rutilo sanctorum pignore fretus,
<theodulf. carm. 50.6>	Vivit et eximie turba fidelis ibi.
<theodulf. carm. 50.7>	Denique Rotharius, comes ingens, inclytus heros.
<theodulf. carm. 50.8>	Coniuge cum Eufrasia condidit istud opus.
<theodulf. carm. 50.9>	Hoc fulvo argento, gemmisque exornat et auro,
<theodulf. carm. 50.10>	Affluit et libris, vestibus atque sacris.
<theodulf. carm. 50.11>	Praedia, prata, domos, silvas, vineta, colonos,
<theodulf. carm. 50.12>	Et pecora et pecudes et bona quaeque dedit,
<theodulf. carm. 50.13>	Largis dira quibus manibus pellatur egestas,
<theodulf. carm. 50.14>	Aethereo fructus suscipiente penu,
<theodulf. carm. 50.15>	Ut deus hunc summus peccamine purget ab omni,
<theodulf. carm. 50.16>	Caelicolisque pius iungat in arce choris.
<theodulf. carm. 50.17>	Partibus ex atris studet hunc defendere Christus,
<theodulf. carm. 50.18>	Quem proprium ad cultum consecret ipse locum.
<theodulf. carm. 50.19>	Sueverat infestis vulpis captare rapinis
<theodulf. carm. 50.20>	Quaeque paranda forent quis alimenta viris.
<theodulf. carm. 50.21>	Et quae mille trahens pennas expansa colores
<theodulf. carm. 50.22>	Gignit, versuta haec quoque fauce vorat.
<theodulf. carm. 50.23>	Nescia tunc mansit monachorum digna caterva,
<theodulf. carm. 50.24>	Quae ferret pestis talia damna sibi.
<theodulf. carm. 50.25>	Protinus aligeram rapuit pellacia vulpis
<theodulf. carm. 50.26>	Gallinam, hinc patuit fraudis operta via.
<theodulf. carm. 50.27>	Barbara praedatrix pariter cum pondere praedae
<theodulf. carm. 50.28>	Stipitis in parte sponte pependit hebes.
<theodulf. carm. 50.29>	Sponte pependit hebes, cunctis viduata maeandris,
<theodulf. carm. 50.30>	Fraudibus et variis undique finis erat.
<theodulf. carm. 50.31>	Alitis illa caput recavo consumpserat ore,
<theodulf. carm. 50.32>	Mansere intacta cetera membra simul.
<theodulf. carm. 50.33>	Arbore namque minor, virgis erat altior alnus,
<theodulf. carm. 50.34>	Artificis qua tu, pes, retinendus eras,
<theodulf. carm. 50.35>	Altius ut possit pertingere dextra levantis
<theodulf. carm. 50.36>	Saxa, quibus paries surgat ad alta celer.
<theodulf. carm. 50.37>	Hac pendebat atrox praedatrix, pestis et inde
<theodulf. carm. 50.38>	Huc illuc torsit colla caputque tremens.
<theodulf. carm. 50.39>	His visis gaudet monachorum turba fidelis,
<theodulf. carm. 50.40>	Admiranda videns signa favente deo.
<theodulf. carm. 50.41>	Fur, procul atque procul hinc omnis abesto, profane,
<theodulf. carm. 50.42>	Daemonis error abi, angelus alme veni,
<theodulf. carm. 50.43>	Invidiae pressis habitet concordia telis,
<theodulf. carm. 50.44>	Inque isto regnet spesque fidesque loco.
<theodulf. carm. 50.45>	Prospera quaeque deus tribuens adversa repellat,
<theodulf. carm. 50.46>	Pascantur mentes nectare, Christe, tuo.

<theodulf. carm. 51.1>	Saepe dat ingenium quod vis conferre negabat,
<theodulf. carm. 51.2>	Compos et arte est, qui viribus impos erat.
<theodulf. carm. 51.3>	Ereptum furto castrensi in turbine quidam,
<theodulf. carm. 51.4>	Accipe, qua miles arte recepit equum.
<theodulf. carm. 51.5>	Orbus equo fit, preco ciet hac compita voce:
<theodulf. carm. 51.6>	"Quisquis habet nostrum, reddere certet equum.
<theodulf. carm. 51.7>	Sin alias, tanta faciam ratione coactus,
<theodulf. carm. 51.8>	Quod noster Roma fecit in urbe pater."
<theodulf. carm. 51.9>	Res movet haec omnes, et equum fur sivit abire,
<theodulf. carm. 51.10>	Dum sua vel populi damna pavenda timet.
<theodulf. carm. 51.11>	Hunc herus ut reperit, gaudet potiturque reperto
<theodulf. carm. 51.12>	Gratanturque illi, quis metus ante fuit.
<theodulf. carm. 51.13>	Inde rogant, quid equo fuerat facturus adempto,
<theodulf. carm. 51.14>	Vel quid in urbe suus egerit ante pater.
<theodulf. carm. 51.15>	"Sellae", ait, "adiunctis collo revehendo lupatis
<theodulf. carm. 51.16>	Sarcinulisque aliis ibat onustus inops.
<theodulf. carm. 51.17>	Nil quod pungat habens, calcaria calce reportans,
<theodulf. carm. 51.18>	Olim eques, inde redit ad sua tecta pedes.
<theodulf. carm. 51.19>	Hunc imitatus ego fecissem talia tristis,
<theodulf. carm. 51.20>	Ni foret iste mihi, crede. repertus equus."

<theodulf. carm. 52.1>	Ecce nugax labiis filo quidam certa susurrans
<theodulf. carm. 52.2>	Nunc ioca, nunc fletus, nunc quoque turpe canit.
<theodulf. carm. 52.3>	Blanditias tremulat, volitat nunc more cicadae:
<theodulf. carm. 52.4>	Auribus ingeminat, quas petit ortivagus.
<theodulf. carm. 52.5>	Dura satis rostro ceu pulsat pectora cornix,
<theodulf. carm. 52.6>	Imbriferos fluxus cum vocat ore procax;
<theodulf. carm. 52.7>	Aut rapidis pressas pennis lustrare lacunas
<theodulf. carm. 52.8>	Temptat hirundo celer dulcia voce canens:
<theodulf. carm. 52.9>	Haud secus instabiles percurrit elluo mentes
<theodulf. carm. 52.10>	Infestus iuvenum, quos agit aura levis.

<theodulf. carm. 53.1>	Eia meum solito noli convertere carmen;
<theodulf. carm. 53.2>	Ne vacuum redeat, more caveto tuo.
<theodulf. carm. 53.3>	Aut spumantis equis tua nunc vestigia retro
<theodulf. carm. 53.4>	Inpatiens calcet ungula, dona refer.
<theodulf. carm. 53.5>	Ceu rubicundo ostro Romae de nomine vestis,
<theodulf. carm. 53.6>	Quam vocitare patres, fac tibi colla premat.
<theodulf. carm. 53.7>	Veneris ut felix donatus munere pulcro,
<theodulf. carm. 53.8>	Accipias grates mille suave meas.
<theodulf. carm. 53.9>	Veneris at vacuus nostram si forsan ad aedem,
<theodulf. carm. 53.10>	Mille flagris caesus ibis, inepte, foras.

<theodulf. carm. 54.1>	Omnipotentis opus sacrum sacer ore popellus
<theodulf. carm. 54.2>	Laudibus efferri tam bene tale decet.
<theodulf. carm. 54.3>	Infima quod magni dignatus conditor orbis
<theodulf. carm. 54.4>	Sponte sua patier, laude boare decet.
<theodulf. carm. 54.5>	Pertulit humanae in humano denique natus
<theodulf. carm. 54.6>	Corpore quae Christus cuncta salutis erant.

<theodulf. carm. 55.1>	Eia Camena libens nunc dicito carmina, quaeso,
<theodulf. carm. 55.2>	Nunc cane, posco, melos, eia Camena libens.
<theodulf. carm. 55.3>	Festa decora satis nunc mecum promere certa,
<theodulf. carm. 55.4>	Postmodo ut accipias festa decora satis.
<theodulf. carm. 55.5>	Carmine dignus inest, pangamus carmina cuncti:
<theodulf. carm. 55.6>	Iste dies rutilus carmine dignus inest.
<theodulf. carm. 55.7>	Mors quia victa iacet Christo surgente perempta:
<theodulf. carm. 55.8>	Laetemur cuncti, mors quia victa iacet.
<theodulf. carm. 55.9>	Tartara victa iacent, Christo visente beatos:
<theodulf. carm. 55.10>	Principe devicto, Tartara victa iacent.
<theodulf. carm. 55.11>	Expulit inde probos, reprobos dimisit ibidem:
<theodulf. carm. 55.12>	Calcatoque hoste expulit inde probos.
<theodulf. carm. 55.13>	Caelica regna petunt post Tartara dira beati,
<theodulf. carm. 55.14>	Erepti a tenebris caelica regna petunt.
<theodulf. carm. 55.15>	Verte, Camena, gradum, nec taedia fratribus addas,
<theodulf. carm. 55.16>	Hinc, te quaeso, cito verte, Camena, gradum.
<theodulf. carm. 55.17>	Dicito "Praesul ave" colloque genuque reflexo,
<theodulf. carm. 55.18>	Hic et in aeternum dicito "Praesul ave".

<theodulf. carm. 56.1>	Parva brevis gemino potiorque fruorque tabella
<theodulf. carm. 56.2>	Officio, specie intus et apta foris.
<theodulf. carm. 56.3>	Ornatum exterius habitus superaddo ferenti,
<theodulf. carm. 56.4>	Interius servo verba ligata notis.

<theodulf. carm. 57.1>	Pusio personae cum vultum obducit inanem,
<theodulf. carm. 57.2>	Quod tremit, hinc terret; quod fugit, inde fugat.
<theodulf. carm. 57.3>	Credo et prostratus iacuit, palmasque tetendit,
<theodulf. carm. 57.4>	Ante redemptorem parvula membra movens.

<theodulf. carm. 58.1>	Hoc altare tibi, caeli terraeque creator,
<theodulf. carm. 58.2>	Teudulfus voto cernuus orno pio.
<theodulf. carm. 58.3>	Hoc rogo, quisquis adis referens sacra dona precesve,
<theodulf. carm. 58.4>	Tu memor esto mei, si deus ipse tui.
<theodulf. carm. 58.5>	Pastor, oves domini dapibus hinc pasce supernis,
<theodulf. carm. 58.6>	Quis pia vita datur, quis patet aula dei.
<theodulf. carm. 58.7>	Est super astra pius pastor, quo pascimur omnes:
<theodulf. carm. 58.8>	Quem dum, pastor, amas, pars es et ipse gregis.
<theodulf. carm. 58.9>	Cernis anhelantem hoc ad praesepe catervam?
<theodulf. carm. 58.10>	Hinc alimenta agni sanguine, carne capit,
<theodulf. carm. 58.11>	Quem, draco saeve, tremis, qui te, leo perfide, vicit,
<theodulf. carm. 58.12>	Crimina ceu mundi qui inveterata tulit,
<theodulf. carm. 58.13>	Et nos aethereo potuque ciboque sacrato,
<theodulf. carm. 58.14>	Hicque suae mensae participare dedit.
<theodulf. carm. 58.15>	Qui est via, vita, salus, qua, ad quam, in qua tutius itur:
<theodulf. carm. 58.16>	Cum quo est regnandum iam sine fine piis.

<theodulf. carm. 59.1>	En patet ista domus mediocri exacta paratu,
<theodulf. carm. 59.2>	Utcumque humanis usibus apta tamen.
<theodulf. carm. 59.3>	Quam deus arce poli famulos miserando revisat:
<theodulf. carm. 59.4>	Cuncta adversa fuget, prospera cuncta ferat.
<theodulf. carm. 59.5>	Hic pudor et verum, pietas probitasque redundent,
<theodulf. carm. 59.6>	Sit praesto alma fides, et procul omne nefas.
<theodulf. carm. 59.7>	Esuriens epulas, sitiens potum, hospes honorem;
<theodulf. carm. 59.8>	Nudus operimentum hic reperire queat.
<theodulf. carm. 59.9>	Fessus opem, languens medicamen, gaudia maestus
<theodulf. carm. 59.10>	Hinc ferat, et cunctis consulat ista domus.
<theodulf. carm. 59.11>	Det pater altithronus donum hoc habitantibus istic,
<theodulf. carm. 59.12>	Civibus ut pateat, et, peregrine, tibi;
<theodulf. carm. 59.13>	Ut fratrum atque dei regnet dilectio semper.
<theodulf. carm. 59.14>	Virtutesque omnes hac duce conveniant.
<theodulf. carm. 59.15>	Quas, miserante deo, mox commoda cuncta sequantur,
<theodulf. carm. 59.16>	Livori et saevis sit via nulla dolis.
<theodulf. carm. 59.17>	Ius regat hic mentes, maneatque opulentia rerum,
<theodulf. carm. 59.18>	Et procul adque procul sit sitis atque fames.
<theodulf. carm. 59.19>	Qui petis has sedes, Teudulfi quaeso memento,
<theodulf. carm. 59.20>	Haec qui construxit tecta favente deo.

<theodulf. carm. 60.1>	Qui stas quive sedes, qui rura et tecta peragras,
<theodulf. carm. 60.2>	Tempora consumis actibus et variis,
<theodulf. carm. 60.3>	Nil gere turpe, quod hac celsa quis spectet ab aede.
<theodulf. carm. 60.4>	Est hoc, est aliud quod mage tu timeas:
<theodulf. carm. 60.5>	Est super astra deus, quid agat humana propago
<theodulf. carm. 60.6>	Laturus librae pondera iusta videt.

<theodulf. carm. 61.1>	Qui Romam Roma, Turonum Turonove catervas
<theodulf. carm. 61.2>	Ire, redire cupis cernere scande, vide.
<theodulf. carm. 61.3>	Hinc sata spectabis, vites et claustra ferarum,
<theodulf. carm. 61.4>	Flumina, prata, vias, pomiferumque nemus.
<theodulf. carm. 61.5>	Haec dum conspicies, dum plurima grata videbis,
<theodulf. carm. 61.6>	Auctoris horum sis memor ipse dei.

<theodulf. carm. 62.1>	Sessio Teudulfi placeat, precor, omnis et actus,
<theodulf. carm. 62.2>	Rex deus alme, tibi, cui bona cuncta placent.
<theodulf. carm. 62.3>	Quo sine nulla geri bona, cum quo plurima possunt,
<theodulf. carm. 62.4>	Velle et posse mihi tu dato, quaeso, bonum.
<theodulf. carm. 62.5>	Cum te maior adit, stet plebs, tibi iunior adsit,
<theodulf. carm. 62.6>	Et circumstantes famine posce pio.
<theodulf. carm. 62.7>	Sit tibi mens humilis, prudens cor et actio munda,
<theodulf. carm. 62.8>	Sessor et adsiduo mente tuere deum.
<theodulf. carm. 62.9>	Quisquis es hic adstans, hominem ne detrahe quemquam,
<theodulf. carm. 62.10>	Absentum vitam rodier est facinus.
<theodulf. carm. 62.11>	Parcite qui statis, vanis instare loquelis,
<theodulf. carm. 62.12>	Ne vos qui residet, censeat ire foras.

<theodulf. carm. 63.1>	Pauperibus pateat, praesul, tua ianua semper,
<theodulf. carm. 63.2>	Cum miseris Christus intrat et ipse simul.
<theodulf. carm. 63.3>	Deque tuis epulis pascatur pauper egenus,
<theodulf. carm. 63.4>	Ut conviva queas lectus adesse deo.

<theodulf. carm. 64.1>	Qui latices quondam vini convertit in usum,
<theodulf. carm. 64.2>	Et fontis speciem fecit habere meri,
<theodulf. carm. 64.3>	Ipse piis manibus benedicat pocula nostra,
<theodulf. carm. 64.4>	Et laetum faciat nosmet habere diem.

<theodulf. carm. 65.1>	Hanc tibi, celsitonans, aram Teudulfus adorno,
<theodulf. carm. 65.2>	At faveas votis rex deus ipse meis.
<theodulf. carm. 65.3>	Quisquis es hanc cernens, et tu sanctissime praesul
<theodulf. carm. 65.4>	Aniane, exigui sis memor, oro, mei.

<theodulf. carm. 67.1>	Non tantum isse iuvat Romam, bene vivere quantum,
<theodulf. carm. 67.2>	Vel Romae, vel ubi vita agitur hominis.
<theodulf. carm. 67.3>	Non via, credo, pedum, sed morum ducit ad astra,
<theodulf. carm. 67.4>	Quis quid ubique gerit, spectat ab arce deus.

<theodulf. carm. 68.1>	Hic populis nostris, cleroque, sacrisque ministris,
<theodulf. carm. 68.2>	Annua sollemnis remearunt gaudia festi.
<theodulf. carm. 68.3>	Nam quis non tantae thesaurum rite sophiae
<theodulf. carm. 68.4>	Laudibus ac votis venerari gestiat amplis?
<theodulf. carm. 68.5>	Ex quo perpetuis ornantur saecula gazis,
<theodulf. carm. 68.6>	Aureus unde micat caelesti dogmate sensus,
<theodulf. carm. 68.7>	Eloquium argenti superat lucisque nitorem,
<theodulf. carm. 68.8>	Virtutum cunctae fuscantur lumine gemmae,
<theodulf. carm. 68.9>	Quis Libyae pollent fines, quis Francica regna,
<theodulf. carm. 68.10>	Hesperiae gentes florent, populique Britanni,
<theodulf. carm. 68.11>	Et mundum mundique caput sacra Roma coruscat,
<theodulf. carm. 68.12>	Ac toto inlustris plebs credula fulgurat orbe.

<theodulf. carm. 69.1>	Gloria laus et honor tibi sit, rex Christe redemptor,
<theodulf. carm. 69.2>	Cui puerile decus prompsit osanna pium.
<theodulf. carm. 69.3>	Israhel es tu rex, Davidis et inclita proles,
<theodulf. carm. 69.4>	Nomine qui in domini, rex benedicte, venis.
<theodulf. carm. 69.5>	Coetus in excelsis te laudat caelicus omnis,
<theodulf. carm. 69.6>	Et mortalis homo et cuncta creata simul.
<theodulf. carm. 69.7>	Plebs Hebraea tibi cum palmis obvia venit:
<theodulf. carm. 69.8>	Cum prece, voto, hymnis adsumus ecce tibi.
<theodulf. carm. 69.9>	Hi tibi passuro solvebant munia laudis,
<theodulf. carm. 69.10>	Nos tibi regnanti pangimus ecce melos.
<theodulf. carm. 69.11>	Hi placuere tibi: placeat devotio nostra,
<theodulf. carm. 69.12>	Rex pie, rex clemens, cui bona cuncta placent.
<theodulf. carm. 69.13>	Fecerat Hebraeos hos gloria sanguinis alti:
<theodulf. carm. 69.14>	Nos facit Hebraeos transitus ecce pius.
<theodulf. carm. 69.15>	Inclita terrenis transitur ad aethera victis,
<theodulf. carm. 69.16>	Virtus et a vitiis nos capit alma tetris.
<theodulf. carm. 69.17>	Nequitia simus pueri, virtute vieti,
<theodulf. carm. 69.18>	Quod tenuere patres, da ut teneamus iter.
<theodulf. carm. 69.19>	Degeneresque patrum ne simus ab arte piorum,
<theodulf. carm. 69.20>	Nos tua post illos gratia sancta trahat.
<theodulf. carm. 69.21>	Sis pius ascensor, tuus et nos simus asellus,
<theodulf. carm. 69.22>	Tecum nos capiat urbs veneranda dei.
<theodulf. carm. 69.23>	Vestis apostolicae rutilo fulgore tegamur,
<theodulf. carm. 69.24>	Te bene tecta ut ea nostra caterva vehat.
<theodulf. carm. 69.25>	Tegmina sive animas sternamus corpora nostra,
<theodulf. carm. 69.26>	Quo per nos semper sit via tuta tibi.
<theodulf. carm. 69.27>	Sit pia pro palmae nobis victoria ramis,
<theodulf. carm. 69.28>	Ut tibi victrici sorte canamus ita.
<theodulf. carm. 69.29>	Castaque pro ramis salicis praecordia sunto,
<theodulf. carm. 69.30>	Nosque operum ducat prata ad amoena viror.
<theodulf. carm. 69.31>	Pro ramis oleae pietas, lux, dogmaque sancti
<theodulf. carm. 69.32>	Flaminis in nobis sit tibi rite placens.
<theodulf. carm. 69.33>	Arbore de legis cedamus dogmata quaedam,
<theodulf. carm. 69.34>	Quis veniendi ad nos sit via tuta tibi.
<theodulf. carm. 69.35>	Nostraque sic praesens celebret devotio festum,
<theodulf. carm. 69.36>	Continuo ut valeant annua festa sequi.
<theodulf. carm. 69.37>	Urbem ut cum ramis et laudibus imus ad istam,
<theodulf. carm. 69.38>	Celsa poli meritis fac ita adire piis.
<theodulf. carm. 69.39>	Hanc in amore tuo collectam respice plebem,
<theodulf. carm. 69.40>	Suscipe et illius vota precesque libens.
<theodulf. carm. 69.41>	Ecce sacerdotum turbae, popularis et ala,
<theodulf. carm. 69.42>	Concinit et laudes sexus uterque tibi.
<theodulf. carm. 69.43>	Quos habet Andegavis venerabilis ambitus urbis,
<theodulf. carm. 69.44>	Qui pia devota carmina mente canunt.
<theodulf. carm. 69.45>	Quam Meduana morans fovet et Liger aureus ornat,
<theodulf. carm. 69.46>	Qua rate cum laevi Sarta decora iuvat.
<theodulf. carm. 69.47>	Fruge, ope, nundinis, pulchris et rebus abundans,
<theodulf. carm. 69.48>	Obsita seu sanctis est bene tota locis.
<theodulf. carm. 69.49>	Plebs venit Albini sancta haec de sede beati,
<theodulf. carm. 69.50>	Cum voto et ramis carmina digna ferens.
<theodulf. carm. 69.51>	Illaque baptistae concurrit ab arce Iohannis,
<theodulf. carm. 69.52>	Consocians ramis dicta canora suis.
<theodulf. carm. 69.53>	Nec, Martine, cohors tua serior, alme, recurrit,
<theodulf. carm. 69.54>	Fertque manu ramos, mente et ore melos.
<theodulf. carm. 69.55>	Turba Saturnini venit his sociata beati,
<theodulf. carm. 69.56>	Quam crux et rami, laus et adornat ovans.
<theodulf. carm. 69.57>	Et, Petre, cella tuo vocitata e nomine sancto,
<theodulf. carm. 69.58>	Quos quit, ad hoc laudum mittere gestit opus.
<theodulf. carm. 69.59>	Sergius et proprios martyr venerandus alumnos
<theodulf. carm. 69.60>	Mittit ad officii gesta beata pii.
<theodulf. carm. 69.61>	His tua, Maurili, coniungitur, alme, caterva,
<theodulf. carm. 69.62>	Et prece, laude, sono sic pia vota canit.
<theodulf. carm. 69.63>	Tardior Aniani non currit turba beati,
<theodulf. carm. 69.64>	Istas ut laudes, rex, tibi, Christe, canat.
<theodulf. carm. 69.65>	Plebsque salutiferae procurrit ab aede Mariae,
<theodulf. carm. 69.66>	Huc quam transmittit pons, Meduana, tuus.
<theodulf. carm. 69.67>	Plebs quoque Germani venit huc de sede beati,
<theodulf. carm. 69.68>	Praesulis eximii pontificisque sui.
<theodulf. carm. 69.69>	Scandimus en sanctum Michaelis ad atria clivum.
<theodulf. carm. 69.70>	Christe, tuus dulcis nos ubi iungit amor.
<theodulf. carm. 69.71>	Quo sua pontifici iungatur turba benigno,
<theodulf. carm. 69.72>	A capite et membris laus sonet ista deo.
<theodulf. carm. 69.73>	Hinc pia Mauricii veniamus ad atria sancti,
<theodulf. carm. 69.74>	Quo simul et laudum et vox sonet ista precum.
<theodulf. carm. 69.75>	Illic et titulis nos mater colligat una,
<theodulf. carm. 69.76>	Quae caput et specimen istius urbis habet.
<theodulf. carm. 69.77>	Nostra ubi nos prex et benedictio praesulis ornet,
<theodulf. carm. 69.78>	Cum laude ac mittat ad sua quemque loca.

<theodulf. carm. 70.1>	O pater cleri, populique decus,
<theodulf. carm. 70.2>	Caesar, insigni pietate pollens,
<theodulf. carm. 70.3>	Ut fores nostras adeas libenter,
<theodulf. carm. 70.4>	Poscimus omnes.
<theodulf. carm. 70.5>	O dei cultor, miserorum et altor,
<theodulf. carm. 70.6>	O pupillorum viduaeque tutor,
<theodulf. carm. 70.7>	Summe rex clemens, precibus rogamus
<theodulf. carm. 70.8>	Annue nostris.
<theodulf. carm. 70.9>	Ergo iam tandem precibus rogatus,
<theodulf. carm. 70.10>	Redde te nostris domibus paratis,
<theodulf. carm. 70.11>	Et dies laetos habeas in ipsis,
<theodulf. carm. 70.12>	Rex benedicte.
<theodulf. carm. 70.13>	Te sacerdotum chorus atque cleri
<theodulf. carm. 70.14>	Totius multum, populique turba;
<theodulf. carm. 70.15>	Namque te maior pariter minorque
<theodulf. carm. 70.16>	Cernere gestit.
<theodulf. carm. 70.17>	Rex vale prudens, venerande, salve,
<theodulf. carm. 70.18>	Rex ave nostrum capito, precamur,
<theodulf. carm. 70.19>	Poscimus Christum, ut tibi det salutem
<theodulf. carm. 70.20>	Poplite flexo.
<theodulf. carm. 70.21>	Salvet Albini precibus beati
<theodulf. carm. 70.22>	Te, tuam prolem, sociamque vitae
<theodulf. carm. 70.23>	Sorte felici tibi mancipatam
<theodulf. carm. 70.24>	Christus ubique.
<theodulf. carm. 70.25>	Post dies saecli subeas tonantis
<theodulf. carm. 70.26>	Regna tu felix, habeas quietem
<theodulf. carm. 70.27>	Inter electos, tribuente Christo
<theodulf. carm. 70.28>	Fine perenni.

<theodulf. carm. 71.1>	Hoc, Aiulfe, tibi, praesul sanctissime, mitto
<theodulf. carm. 71.2>	Theudulfus carmen exul ab exilio.
<theodulf. carm. 71.3>	Nobilis et pulchrae fueras puer indolis olim,
<theodulf. carm. 71.4>	Nunc vir es ornatus nobilitatis ope.
<theodulf. carm. 71.5>	Quae fuit in puero docilis sollertia parvo,
<theodulf. carm. 71.6>	Nunc manet in magno, dante tonante, viro.
<theodulf. carm. 71.7>	Signa, puer, magnae semper virtutis habebas
<theodulf. carm. 71.8>	Magna, docens magnum te fore sorte virum.
<theodulf. carm. 71.9>	Sic sata promittunt fecundae praemia messis,
<theodulf. carm. 71.10>	Sic tauri in vitulo forma patet tenero.
<theodulf. carm. 71.11>	Ingenuas artes studium tibi discere tandem
<theodulf. carm. 71.12>	Extitit, et cultum his pectus habere satis.
<theodulf. carm. 71.13>	At nunc divini tibi tradere dogmata verbi
<theodulf. carm. 71.14>	Est labor, et populis iura referre poli.
<theodulf. carm. 71.15>	Qui tunc grammatico sumebas pocula fonte,
<theodulf. carm. 71.16>	Ambrosio mentes nunc bene rore rigas.
<theodulf. carm. 71.17>	Vivere te sancte, rumor dispergit ubique,
<theodulf. carm. 71.18>	Magna per ora virum sat tua fama volat.
<theodulf. carm. 71.19>	Cuncta quis expediet laudis praeconia vestrae.
<theodulf. carm. 71.20>	Quae Sintegaudus iste referre solet?
<theodulf. carm. 71.21>	Sintegaudus, ubi probitas verumque, fidesque
<theodulf. carm. 71.22>	Et bona cuncta simul consotiata manent.
<theodulf. carm. 71.23>	Hunc deus et probitas vitae atque electio fratrum
<theodulf. carm. 71.24>	Praetulerat sancto, me mediante, gregi.
<theodulf. carm. 71.25>	Sed male livor edax, dolus, et pellacia fallax
<theodulf. carm. 71.26>	Praesulis a propria sede removit eum.
<theodulf. carm. 71.27>	Est deus in caelo, proprio hunc qui reddat ovili,
<theodulf. carm. 71.28>	Cura sit ut proprii, quae fuit ante, gregis.
<theodulf. carm. 71.29>	Hic de parte tulit vestra mihi verba benigna,
<theodulf. carm. 71.30>	Et mihi praesentem te dedit ore suo.
<theodulf. carm. 71.31>	Dum bona vestra mihi narrat, me perfovet aegrum,
<theodulf. carm. 71.32>	Actibus aeque tuis mens mea laeta manet.
<theodulf. carm. 71.33>	Hic vice res studet a nobis hac quaerere quasdam,
<theodulf. carm. 71.34>	Vestra, et responsum quod tibi portet habet.
<theodulf. carm. 71.35>	Retulit ille mihi studiumque, decusque, modumque,
<theodulf. carm. 71.36>	Quo vehis officii pondera digna tui.
<theodulf. carm. 71.37>	Qualiter exemplis et verbis ferre ducatum
<theodulf. carm. 71.38>	Non cessas populis ad pia regna poli.
<theodulf. carm. 71.39>	Es bona magna gerens, ut agas maiora, precamur,
<theodulf. carm. 71.40>	Poscimus, optatam ut det tibi Christus opem.
<theodulf. carm. 71.41>	Sunt exempla tibi patrum sectanda priorum,
<theodulf. carm. 71.42>	Exemplo et verbis ut doceare suis,
<theodulf. carm. 71.43>	Et tua continuis crescat doctrina diebus,
<theodulf. carm. 71.44>	A te ut qui caput es, per pia membra meet,
<theodulf. carm. 71.45>	Es patriarchali primae praelatus honore
<theodulf. carm. 71.46>	Sedis, et alma patrum est subdita turba tibi.
<theodulf. carm. 71.47>	Inde manere tibi prudens sollertia debet,
<theodulf. carm. 71.48>	Omnibus ut specimen sis, decus, ordo, modus.
<theodulf. carm. 71.49>	Quo magis es celsus, humilis magis esse memento,
<theodulf. carm. 71.50>	Gratia te altithroni ditet ut alma dei.
<theodulf. carm. 71.51>	Esto bonis agnus, leo fervidus esto malignis:
<theodulf. carm. 71.52>	Pars amet ista patrem, ut illa pavescat herum.
<theodulf. carm. 71.53>	Cumque piis fueris pius, et districtus acerbis:
<theodulf. carm. 71.54>	Te pars haec matrem, sentiat illa patrem.
<theodulf. carm. 71.55>	Sit tibi larga manus, placidum cor, dulcia verba,
<theodulf. carm. 71.56>	Sis probus et sollers, promptus ad omne bonum.
<theodulf. carm. 71.57>	Sed quid ago, vel quo me nunc mea fistula ducit?
<theodulf. carm. 71.58>	Doctori similis sum modo factus ego.
<theodulf. carm. 71.59>	Te precor, interea nostrae memor esto ruinae,
<theodulf. carm. 71.60>	Oratu et precibus fors mala nostra leves.
<theodulf. carm. 71.61>	Forsan, te orante, fratrumque iuvante caterva,
<theodulf. carm. 71.62>	Omnipotens veniam det miserando mihi,
<theodulf. carm. 71.63>	Et nos exilio relevet miseratus ab isto,
<theodulf. carm. 71.64>	Ioseph qui exemit carcere sive Petrum.
<theodulf. carm. 71.65>	Ipse, deo fateor, peccamina multa peregi,
<theodulf. carm. 71.66>	Quae superant numero temet, arena maris;
<theodulf. carm. 71.67>	Et pluviae guttas, maris undas, sidera caeli,
<theodulf. carm. 71.68>	Erbarum frutices, germina cuncta soli.
<theodulf. carm. 71.69>	Haec sunt, aerumnas ego sum cur missus ad istas,
<theodulf. carm. 71.70>	Esse nec ut debent, sunt mala tanta mihi.
<theodulf. carm. 71.71>	Non regi aut proli, non eius, crede, iugali
<theodulf. carm. 71.72>	Peccavi, ut meritis haec mala tanta veham.
<theodulf. carm. 71.73>	Crede meis verbis, frater sanctissime, crede:
<theodulf. carm. 71.74>	Me obiecti haudquaquam criminis esse reum.
<theodulf. carm. 71.75>	Perderet ut sceptrum, vitam, propriumque nepotem:
<theodulf. carm. 71.76>	Haec tria sum numquam consiliatus ego.
<theodulf. carm. 71.77>	Addimus et quartum: mihi non fuit illa voluntas,
<theodulf. carm. 71.78>	Utcumque ut rerum haec mala tanta forent.
<theodulf. carm. 71.79>	Hoc ego clamavi, clamo, clamabo per aevum,
<theodulf. carm. 71.80>	Haec donec animae membra liquor vegetat.
<theodulf. carm. 71.81>	Qui modo non credit, cogetur credere tandem,
<theodulf. carm. 71.82>	Ventum erit ut magni iudicis ante thronum.
<theodulf. carm. 71.83>	Qui mihi testis erit pius et iustissimus ultor,
<theodulf. carm. 71.84>	Omnia cui semper nuda et aperta manent.
<theodulf. carm. 71.85>	Qui non acceptat personas, munera sive,
<theodulf. carm. 71.86>	Diligit aequum aequus, diligit omne bonum.
<theodulf. carm. 71.87>	Eius in aspectu falsissima cuncta peribunt,
<theodulf. carm. 71.88>	Hic meus alterius non ope testis eget.
<theodulf. carm. 71.89>	Me tua, care, fovet dulcis conpassio, frater,
<theodulf. carm. 71.90>	Tristitiaeque meae pars tibi magna manet.
<theodulf. carm. 71.91>	Det pater altithronus caelum terramque gubernans,
<theodulf. carm. 71.92>	Laetitiae nostrae ut postmodo compos eas.
<theodulf. carm. 71.93>	Te scio cunctorum redimitum flore bonorum,
<theodulf. carm. 71.94>	Lampade virtutum seu rutilare satis.
<theodulf. carm. 71.95>	Sit tibi vita, salus, et Christi gratia regis,
<theodulf. carm. 71.96>	Extet et omnipotens fautor ubique tibi.
<theodulf. carm. 71.97>	Vive deo felix per tempora longa, sacerdos,
<theodulf. carm. 71.98>	Deque bono in melius profice rite, vale.

<theodulf. carm. 72.1>	Hoc, Modoine, tibi Teudulfus dirigit exul
<theodulf. carm. 72.2>	Summo pontificum cernuus ecce melos.
<theodulf. carm. 72.3>	Ito, Talia, celer, celeri transcurre volatu,
<theodulf. carm. 72.4>	Nec mora, nec tibi sit ulla in eundo quies,
<theodulf. carm. 72.5>	Donec pervenias Moduini ad tecta beati,
<theodulf. carm. 72.6>	Praesulis eximii, pontificisque pii.
<theodulf. carm. 72.7>	Ad quem mox veniens genibus revoluta iacebis,
<theodulf. carm. 72.8>	Iusserit et si te surgere, surge celer.
<theodulf. carm. 72.9>	Basia confestim manibus donabis amicis,
<theodulf. carm. 72.10>	Et spectans patulam fessa tacebis humum.
<theodulf. carm. 72.11>	At si te rogitet, quae sis et cuius et unde,
<theodulf. carm. 72.12>	Fare age, prome animo singula dicta tuo:
<theodulf. carm. 72.13>	"Sum Theodulfi Erato, veniens de carceris antro
<theodulf. carm. 72.14>	Eius, ubi inmensus hunc tuus urit amor.
<theodulf. carm. 72.15>	Exul, inops, pauper, tristissimus, anxius, egens,
<theodulf. carm. 72.16>	Spretus et abiectus est ubi sive dolens".
<theodulf. carm. 72.17>	Forsan et ipse roget, quid agam: me vivere dices
<theodulf. carm. 72.18>	Vitam, qua melior mors bona forte foret.
<theodulf. carm. 72.19>	"Haud legit, haud docet, haud laudum pia munia complet
<theodulf. carm. 72.20>	Cunctipatri domino, qui regit arva, polum.
<theodulf. carm. 72.21>	Hunc pro se poscit, pro te sive ordine cleri,
<theodulf. carm. 72.22>	Pro populi et regis, proque salute ducum.
<theodulf. carm. 72.23>	Me tibi transmisit, huius tibi dico salutes,
<theodulf. carm. 72.24>	Subdita sunt cuius verba canenda tibi."
<theodulf. carm. 72.25>	Obsecro, frater amans, nostri memor esse memento,
<theodulf. carm. 72.26>	Frater, pars animi portio magna mei.
<theodulf. carm. 72.27>	Mens tua semper erit nostros miserata labores,
<theodulf. carm. 72.28>	Nostrae est nota tibi quod bene causa rei.
<theodulf. carm. 72.29>	Quo mage res nota est, magis inde adhibeto laborem:
<theodulf. carm. 72.30>	Sic medicus morbum dum videt, arte fugat.
<theodulf. carm. 72.31>	Fumea praesentis pereunt, scis, gaudia mundi,
<theodulf. carm. 72.32>	Numquam fraternus sed perit almus amor.
<theodulf. carm. 72.33>	Me modo pluris amas, quamquam me semper amasses:
<theodulf. carm. 72.34>	Aegrum aliis natum plus pia mater amat.
<theodulf. carm. 72.35>	Fessis opto libens certa succurrere rebus,
<theodulf. carm. 72.36>	Et fratrum mentes sollicitato pias.
<theodulf. carm. 72.37>	Unus ego quamvis sim, non est unius haec res:
<theodulf. carm. 72.38>	Quod factum est mihimet, esse potest alii.
<theodulf. carm. 72.39>	Est commune malum, communis cura petenda est:
<theodulf. carm. 72.40>	Quod nostrum est hodie, cras erit alterius.
<theodulf. carm. 72.41>	Haec non quis frater timeat contagia demens,
<theodulf. carm. 72.42>	Ne illi, quae nobis, inrepat ista lues.
<theodulf. carm. 72.43>	Febre solet febris, seu vulnere crescere vulnus:
<theodulf. carm. 72.44>	Sic multa ex uno fonte fluenta fluunt.
<theodulf. carm. 72.45>	Haec mea si placidam sit nancta plaga medellam,
<theodulf. carm. 72.46>	Pristinus et veniat, morbo abeunte, vigor,
<theodulf. carm. 72.47>	Tale quid ulterius non pars inimica valebit
<theodulf. carm. 72.48>	Appetere et scelus hoc non leve prorsus erit.
<theodulf. carm. 72.49>	Servus habet propriam et mendax ancillula legem,
<theodulf. carm. 72.50>	Oppilio, pistor, nauta, subulcus, arans.
<theodulf. carm. 72.51>	Pro dolor, amisit hanc solus episcopus, ordo
<theodulf. carm. 72.52>	Qui labefactatur nunc sine lege sua,
<theodulf. carm. 72.53>	Debuit et qui aliis legalia promere iura,
<theodulf. carm. 72.54>	Officii perdit ius sine iure sui.
<theodulf. carm. 72.55>	Culpa facit saevum confessa perire latronem:
<theodulf. carm. 72.56>	Non est confessus praesul, et ecce perit.
<theodulf. carm. 72.57>	Cumque suis egeant mundana negotia rebus,
<theodulf. carm. 72.58>	Causa quibus iustum possit habere modum,
<theodulf. carm. 72.59>	Nostra eguit iusto rationis pondere causa,
<theodulf. carm. 72.60>	Saevitia excepta nullum habet ista modum.
<theodulf. carm. 72.61>	Non ibi testis inest, iudex nec idoneus ullus,
<theodulf. carm. 72.62>	Non aliquod crimen ipse ego fassus eram.
<theodulf. carm. 72.63>	Esto: forem fassus, cuius censura valeret
<theodulf. carm. 72.64>	Dedere iudicii congrua frena mihi?
<theodulf. carm. 72.65>	Solius illud opus Romani praesulis extat,
<theodulf. carm. 72.66>	Cuius ego accepi pallia sancta manu.
<theodulf. carm. 72.67>	Mittere, care, mihi libuit tibi carmina quaedam,
<theodulf. carm. 72.68>	Nostra quibus lusit Musa iocosa parum.
<theodulf. carm. 72.69>	Tempore praeterea hoc quaedam miracula visa
<theodulf. carm. 72.70>	Dicuntur, breviter haec quibus ista canam.
<theodulf. carm. 72.71>	Est fluvius, Sartam, Galli dixere priores:
<theodulf. carm. 72.72>	Perticus hunc gignit et Meduana bibit.
<theodulf. carm. 72.73>	Fluctibus ille suis penetrans Cenomanica rura,
<theodulf. carm. 72.74>	Moenia qui propter illius urbis abit.
<theodulf. carm. 72.75>	Quod cives transire solent prope lintribus illum,
<theodulf. carm. 72.76>	Illic portentum non leve fecit eis.
<theodulf. carm. 72.77>	Denique roscidulas tenebras cum Aurora fugaret,
<theodulf. carm. 72.78>	Et solito peterent more fluenta homines,
<theodulf. carm. 72.79>	Est propriis spoliatus aquis locus ille repertus,
<theodulf. carm. 72.80>	Qui rate seu remis pervius ante fuit.
<theodulf. carm. 72.81>	Stantibus atque undis populus hinc inde stupebat,
<theodulf. carm. 72.82>	Alveus et plebem ad interiora vocat.
<theodulf. carm. 72.83>	Nemo ratem quaerit, nullus te, navita, poscit,
<theodulf. carm. 72.84>	Miranti populo sic stat aperta via.
<theodulf. carm. 72.85>	Et metus atque rei novitas intrare vetabat
<theodulf. carm. 72.86>	Primitus, et sensim coepit abire metus,
<theodulf. carm. 72.87>	Incipit esse vetus nova res, intratur utrimque,
<theodulf. carm. 72.88>	Alterutram ripam plebs petit atque pecus.
<theodulf. carm. 72.89>	Vel pes eis siccus modicum vel planta madescit,
<theodulf. carm. 72.90>	Dum gradiens populus itque reditque frequens.
<theodulf. carm. 72.91>	Si olim tale vadum iuvenis Leandrus haberet,
<theodulf. carm. 72.92>	Non foret insignis tam tibi luctus, Hero.
<theodulf. carm. 72.93>	Non ad piscandum quis quaerit rete vel hamum,
<theodulf. carm. 72.94>	Saltibus atque manu, qui volet, illud agit.
<theodulf. carm. 72.95>	Vir tumulandus erat ripae ulterioris in agro,
<theodulf. carm. 72.96>	Flentibus evehitur per loca sicca suis.
<theodulf. carm. 72.97>	Illa sat urbs timuit, peteret ne se unda tumescens,
<theodulf. carm. 72.98>	Obrueretque simul compita, rura, domos.
<theodulf. carm. 72.99>	Saxa patent ignota polo, polus ipse patescit
<theodulf. carm. 72.100>	Saxis, cum proprium linqueret humor humum.
<theodulf. carm. 72.101>	Quo vada nulla dabas pediti, illic, Sarta, dedisti
<theodulf. carm. 72.102>	Grande vadum, caligas cum tua saxa stupent.
<theodulf. carm. 72.103>	Sarta aliis vicibus hoc ipsa est passa duabus,
<theodulf. carm. 72.104>	Nec hoc, nec procul hoc tempore sive loco.
<theodulf. carm. 72.105>	Quis neget antiqui dominum meminisse tropaei,
<theodulf. carm. 72.106>	Quo fluvium scindit et Hiericunta quatit?
<theodulf. carm. 72.107>	A prima in quartam modus hic defluxerat horam,
<theodulf. carm. 72.108>	Inde suas repetit post celer unda vias.
<theodulf. carm. 72.109>	Nomina non ideo narrantum scripsimus istic,
<theodulf. carm. 72.110>	Sunt quoniam plures, qui cecinere mihi.
<theodulf. carm. 72.111>	At si nosse rei vis, lector, tempora gestae:
<theodulf. carm. 72.112>	Accipe, promemus sub brevitate tibi.
<theodulf. carm. 72.113>	Septimus hic agitur decurrens lubricus annus,
<theodulf. carm. 72.114>	Quod, Hludovice, tibi regna paterna manent;
<theodulf. carm. 72.115>	Exilii quartus, meritis non denique nostris,
<theodulf. carm. 72.116>	Volvitur infaustus aeger et ecce mei.
<theodulf. carm. 72.117>	Forsan nosse diem vis, hunc quoque, disce, canemus,
<theodulf. carm. 72.118>	Ut res ambigui possit habere nihil.
<theodulf. carm. 72.119>	Bis partem undenam solidi rota solis Aquari
<theodulf. carm. 72.120>	Scanderat, in sexta lunaque piscis erat.
<theodulf. carm. 72.121>	Tale quid asseverant te, flumen Idonea, passum,
<theodulf. carm. 72.122>	Et quod ab urbe fluens sat prope Sarta bibit.
<theodulf. carm. 72.123>	Quaere locum ex aliis, diei tibi tempora dicam,
<theodulf. carm. 72.124>	Crastina praefatae res fuit ista rei.
<theodulf. carm. 72.125>	Hunc quoque defectum quod passa sit Angera dicunt:
<theodulf. carm. 72.126>	Sed locus atque dies sunt mihi nota minus.
<theodulf. carm. 72.127>	Non grandi studio perquirimus ista, quod illi
<theodulf. carm. 72.128>	Qui narrant per me nosse futura volunt.
<theodulf. carm. 72.129>	Non id aperta canit, nec erit vox semper operta,
<theodulf. carm. 72.130>	Tempore namque manent ista canenda suo.
<theodulf. carm. 72.131>	Rebus et exemplis quaedam bene nosse valemus.
<theodulf. carm. 72.132>	Cum non divinem, haec scio res quid agat.
<theodulf. carm. 72.133>	Miraque sint per idem cum tempus plurima visa,
<theodulf. carm. 72.134>	Hoc etiam visum est quod recitare paro.
<theodulf. carm. 72.135>	Quod mihi Gairardus retulit, Pascasius illi:
<theodulf. carm. 72.136>	Hic audita mihi, visa et ei ille refert.
<theodulf. carm. 72.137>	Nempe Tolosani locus est rurisque Caturci
<theodulf. carm. 72.138>	Extimus, hoc finit pagus uterque loco.
<theodulf. carm. 72.139>	Illic campus inest, cuius sunt extima silvis
<theodulf. carm. 72.140>	Cincta, hominesque manent non satis inde procul.
<theodulf. carm. 72.141>	Quem volucres magno complerunt impete multae,
<theodulf. carm. 72.142>	Planitie inque eius multa resedit avis.
<theodulf. carm. 72.143>	Quas fluvius, quas habet nemus et quas squalida tellus,
<theodulf. carm. 72.144>	Quae scopolis nidos composuisse solent.
<theodulf. carm. 72.145>	Quis cibus est varius, cantus, color, atque volatus,
<theodulf. carm. 72.146>	Penna, ungues, rostrum, mos, locus, officium.
<theodulf. carm. 72.147>	Nam Zephyri pars has, Aquilonis vexerat illas,
<theodulf. carm. 72.148>	Partem et utramque putes signa habuisse sua.
<theodulf. carm. 72.149>	Sederunt campis acies altrinsecus illis,
<theodulf. carm. 72.150>	Et spatium extabat inter utrasque aliquod.
<theodulf. carm. 72.151>	Inter utramque aciem legatos ire putares,
<theodulf. carm. 72.152>	Qui pugnae aut pacis iura referre parent.
<theodulf. carm. 72.153>	Interea alterutra paucae ex utraque volabant
<theodulf. carm. 72.154>	Parte, vices complent ista vel illa suas.
<theodulf. carm. 72.155>	Egerit illa nihil quod tunc legatio pacis,
<theodulf. carm. 72.156>	Sorte patet; post hanc grandia bella cient.
<theodulf. carm. 72.157>	Utque diu Poenos inter populumque Quiritum
<theodulf. carm. 72.158>	Currunt legati, donec in arma ruant:
<theodulf. carm. 72.159>	Haud secus inter eas, postquam sat utrimque volatum est,
<theodulf. carm. 72.160>	Vi, qua quaeque valet, in fera bella ruunt.
<theodulf. carm. 72.161>	Ardent ad pugnam volucrum hinc inde manipli:
<theodulf. carm. 72.162>	Cumque ala ala coit, cumque cohorte cohors.
<theodulf. carm. 72.163>	Vis est militiae diversa, sed una voluntas,
<theodulf. carm. 72.164>	Quod maior miles, vult quoque parvus idem.
<theodulf. carm. 72.165>	Nullum opus aut currus, nullum aut habet usus equorum,
<theodulf. carm. 72.166>	Usus abest calibis, spicula nulla volant.
<theodulf. carm. 72.167>	Pro galea crista est, pro cuspide rostra vel ungues,
<theodulf. carm. 72.168>	Et sua pro lituis carmina quaeque sonant.
<theodulf. carm. 72.169>	Ala levis parmam, volucris fert pennula sicam,
<theodulf. carm. 72.170>	Et toracis habet pluma minuta locum.
<theodulf. carm. 72.171>	Iamque dies sextus conventus fluxerat huius,
<theodulf. carm. 72.172>	Certatim in bellum parte ab utraque ruunt.
<theodulf. carm. 72.173>	Inque vicem laniant se hinc morsibus, ictibus illinc,
<theodulf. carm. 72.174>	Ingenti bellum surgit utrimque animo.
<theodulf. carm. 72.175>	Hinc Rutilos, illinc videas consurgere Teucros,
<theodulf. carm. 72.176>	Saevire et Martem parte ab utraque ferum.
<theodulf. carm. 72.177>	Glans cadit autumpno veluti de stipite querna,
<theodulf. carm. 72.178>	Maturum et folium iam veniente gelu,
<theodulf. carm. 72.179>	Non aliter avium moriens exercitus illic
<theodulf. carm. 72.180>	Decidit et magna strage replevit humum.
<theodulf. carm. 72.181>	Nam teres aestivis impletur ut area granis,
<theodulf. carm. 72.182>	Campus ita extincta sic ave plenus erat.
<theodulf. carm. 72.183>	A Borea in Boream veniens pars parva reversa est,
<theodulf. carm. 72.184>	Tota in utraque cohors parte perempta iacet.
<theodulf. carm. 72.185>	Res sonat ista, venit populus, factumque stupescunt,
<theodulf. carm. 72.186>	Mirantur variae membra iacentis avis.
<theodulf. carm. 72.187>	Ipse Tolosana praesul quoque venit ab urbe
<theodulf. carm. 72.188>	Mancio, plebs rogat, haec ales an esca fiat.
<theodulf. carm. 72.189>	"Inlicitis spretis, licitas adsumite", dixit:
<theodulf. carm. 72.190>	Plaustra onerant avibus, in sua quisque redit.
<theodulf. carm. 72.191>	Tale quid hoc etiam patratum tempore nobis
<theodulf. carm. 72.192>	Fama dedit velox multa per ora volans.
<theodulf. carm. 72.193>	Qui Romam Romaque meant remeantque canunt hoc:
<theodulf. carm. 72.194>	Inter quos mulier hic bona testis inest.
<theodulf. carm. 72.195>	Oratum haec Turono Romam petit, inde reversa
<theodulf. carm. 72.196>	Presbitero Arlaldo rem canit, ille mihi.
<theodulf. carm. 72.197>	Denique circa Ararim pigrum Rodanumque rapacem,
<theodulf. carm. 72.198>	Ut supra, volucrum pugna peracta fuit.
<theodulf. carm. 72.199>	Quo rigidas inter cautes, densasque paludes
<theodulf. carm. 72.200>	Pauca patent planis obsita rura locis.
<theodulf. carm. 72.201>	Illic, ut perhibent, venit genus omne volantum,
<theodulf. carm. 72.202>	Quos, Europa, tuus nutrit opimus ager.
<theodulf. carm. 72.203>	Pars sedet in scopolis, residet pars plana per arva,
<theodulf. carm. 72.204>	Arboreis ramis pars quoque multa sedet.
<theodulf. carm. 72.205>	Militiae in geminam partem distincta iuventus,
<theodulf. carm. 72.206>	Utraque conflictum pars meditatur hians.
<theodulf. carm. 72.207>	Quattuor accipitres veniunt hinc, quattuor illinc,
<theodulf. carm. 72.208>	Quattuor et totidem parte ab utraque capi.
<theodulf. carm. 72.209>	Primo hi congressu perimunt se hinc inde vicissim:
<theodulf. carm. 72.210>	Accipitrem accipiter, seu capus ipse capum.
<theodulf. carm. 72.211>	Rostra instant rostris, confligunt unguibus ungues,
<theodulf. carm. 72.212>	Quo paria arma vehunt, hinc mage se perimunt.
<theodulf. carm. 72.213>	Egit id Emathiis populus Romanus in arvis,
<theodulf. carm. 72.214>	Cum fera bella gerunt, hinc socer, inde gener.
<theodulf. carm. 72.215>	Cum fratrem frater perimit, vel amicus amicum,
<theodulf. carm. 72.216>	Quando pares aquilas et paria arma vehunt.
<theodulf. carm. 72.217>	Nempe duae volucres magnae avolasse feruntur,
<theodulf. carm. 72.218>	Quae non pugnarunt: cetera turba iacet.
<theodulf. carm. 72.219>	Utraque pars vincit, mulcet victoria neutram,
<theodulf. carm. 72.220>	Utrimque oppletam strage reliquit humum.
<theodulf. carm. 72.221>	Ut furor Annibalis complevit funere Cannas,
<theodulf. carm. 72.222>	Funere sic avium haec rura repleta manent.
<theodulf. carm. 72.223>	Singula quis referat, quae, quo, cur, quando, vel unde,
<theodulf. carm. 72.224>	Monstrata haec crebro tempore signa patent.
<theodulf. carm. 72.225>	Quando erit illa dies, cum nostrum intrabis in ortum,
<theodulf. carm. 72.226>	Atque leges nostras ungue libente rosas?
<theodulf. carm. 72.227>	Et tua magna sitis mage seu mage crescere gliscet,
<theodulf. carm. 72.228>	Dum quod semper amas, carmine plenus eris.
<theodulf. carm. 72.229>	Si qua istis fuerint, ut erunt, vitiosa camenis,
<theodulf. carm. 72.230>	Parce, precor: scriptor non mihi doctus inest.
<theodulf. carm. 72.231>	Quaeso, tuum nobis fidum transmitte ministrum,
<theodulf. carm. 72.232>	Qui tua grata mihi perferat orsa, vale.

<theodulf. carm. 73.1>	Ludere nemo potest versu sine lege polito,
<theodulf. carm. 73.2>	Nempe loqui recte nec valet arte carens.
<theodulf. carm. 73.3>	Sed prius accipiter nec temptat vivere in armis,
<theodulf. carm. 73.4>	Quam instructus proprii hoc more parentis agat.
<theodulf. carm. 73.5>	Utiliter puer in primis non militat annis,
<theodulf. carm. 73.6>	Digna sed expertus praemia tyro capit.
<theodulf. carm. 73.7>	Non audet nam nauta ratem intrare absque paratu,
<theodulf. carm. 73.8>	Temptans navigeras Tifin inermis aquas.
<theodulf. carm. 73.9>	Arte rudis cum sim, sic me quoque posse negabo
<theodulf. carm. 73.10>	Respondere tuis versibus eximiis.
<theodulf. carm. 73.11>	Vilis apud doctos namque est mea Musa poetas,
<theodulf. carm. 73.12>	Condere ob hoc nullum carmine nitar opus.
<theodulf. carm. 73.13>	Sed me cunctantem conpellit epistola vestra,
<theodulf. carm. 73.14>	Scribere disparibus carmina nam numeris:
<theodulf. carm. 73.15>	Et molli durum nunc cerae inducere ferrum
<theodulf. carm. 73.16>	Cogor, et insueto texere verba modo.
<theodulf. carm. 73.17>	Quin immo inmodicus dicendum est rite libellus,
<theodulf. carm. 73.18>	Attulit en missus quod mihi vester, opus.
<theodulf. carm. 73.19>	Audisti antiquos verbis ita ludere amicis,
<theodulf. carm. 73.20>	Saepe etiam didici hoc et ab ore tuo,
<theodulf. carm. 73.21>	Musarum quod inops norit non antra poeta,
<theodulf. carm. 73.22>	Sed dici de me hoc quoque iure potest.
<theodulf. carm. 73.23>	Nonnulli adfirmant etiam insanire poetas,
<theodulf. carm. 73.24>	Carmina dum statuunt mente carere sua.
<theodulf. carm. 73.25>	Ast nobis integra manet mens ipsa, nec audet
<theodulf. carm. 73.26>	Longius amisso ordine abire suo.
<theodulf. carm. 73.27>	Scandala sed propter vitanda nec appetit alta.
<theodulf. carm. 73.28>	Contenta est modico nam moderata loco.
<theodulf. carm. 73.29>	Fac, Theodulfe, meos versus adverte benigne,
<theodulf. carm. 73.30>	Nec sint dispecta carmina nostra tibi.
<theodulf. carm. 73.31>	Nolo venenato nostra umquam dente lacessas,
<theodulf. carm. 73.32>	Sed sint iudicio carmina tuta tuo.
<theodulf. carm. 73.33>	Si qua meis fortasse ut erunt errata camenis,
<theodulf. carm. 73.34>	Cernuus haec aequis respice, quaeso, oculis.
<theodulf. carm. 73.35>	Saepe queror casum deflendo insontis amici,
<theodulf. carm. 73.36>	More fluunt lacrimae amnis ab ore meo.
<theodulf. carm. 73.37>	Saepe tuam ingeminans luxi flens ipse ruinam,
<theodulf. carm. 73.38>	Pro dolor, amisso exul honore peris.
<theodulf. carm. 73.39>	Exilium innocuus pateris pertriste, sacerdos,
<theodulf. carm. 73.40>	Inclitus, expertus praesul inorme malum.
<theodulf. carm. 73.41>	Nonnullis prodesse solet prudentia multa,
<theodulf. carm. 73.42>	Laesus ab ingenio es, pater alme, tuo.
<theodulf. carm. 73.43>	Praecipue tua magna tibi sapientia soli
<theodulf. carm. 73.44>	Obfuit, et quod habes triste paravit onus.
<theodulf. carm. 73.45>	Livor edax petit alta fremens, consternere temptans
<theodulf. carm. 73.46>	Id quod ovans simplex pectore turba colit.
<theodulf. carm. 73.47>	Pertulit, an nescis, quod longos Naso labores,
<theodulf. carm. 73.48>	Insons est factus exul ob invidiam.
<theodulf. carm. 73.49>	Ipse Severinus magna est deiectus ab urbe,
<theodulf. carm. 73.50>	Consul Romana clarus ab arce procul.
<theodulf. carm. 73.51>	Magnus ab infesto est agitatus milite vatis
<theodulf. carm. 73.52>	Virgilius propriis exspoliatus agris.
<theodulf. carm. 73.53>	Vulnera saeva suo fertur sumpsisse tyranno
<theodulf. carm. 73.54>	Seneca praecipuus, caede Neronis obit.
<theodulf. carm. 73.55>	Quid memorem ex nostris plures sudasse nefandum
<theodulf. carm. 73.56>	Pro nostra exilium religione pia?
<theodulf. carm. 73.57>	Qui magis a magno colitur pius ipse magistro
<theodulf. carm. 73.58>	Iohannes durum pertulit exilium.
<theodulf. carm. 73.59>	Hilarius, sensisti ergastula, tu quoque, dira,
<theodulf. carm. 73.60>	Missus in ignotum rege iubente locum.
<theodulf. carm. 73.61>	Claviger ipse Petrus nam, necnon et populorum
<theodulf. carm. 73.62>	Doctor erat Paulus carceris in gremio.
<theodulf. carm. 73.63>	Sed tamen hoc egit feritas inculta repugnans
<theodulf. carm. 73.64>	Gentilis, fidei namque inimica piae.
<theodulf. carm. 73.65>	Adde etiam, quod adhuc rudis ecclesiasticus ordo,
<theodulf. carm. 73.66>	Informisque sua lege careret iners.
<theodulf. carm. 73.67>	Deposita iam pace frui feritate serena
<theodulf. carm. 73.68>	Debuit et proprium iure tenere modum.
<theodulf. carm. 73.69>	Culpa sacerdotum facit hoc, quod vilis habetur
<theodulf. carm. 73.70>	Ordo ministerii maximus ille sacri.
<theodulf. carm. 73.71>	Inter eos effectus nullus fidus habetur,
<theodulf. carm. 73.72>	Commendat sancto gratia quosque loco.
<theodulf. carm. 73.73>	Nemo gemit miserans alienae incommoda vitae,
<theodulf. carm. 73.74>	Pro fratris pulsans utilitate sui.
<theodulf. carm. 73.75>	Unusquisque studet terreno incumbere lucro,
<theodulf. carm. 73.76>	Sectatur fragiles deliciosus opes.
<theodulf. carm. 73.77>	Ex quorum me nolo, putes, numero tamen esse,
<theodulf. carm. 73.78>	Qui fucata levi pectore verba ferunt.
<theodulf. carm. 73.79>	Sed qui cessabo numquam certare precando,
<theodulf. carm. 73.80>	Pro reditu vestro quique laboro libens.
<theodulf. carm. 73.81>	Ergo ego sollicito veteres tibi semper amicos,
<theodulf. carm. 73.82>	Proque tuis damnis ambitiosus ero.
<theodulf. carm. 73.83>	Haec te nosse reor, quoniam cito spargitur orbe
<theodulf. carm. 73.84>	Fama celer toto aulica dicta gerens,
<theodulf. carm. 73.85>	Sis quod ab infesta hac demum regione movendus,
<theodulf. carm. 73.86>	Caesaris ad nitidum limen iturus item,
<theodulf. carm. 73.87>	Illius ante oculos veniens, letumque videbis
<theodulf. carm. 73.88>	Iamdudum vultum, qui tibi tristis erat,
<theodulf. carm. 73.89>	Commissum scelus omne tibi dimittere mavult,
<theodulf. carm. 73.90>	Si peccasse tamen te memorare velis.
<theodulf. carm. 73.91>	Nam prodesse tibi confessio pura valebit,
<theodulf. carm. 73.92>	Si te voce probas criminis esse reum.
<theodulf. carm. 73.93>	Si te dissimulas, de quo tibi crimine dicam,
<theodulf. carm. 73.94>	Scire nota pro quo huc situs ipse fores.
<theodulf. carm. 73.95>	Elige sed quid agas et quod tibi cumque videtur,
<theodulf. carm. 73.96>	Consilium melius mente teneto, precor.
<theodulf. carm. 73.97>	Sed mihimet melius visum est, ut sponte fatetur,
<theodulf. carm. 73.98>	Quodque negari ullo non valet ingenio.
<theodulf. carm. 73.99>	Nullo alio superare modo puto principis iram
<theodulf. carm. 73.100>	Posse, probes nisi te criminis esse reum.
<theodulf. carm. 73.101>	Promittit, si te peccasse fateberis, ipse
<theodulf. carm. 73.102>	Consilium Caesar dedere velle tibi.
<theodulf. carm. 73.103>	Nam tibi promittit, redeat quod pristina virtus,
<theodulf. carm. 73.104>	Amissum ut possis rursus adire gradum.
<theodulf. carm. 73.105>	Nescio, frater amans, mage quid tibi scribere possim,
<theodulf. carm. 73.106>	Cum sint haec tota non tibi nota minus.
<theodulf. carm. 73.107>	Luce mihi magna tu solis carior extas,
<theodulf. carm. 73.108>	Nil, fateor, quod amem te mage mundus habet.
<theodulf. carm. 73.109>	Mahtfridum crebris appellat epistola dictis,
<theodulf. carm. 73.110>	Lectaque sint vestra verba frequenter ei.
<theodulf. carm. 73.111>	Ille valet lapsis optatam adhibere medellam,
<theodulf. carm. 73.112>	Naufragioque pium ferre patrocinium.
<theodulf. carm. 73.113>	Flebilis exhausto resonat vix carmine Musa,
<theodulf. carm. 73.114>	Dicere quid possit non habet illa magis.
<theodulf. carm. 73.115>	Sed mandare aliquid dubitaret epistola vestra,
<theodulf. carm. 73.116>	Mirabar, vestri cur mihi servitii.
<theodulf. carm. 73.117>	Nullum umquam obsequium tibi nam, mihi crede, negabo,
<theodulf. carm. 73.118>	Sed quodcumque iubes, ipse libenter ago.
<theodulf. carm. 73.119>	Idcirco hunc nostrum missum direximus ad te,
<theodulf. carm. 73.120>	Quaecumque, ut mandas, ille mihi referet.
<theodulf. carm. 73.121>	Quique procul dubio satis est, ut credo, fidelis,
<theodulf. carm. 73.122>	Cuius ab ore mea currere verba vides.
<theodulf. carm. 73.123>	Ipse tibi, quaecumque roges, sine fraude recenset,
<theodulf. carm. 73.124>	Absque dolo nostra cuncta vice expediet.
<theodulf. carm. 73.125>	Imber habet liquidas quot guttas, flumina pisces,
<theodulf. carm. 73.126>	Emittit frondes quot nemus omne virens,
<theodulf. carm. 73.127>	Area grana solet quot habere aestate: salutes
<theodulf. carm. 73.128>	Tot tibi mitto, pater, semper ubique vale.
<theodulf. carm. 73.129>	Serve dei summi, semper sis, digne perenni
<theodulf. carm. 73.130>	Tempore, quaeso mei, frater amande, memor.
<theodulf. carm. 73.131>	Nunc in calce precor supplex nam carminis huius,
<theodulf. carm. 73.132>	Ut vestris precibus tutus ubique ferar.

<theodulf. carm. 74.1>	Primus amoena tenens factoris munere rura
<theodulf. carm. 74.2>	Helisii celsi tum bene factus homo,
<theodulf. carm. 74.3>	Floribus umbriferis vitam peragebat in arvis,
<theodulf. carm. 74.4>	Quo, paradise, tuus vernat amoenus ager.
<theodulf. carm. 74.5>	Florigeras sedes, iucundo et murmure rivos,
<theodulf. carm. 74.6>	Undique stipatos floribus atque rosis.
<theodulf. carm. 74.7>	Arborei foetus vario quo stipite pendent,
<theodulf. carm. 74.8>	Perpetuo numquam desit ademtus ei.
<theodulf. carm. 74.9>	Illic multigeni pariuntur cespite flores,
<theodulf. carm. 74.10>	Malorum fructus fertilis almus ager;
<theodulf. carm. 74.11>	Quo crepitans croceum pirum rubet arbore, foeta
<theodulf. carm. 74.12>	Ficus odorifico flore virescit ubi.
<theodulf. carm. 74.13>	Puniceo tellus flavescit cortice pomo,
<theodulf. carm. 74.14>	Et laurus redolet, mirtus opaca simul.
<theodulf. carm. 74.15>	Lenta liquore madens, geminis et turgida baccis
<theodulf. carm. 74.16>	Quove canis olea stat honerata suis.
<theodulf. carm. 74.17>	Arbor in inmensum spaciatur nomine vitae
<theodulf. carm. 74.18>	Helisii medio e vertice surgit eri.
<theodulf. carm. 74.19>	Mille soporatas profert pulcherrimus herbas
<theodulf. carm. 74.20>	Campus inauditas, quas dat amoenus ager.

<theodulf. carm. 75.1>	Cum variis maneat praesens repleta periclis
<theodulf. carm. 75.2>	Vita, bonam gerere nos decet ergo cito.
<theodulf. carm. 75.3>	Nec peritura sequi studeat mens provida nostra,
<theodulf. carm. 75.4>	Sed mansura diu captet ubique libens.
<theodulf. carm. 75.5>	Inlecebras fugiat mundi mens inclita foedas,
<theodulf. carm. 75.6>	Quae inliciunt animum monstra per omne nefas.
<theodulf. carm. 75.7>	Dedita nec maneat terrenis rebus in istis,
<theodulf. carm. 75.8>	Scandere sed potius certet ad alta poli,
<theodulf. carm. 75.9>	Quo vivens semper regnet per saecula felix
<theodulf. carm. 75.10>	Multigenis epulis perfruitura diu.
<theodulf. carm. 75.11>	Plus animae at cura, quam carni detur ubique,
<theodulf. carm. 75.12>	Quae super astra nitens est habitura locum.
<theodulf. carm. 75.13>	Nam licet hoc corpus gemmis ornetur et auro,
<theodulf. carm. 75.14>	Rescissum morte postmodo pulvis erit;
<theodulf. carm. 75.15>	Haecque caduca caro terrae miscetur et undae,
<theodulf. carm. 75.16>	Tum tamen et celerem vertet in ima gradum,
<theodulf. carm. 75.17>	Tabe repercussa squalenti, aspersa putore,
<theodulf. carm. 75.18>	Effluit abit odor foetidus unde simul.
<theodulf. carm. 75.19>	Divicias animae caelo percondere pulcras
<theodulf. carm. 75.20>	Mens satagat tempus nostra per omne suas.
<theodulf. carm. 75.21>	Quo tineae infausto morsu non splendida dement,
<theodulf. carm. 75.22>	Nec aerugo vorax polluit istic opes,
<theodulf. carm. 75.23>	Quo suffossa domus populat nec perfidus hostis
<theodulf. carm. 75.24>	Fundamenta furens latro protervus ubi.
<theodulf. carm. 75.25>	Quas gelidam capiet felix post denique mortem
<theodulf. carm. 75.26>	His potitura diu carne soluta anima.
<theodulf. carm. 75.27>	Carcere deposito niveis sociata choreis
<theodulf. carm. 75.28>	Helisii pulcras semper habebit opes.
<theodulf. carm. 75.29>	Diva creatoris cum forte potencia caelum
<theodulf. carm. 75.30>	Moverit et totum quod tegit orbis idem,
<theodulf. carm. 75.31>	Pulvere de nimio consumtum vermibus olim
<theodulf. carm. 75.32>	Consurget corpus non peritura caro.
<theodulf. carm. 75.33>	Supremum vergentis iter per plurima mundi
<theodulf. carm. 75.34>	Igne repercussa haec orbis imago cadet.
<theodulf. carm. 75.35>	Sol radios retrahet, caelum volvetur in imum,
<theodulf. carm. 75.36>	Luna suo pariter lumine forte caret.
<theodulf. carm. 75.37>	Vibrantes tremulae magno fulgore coruscae
<theodulf. carm. 75.38>	Tum specie stellae non pereunte carent,
<theodulf. carm. 75.39>	Multiplicesque cadent caeli de vertice summo
<theodulf. carm. 75.40>	Turbinis inpulsu cum perit arce poli.
<theodulf. carm. 75.41>	Non natura sibi mutabit, credo, recursus,
<theodulf. carm. 75.42>	In melius sed et hic orbis imago redit.
<theodulf. carm. 75.43>	Quod maneat mundi peritura haec denique forma,
<theodulf. carm. 75.44>	Quattuor hoc procerum lectio sacra canit.
<theodulf. carm. 75.45>	Edocet hoc paucis Christus mirabile promens:
<theodulf. carm. 75.46>	"Caelum, terra perit et mea verba manent."
<theodulf. carm. 75.47>	Idem quod maneat tunc resurrectio carnis,
<theodulf. carm. 75.48>	Multiplici affectu conicit ipse suo.
<theodulf. carm. 75.49>	De numero nullum testatur deesse capillum,
<theodulf. carm. 75.50>	Quin numerus plenus polleat inde sui.
<theodulf. carm. 75.51>	Quod rediviva suo iungatur rite calori
<theodulf. carm. 75.52>	Haec moritura caro, Paulus et inde boat.
<theodulf. carm. 75.53>	Iam suprema dies multos dilata per annos
<theodulf. carm. 75.54>	Adveniet cunctis et timor omnis abest.
<theodulf. carm. 75.55>	Bucina nam lituum extremum deponet ab alto,
<theodulf. carm. 75.56>	Cuius ob insigne funditus arva trement,
<theodulf. carm. 75.57>	Praevenient primi celeres nec morte sepultis,
<theodulf. carm. 75.58>	Quos vitalis agit spiritus atque calor.
<theodulf. carm. 75.59>	Sic virtute nitens, fandi facundus in arte,
<theodulf. carm. 75.60>	Sic sermone potens mistica plura canit.
<theodulf. carm. 75.61>	Unde manet studio tanto nam cura sepultis,
<theodulf. carm. 75.62>	Depositum credas non periturum animum.
<theodulf. carm. 75.63>	Cum redivivus homo indutus fulgore corusca
<theodulf. carm. 75.64>	Carnis veste suae constiteritque nitens,
<theodulf. carm. 75.65>	Tunc, paradise, tuas capient per saecula iusti
<theodulf. carm. 75.66>	Divitias, domini consociante choro,
<theodulf. carm. 75.67>	Quo roseus vernat variis distinctus agellus
<theodulf. carm. 75.68>	Floribus, aeterei nectaris almus odor.
<theodulf. carm. 75.69>	Omnibus una domus, nulla testudine pressum
<theodulf. carm. 75.70>	Inradiante gemit pondere culmen ubi.
<theodulf. carm. 75.71>	Ample tolis variis constat secreta locellis,
<theodulf. carm. 75.72>	Multiplices aedes continet una sinu.
<theodulf. carm. 75.73>	Pro meritis rutilis dantur felicibus aedes
<theodulf. carm. 75.74>	Caelicolis, geminus quo viget almus honor.
<theodulf. carm. 75.75>	Munere pro sacro rutilat quo fulgidus ipse
<theodulf. carm. 75.76>	Atque nitens superis splendor amicus adest.
<theodulf. carm. 75.77>	Ardet amicitiae tantis fulgoribus illic
<theodulf. carm. 75.78>	Virtus alma simul et pietatis amor
<theodulf. carm. 75.79>	Omnibus ut maneat proprium quo quisque potitur,
<theodulf. carm. 75.80>	Et commune sibi singulus omnis habet.
<theodulf. carm. 75.81>	Praecalidi nimio solis quo fulmine tellus
<theodulf. carm. 75.82>	Torretur, radios non retinebit ubi.
<theodulf. carm. 75.83>	Nec gelidae globus exhausta caligine lunae
<theodulf. carm. 75.84>	Astriferi tractus fulmina neve ferent,
<theodulf. carm. 75.85>	Inradiat cuius veri quo culmina solis
<theodulf. carm. 75.86>	Fulgor et inmenso lumine replet eam.
<theodulf. carm. 75.87>	Lucis eget numquam, lux est cui Christus opima
<theodulf. carm. 75.88>	Intemerata manens, semper ubique pius.
<theodulf. carm. 75.89>	Christus adest cunctis robor vestisque perennis,
<theodulf. carm. 75.90>	Dulce flagrans potus luxque cibusque simul,
<theodulf. carm. 75.91>	Christus vita decens, niveis ornata triumphis,
<theodulf. carm. 75.92>	Perpetuo rutilans, non peritura bonis.
<theodulf. carm. 75.93>	Christus pax vernans, animae virtusque decusque,
<theodulf. carm. 75.94>	Inmortale bonum sive perenne simul,
<theodulf. carm. 75.95>	Christus sol rutilans iustis per saecula cunctis,
<theodulf. carm. 75.96>	Fons indeficiens et pietatis opus.
<theodulf. carm. 75.97>	Christus martirii splendens fulgore corona,
<theodulf. carm. 75.98>	Palma virens sacris militibusque suis.
<theodulf. carm. 75.99>	Christus candor in aevum virginitatis opimus,
<theodulf. carm. 75.100>	Integritas animae, corporis atque decus.
<theodulf. carm. 75.101>	Christus sacra manet viduis et praemia patris,
<theodulf. carm. 75.102>	Innuptis nuptis non periturus honor.
<theodulf. carm. 75.103>	Christus virtus, Christus regnum, gloria Christus,
<theodulf. carm. 75.104>	Omnia Christus adest omnibus omne decens.
<theodulf. carm. 75.105>	Aurea regna sacro tradunt non limite metas,
<theodulf. carm. 75.106>	Cuius perpetuo lux benedicta nitet.
<theodulf. carm. 75.107>	Cuius ab axe poli capiunt non regna calorem
<theodulf. carm. 75.108>	Obliquo solis continuante die.
<theodulf. carm. 75.109>	Nox tenebrosa suis obvolvit caeca tenebris,
<theodulf. carm. 75.110>	Nec iubar eximium cuius in arce nitet.
<theodulf. carm. 75.111>	Lux radiat Christus, tenebras quem tangere numquam
<theodulf. carm. 75.112>	Contigit aut poterunt adsociare sibi.
<theodulf. carm. 75.113>	Hic moriens cunctis sacrae pro munere vitae
<theodulf. carm. 75.114>	Tartarei guttur perculit hostis atri.
<theodulf. carm. 75.115>	Hic victor spolium saevis de faucibus Orci
<theodulf. carm. 75.116>	Abstulit et propria sede locavit idem.
<theodulf. carm. 75.117>	Corruerat hostis suasu linguaque colubri
<theodulf. carm. 75.118>	Prima parens hominum cum pereunte viro,
<theodulf. carm. 75.119>	Sed pietate potens, genuinae pacis amator,
<theodulf. carm. 75.120>	Hoc Christus moriens abluit omne nefas.
<theodulf. carm. 75.121>	Hic radiat cunctis verus sol, luna perennis,
<theodulf. carm. 75.122>	Lux indeficiens et bonitatis amor.
<theodulf. carm. 75.123>	Hic pascha, hic virtus, potus hic denique fartus,
<theodulf. carm. 75.124>	Inmortale decus constat ubique bonis.

<theodulf. carm. 76.1>	Inclite Caesar ave, Hludowice serene, valeque,
<theodulf. carm. 76.2>	Et tibi cunctipotens det bona cuncta pius.
<theodulf. carm. 76.3>	Orbis te totus laudat, veneratur, amatque,
<theodulf. carm. 76.4>	Et monitis paret sedulus unde tuis.
<theodulf. carm. 76.5>	Primus in orbe micas, nulli es virtute secundus
<theodulf. carm. 76.6>	Viribus armipotens, te scio nemo praeit.
<theodulf. carm. 76.7>	Arma es pontificum, venerandi culmina iuris
<theodulf. carm. 76.8>	Tu vigil instanter ad meliora levas.
<theodulf. carm. 76.9>	Tu decus es cleri, populi seu norma salutis,
<theodulf. carm. 76.10>	Iudicii callem arbiter aequus amas.
<theodulf. carm. 76.11>	Haec facis et facienda doces quae ad sydera tollunt,
<theodulf. carm. 76.12>	Quae mergunt sollers semper ad ima caves.
<theodulf. carm. 76.13>	Es quoque pacificus, sapiens Salomonis ad instar,
<theodulf. carm. 76.14>	In specie es Ioseph, viribus inque David.
<theodulf. carm. 76.15>	Est et scripturis patulus tibi sensus in almis,
<theodulf. carm. 76.16>	Lectio te quarum pascit alitque frequens.
<theodulf. carm. 76.17>	Corporeis epulis satiaris corpore parce,
<theodulf. carm. 76.18>	Sed tua divina mens alimenta sitit.
<theodulf. carm. 76.19>	Nam cibus illatus satiat tua viscera parcus,
<theodulf. carm. 76.20>	Sed cibus aetherius mentem animumque cibat.
<theodulf. carm. 76.21>	Plus epulas animae quam carnis diligis ipse,
<theodulf. carm. 76.22>	Has capis ad tempus, has sine fine sitis.
<theodulf. carm. 76.23>	Es quoque tu Inultum proprio laudandus in actu:
<theodulf. carm. 76.24>	Quod caro vult parce, mens quod et optat amas.
<theodulf. carm. 76.25>	Quae mala sunt refugis, bona quaeque amplecteris ultro.
<theodulf. carm. 76.26>	Inde deus tecum, rex benedicte, manet.
<theodulf. carm. 76.27>	Ecclesiae sanctae dilectus filius extas,
<theodulf. carm. 76.28>	Quam tibi commisit unicus ipse patris.
<theodulf. carm. 76.29>	Hanc tu constanter doctrinis imbuis almis,
<theodulf. carm. 76.30>	Incolis, augmentas, instruis, aedificas.
<theodulf. carm. 76.31>	Nemo fide Christi nam te praestantior extat,
<theodulf. carm. 76.32>	Plus orthodoxus est tibi nemo super.
<theodulf. carm. 76.33>	Est tibi nemo super, similis pietate vel actu,
<theodulf. carm. 76.34>	De te vera loqui me tua facta probant.
<theodulf. carm. 76.35>	Divitias mundi cauto sectaris amore,
<theodulf. carm. 76.36>	Quis tibi constanter regna beata paras.
<theodulf. carm. 76.37>	Non temet, mi rex, limbus non aureus inflat.
<theodulf. carm. 76.38>	Non diadema micans mentis in arce sedet.
<theodulf. carm. 76.39>	Regius haec fastus, tua non devotio quaerit,
<theodulf. carm. 76.40>	Cui semper dulcis gloria Christus inest.
<theodulf. carm. 76.41>	Moribus eximius rutilas, bonitate coruscus,
<theodulf. carm. 76.42>	Semper adhaerere est tibi velle deo.
<theodulf. carm. 76.43>	Teque tuas laudes liquido depromere nulla
<theodulf. carm. 76.44>	Vox potis est, quas nunc nostra Camena tacet.

<theodulf. carm. 77.1>	Terra marique victor honorande,
<theodulf. carm. 77.2>	Caesar auguste Hludowice, Christi
<theodulf. carm. 77.3>	Dogmate clarus, decus aevi nostri,
<theodulf. carm. 77.4>	Spes quoque regni;
<theodulf. carm. 77.5>	Quamvis adventus sit ubique tuus
<theodulf. carm. 77.6>	Laude perenni rite celebrandus,
<theodulf. carm. 77.7>	Cui totus orbis voto, fide bona
<theodulf. carm. 77.8>	Cuncta precatur,
<theodulf. carm. 77.9>	Urbs tamen ista votis antecellit
<theodulf. carm. 77.10>	Ceteras urbes Galliae comatae;
<theodulf. carm. 77.11>	Cernere longos valeas ut annos
<theodulf. carm. 77.12>	Clamat ubique.
<theodulf. carm. 77.13>	Patris Martini meritis et aucta
<theodulf. carm. 77.14>	Munere vestro, celebris in orbe,
<theodulf. carm. 77.15>	Ceteris praestat Galliae praefatae
<theodulf. carm. 77.16>	Urbs quoque nostra.
<theodulf. carm. 77.17>	Fulgeas claris per regna triumphis,
<theodulf. carm. 77.18>	Gentes sub tuis pedibus iniquas
<theodulf. carm. 77.19>	Felix consternas, quae tibi repugnant
<theodulf. carm. 77.20>	Subdere colla.
<theodulf. carm. 77.21>	Invidus hostis laedere dum temptat
<theodulf. carm. 77.22>	Foedera iuris, animos movendo,
<theodulf. carm. 77.23>	Prosperitatem semper tibi favet,
<theodulf. carm. 77.24>	Maxime princeps,
<theodulf. carm. 77.25>	Omne per ceptum iter ire quibis
<theodulf. carm. 77.26>	Ecce donante domino securus:
<theodulf. carm. 77.27>	Pro te pugnabit, rex bone, Martinus
<theodulf. carm. 77.28>	Atleta fortis.
<theodulf. carm. 77.29>	Caeli directus angelus ab arce
<theodulf. carm. 77.30>	Prosper, optamus, ducat ac reducat
<theodulf. carm. 77.31>	Terras, per silvas, per castella, vicos
<theodulf. carm. 77.32>	Semper euntem.
<theodulf. carm. 77.33>	Vale Ermengardis, regina et augusta,
<theodulf. carm. 77.34>	Et tui tecum in seculo nati:
<theodulf. carm. 77.35>	Idcirco nostri in dulcedine cordis
<theodulf. carm. 77.36>	Semper habemus.
<theodulf. carm. 77.37>	Annuis pia miseratione,
<theodulf. carm. 77.38>	Servulis tuis solatia praestans

<theodulf. carm. 78.1>	...
<theodulf. carm. 78.2>	Albinus precibus postulet ipse suis.
<theodulf. carm. 78.3>	Ut felix vivas instantis turbine mundi,
<theodulf. carm. 78.4>	Haec tua deposcit vernula turba deum;
<theodulf. carm. 78.5>	Tempora post saecli paradysi in sede locatus
<theodulf. carm. 78.6>	Praemia percipias, quae sine fine manent.
<theodulf. carm. 78.7>	Huic coniuncta viro Ermengardis, amabilis uxor,
<theodulf. carm. 78.8>	Sis regina valens tempus in omne bene,
<theodulf. carm. 78.9>	Cum quo per multos vivas feliciter annos
<theodulf. carm. 78.10>	Deque tua sobolem cernere prole queas.
<theodulf. carm. 78.11>	Tu decus o regni, imperii fidissima spesque,
<theodulf. carm. 78.12>	Sat bene, Hlothari, pulcher ephoebe, vale.
<theodulf. carm. 78.13>	Teque tuos Christi nectat dilectio fratres,
<theodulf. carm. 78.14>	Ut vosmet nullus hostis adire queat.
<theodulf. carm. 78.15>	Sic mundi regnum mundi teneatis in arvis,
<theodulf. carm. 78.16>	Ut vos post mortem regna superna habeant.

<theodulf. carm. 79.1>	Carior in cunctis mihimet qui constat alumnis,
<theodulf. carm. 79.2>	Ferto illi dulci, cartula, dulce melos;
<theodulf. carm. 79.3>	Nomine qui patrio fulget, praenomine nostro:
<theodulf. carm. 79.4>	Hinc rutilat Prudens, inde Galindo nitet.
<theodulf. carm. 79.5>	Qui merito rebus radiat Prudentius ipsis
<theodulf. carm. 79.6>	Perpetuo certus, certus ubique puer.
<theodulf. carm. 79.7>	Cum sua te teneris tractarit dextera palmis,
<theodulf. carm. 79.8>	Continuo nostros profer ab ore sonos.
<theodulf. carm. 79.9>	Adde: "Vale, valeas, optat bis mille salutes,
<theodulf. carm. 79.10>	Qui dominus mihimet, qui pater ecce tuus.
<theodulf. carm. 79.11>	Scilicet exigui fulsi modo corporis auctu,
<theodulf. carm. 79.12>	At minor ingenio, artis et ope minor.
<theodulf. carm. 79.13>	Optat et ut valeas, magis ut condiscere certes,
<theodulf. carm. 79.14>	Et, mentis nitida sint tibi summa, monet.
<theodulf. carm. 79.15>	Fama manet nostra totaque vagatur in urbe,
<theodulf. carm. 79.16>	Mente polos quendam scandere forte virum,
<theodulf. carm. 79.17>	Et Stigios Manes noctis caligine tectos
<theodulf. carm. 79.18>	Infernos tristes sollicitasse deos;
<theodulf. carm. 79.19>	Monstra deum tenuesque simul sub imagine mortis
<theodulf. carm. 79.20>	Umbras quo pavidus Ditis in ima videt.
<theodulf. carm. 79.21>	Agnoscit notos torqueri Acherontis in unda,
<theodulf. carm. 79.22>	Felices superis et radiare pios.
<theodulf. carm. 79.23>	Ast alii quandam referunt sub nocte puellam
<theodulf. carm. 79.24>	Excessu mentis forte subire polos,
<theodulf. carm. 79.25>	Et penetrare lacus Cociti Stigiamque paludem
<theodulf. carm. 79.26>	Diramque .... loca torrida ........
<theodulf. carm. 79.27>	Quae simul enarrat multorum cernere poenas,
<theodulf. carm. 79.28>	Se et vidisse pios arce nitere poli.
<theodulf. carm. 79.29>	His rogita super eximio moderamine cunctis,
<theodulf. carm. 79.30>	Certa meo domino ut te referente feram.
<theodulf. carm. 79.31>	Te referente, puer, capiam fidissima Clio,
<theodulf. carm. 79.32>	Eius in aspectu quod mea verba sonent.
<theodulf. carm. 79.33>	Si meritis celsus cunctis memoretur in istis
<theodulf. carm. 79.34>	Teudulfus noster rebus, amice, pius.
<theodulf. carm. 79.35>	Multa tibi lirico modico de pectore plectro
<theodulf. carm. 79.36>	Carmina conferrem, credito, summe puer,
<theodulf. carm. 79.37>	Ni subito lator dominum adgrederetur ineptus,
<theodulf. carm. 79.38>	Qui rapidus longum carpere coepit iter.
<theodulf. carm. 79.39>	Cumque sacras, quas saepe solet, inviseret aedes,
<theodulf. carm. 79.40>	Quo cineres sancti sunt, Aniane, tui,
<theodulf. carm. 79.41>	Prae foribus sacris medioque in limine sistens
<theodulf. carm. 79.42>	Latori urguenti edidit ista citus:
<theodulf. carm. 79.43>	"Rusticus est noster tali nunc ordine sermo,
<theodulf. carm. 79.44>	Unde salutetur primus in arte puer,
<theodulf. carm. 79.45>	Nec tenui vitta, solito nec fulminat ostro,
<theodulf. carm. 79.46>	Nec girum rotula currit amena suum.
<theodulf. carm. 79.47>	Te pia nostra pium nimium nimiumque salutat
<theodulf. carm. 79.48>	Turba poetarum semper amica tibi.
<theodulf. carm. 79.49>	Tu dominum simili nostro sermone saluta,
<theodulf. carm. 79.50>	Quaeso, tuum, sociis sicque "valeto, cane,
<theodulf. carm. 79.51>	Atque poetalem radiat quae .........
<theodulf. carm. 79.52>	Caesaris imperio quae bene paret ovans,
<theodulf. carm. 79.53>	Quae celer ingenio, fulgentis acumine sensus
<theodulf. carm. 79.54>	Artibus in cunctis ingeniosa viget:
<theodulf. carm. 79.55>	Maxime Clementem, merito qui nomine tali
<theodulf. carm. 79.56>	Ornatus claret et pietate probus;
<theodulf. carm. 79.57>	Inde Thomam, Gondacharum pariterque potentem,
<theodulf. carm. 79.58>	Mens quorum est similis mentis, Omere, tuae.
<theodulf. carm. 79.59>	Cetera seu resono modulanti carmina plectro
<theodulf. carm. 79.60>	Agmina tironum consociare para.
<theodulf. carm. 79.61>	Sicque mei domini cunctas optare salutes
<theodulf. carm. 79.62>	Mens valeat felix et caro compta bonis.
<theodulf. carm. 79.63>	Me reducem, quaeso, vestris onerate camenis,
<theodulf. carm. 79.64>	Ut mea vix referat pondus inorme celox,
<theodulf. carm. 79.65>	Sospes eamque tamen tantis conferta choreis,
<theodulf. carm. 79.66>	Plena poetarum cum mihi navis erit.
<theodulf. carm. 79.67>	Ergo his praemonitis et vultu laeta peractis
<theodulf. carm. 79.68>	Aspice signiferum nunc, puer, arte melos.
<theodulf. carm. 79.69>	Quod modicum subter conpactum cernis, amice,
<theodulf. carm. 79.70>	Multo aliud retinet quam sua verba sonent.
<theodulf. carm. 79.71>	Res miranda satis nimiumque simillima divis,
<theodulf. carm. 79.72>	Quae vorat et numquam est saciata cibis
<theodulf. carm. 79.73>	Quae rabidis crebro comandit faucibus escas,
<theodulf. carm. 79.74>	Et magis ingluvies eius aperta viget.
<theodulf. carm. 79.75>	Nocte thoro comedens propriis obvolvere merdis
<theodulf. carm. 79.76>	Gestit et est illi stercore tecta quies."