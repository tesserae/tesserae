<einh. Marc. ryth. 1.1>	Erat quidam exorcista Romae Petrus nomine,
<einh. Marc. ryth. 1.2>	Qui doctrinam magni Petri secutus apostoli
<einh. Marc. ryth. 1.2>	Veram fidem Iesu Christi praedicavit gentibus.
<einh. Marc. ryth. 2.1>	Malignorum adiurator iste fuit daemonum,
<einh. Marc. ryth. 2.2>	Atque atros verbo potens effugabat spiritus,
<einh. Marc. ryth. 2.3>	Perque signum sanctae crucis aegros sanos fecerat.
<einh. Marc. ryth. 3.1>	Quem pagani conprehensum duris nectunt vinculis
<einh. Marc. ryth. 3.2>	Ac per multa laniatum tormentorum genera
<einh. Marc. ryth. 3.3>	Ad extremum tenebroso manciparunt carceri.
<einh. Marc. ryth. 4.1>	Inprudentes arbitrati, quod per artus corporis
<einh. Marc. ryth. 4.2>	Poena inflicta praevaleret Christi fidem tollere,
<einh. Marc. ryth. 4.3>	Sed cor caelo fixum manens nescit flagris cedere.
<einh. Marc. ryth. 5.1>	Cui custos deputatus praefuit Artemius,
<einh. Marc. ryth. 5.2>	Qui reorum turbam diris constringebat vinculis,
<einh. Marc. ryth. 5.3>	Atque claustra caligosi servabat ergastuli.
<einh. Marc. ryth. 6.1>	Erat cui cara valde nata Virgo nomine,
<einh. Marc. ryth. 6.2>	Quae invasa praeferoci vexabatur daemone,
<einh. Marc. ryth. 6.3>	Et paterna saeva poena cruciabat pectora.
<einh. Marc. ryth. 7.1>	Quod cum Petrus comperisset compellat Artemium,
<einh. Marc. ryth. 7.2>	Monens simul et exhortans Christi miles inclitus,
<einh. Marc. ryth. 7.3>	Mercaretur sancta fide ut salutem filiae.
<einh. Marc. ryth. 8.1>	"Deum", dixit, "crede Christum, qui creavit omnia,
<einh. Marc. ryth. 8.2>	Qui caelum terramque sua continet in dextera,
<einh. Marc. ryth. 8.3>	Et qui miti potentatu protegit quod possidet."
<einh. Marc. ryth. 9.1>	Haec beato proferente Petro Christi famulo
<einh. Marc. ryth. 9.2>	Custos ille tenebrosi carceris Artemius
<einh. Marc. ryth. 9.3>	Plura dicta contra refert, sed eadem frivola:
<einh. Marc. ryth. 10.1>	"Non est", inquit, "verum, Petre, neque veri simile,
<einh. Marc. ryth. 10.2>	Meam tuus possit Christus ut salvare filiam,
<einh. Marc. ryth. 10.3>	Qui nullum suis exhibet solamen cultoribus.
<einh. Marc. ryth. 11.1>	Ferret, puto, si valeret, opem suis famulis,
<einh. Marc. ryth. 11.2>	Sed hoc illum non valere, produnt illa verbera,
<einh. Marc. ryth. 11.3>	Quae tu dudum propter ipsum tolerando deficis."
<einh. Marc. ryth. 12.1>	Ad haec Petrus vultu laeto pauca verba referens:
<einh. Marc. ryth. 12.2>	"Christum", inquit, "confitemur et in ipsum credimus,
<einh. Marc. ryth. 12.3>	Qui est solus saeculorum salvator et dominus.
<einh. Marc. ryth. 13.1>	Ipse valet quicquid sibi placuerit facere,
<einh. Marc. ryth. 13.2>	Tam caelo terraque potens quam et ponti fluctibus,
<einh. Marc. ryth. 13.3>	Cui servit totum suis caelum cum sideribus.
<einh. Marc. ryth. 14.1>	Ille potest, quandocumque sibi placet, solvere
<einh. Marc. ryth. 14.2>	Duros nexus catenarum, quibus vinctus teneor,
<einh. Marc. ryth. 14.3>	Et de cunctis tormentorum poenis tutum reddere.
<einh. Marc. ryth. 15.1>	Sed meum, credo, quod nolit impedire bravium,
<einh. Marc. ryth. 15.2>	Quin peccatis depurgatum pervenire faciat
<einh. Marc. ryth. 15.3>	Per tormenta passionis ad perennem gloriam.
<einh. Marc. ryth. 16.1>	Vellem tamen, o Artemi, faceres periculum,
<einh. Marc. ryth. 16.2>	Verum siet anne falsum, quod de Christo credimus,
<einh. Marc. ryth. 16.3>	Quodque illum tam potentem omnes esse dicimus."
<einh. Marc. ryth. 17.1>	Ad haec antri carceralis custos nondum credulus
<einh. Marc. ryth. 17.2>	"Fiat", ait, "quod hortaris, hodieque clareat,
<einh. Marc. ryth. 17.3>	Valeat quid Christus tuus, quem me rogas credere.
<einh. Marc. ryth. 18.1>	En ego nunc tuis vinclis superaddam vincula,
<einh. Marc. ryth. 18.2>	Teque ipsum tenebroso clausum linquo carcere,
<einh. Marc. ryth. 18.3>	Atque antri postes seris stringam firmioribus.
<einh. Marc. ryth. 19.1>	Si te tantis innodatum liberarit nexibus
<einh. Marc. ryth. 19.2>	Christus vester, ac solutum sospitem reddiderit
<einh. Marc. ryth. 19.3>	Credam illum atque deum colam sine dubio,
<einh. Marc. ryth. 20.1>	Ea tamen ratione si redemptam videro,
<einh. Marc. ryth. 20.2>	Ipso Christo faciente, meam caram filiam
<einh. Marc. ryth. 20.3>	Ab illius dominatu, quo vexatur, daemonis."
<einh. Marc. ryth. 21.1>	Tunc subridens fortis ille Petrus, Christi famulus;
<einh. Marc. ryth. 21.2>	"Fides", ait, "inbecilla confirmari poterit,
<einh. Marc. ryth. 21.3>	Si quae verbis promisisti, factis adimpleveris.
<einh. Marc. ryth. 22.1>	Meque humana sine ope atque amminiculo,
<einh. Marc. ryth. 22.2>	Isto taetro quo includor liberatum carcere."
<einh. Marc. ryth. 22.3>	Domus tuae limen pede penetrasse videris.
<einh. Marc. ryth. 23.1>	Et non tantum contemplatu, sed palmarum tactibus
<einh. Marc. ryth. 23.2>	Explorando conprobabis ipsum tibi adsistere,
<einh. Marc. ryth. 23.3>	Quem inclusum dimisisti tenebroso in carcere."
<einh. Marc. ryth. 24.1>	Ad haec verba crebro caput agitans Artemius,
<einh. Marc. ryth. 24.2>	Et non credens deum posse tanta bona facere,
<einh. Marc. ryth. 24.3>	Tali Petro servo Christi respondet affamine:
<einh. Marc. ryth. 25.1>	"Homo", inquit, "mente captus aliena loqueris,
<einh. Marc. ryth. 25.2>	Quod ex multis accidisse reor passionibus,
<einh. Marc. ryth. 25.3>	Quas tu diu propter sectam christianam sustines."
<einh. Marc. ryth. 26.1>	Ista dixit et abscessit, seque domum contulit,
<einh. Marc. ryth. 26.2>	Coniugique cuncta suae cognomento Candidae
<einh. Marc. ryth. 26.3>	Valde stupens atque mirans dicta Petri rettulit.
<einh. Marc. ryth. 27.1>	Cui coniux dubitanti corde fatur credulo,
<einh. Marc. ryth. 27.2>	Se mirari quod insanum voluisset dicere,
<einh. Marc. ryth. 27.3>	Quem audisset sospitatem sibi nunc promittere.
<einh. Marc. ryth. 28.1>	Nec hoc diu differendum esse quod promiserat,
<einh. Marc. ryth. 28.2>	Sed praesenti se facturum fateretur tempore,
<einh. Marc. ryth. 28.3>	Et quod dixit ac spopondit hodie clarescere.
<einh. Marc. ryth. 29.1>	Ille vero contra nitens uxorem increpitat,
<einh. Marc. ryth. 29.2>	Cur his verbis fidem daret et appellat fatuam,
<einh. Marc. ryth. 29.3>	Quia Christum deum Petri tam potentem crederet.
<einh. Marc. ryth. 30.1>	"Non est", ait, "numen ullum, sed nec ipse Iuppiter,
<einh. Marc. ryth. 30.2>	Quod eundem sic conclusum possit vinclis solvere,
<einh. Marc. ryth. 30.3>	Vel ex antri taetro lacu liberum dimittere."
<einh. Marc. ryth. 31.1>	Illa Petri verbis credens, quibus se promiserat,
<einh. Marc. ryth. 31.2>	Per virtutem Iesu Christi mira posse facere,
<einh. Marc. ryth. 31.3>	Tali sibi resistentem reppulit elogio:
<einh. Marc. ryth. 32.1>	"Hoc est", inquit, "quod augebit dei sui gloriam,
<einh. Marc. ryth. 32.2>	Cum per illum erit factum quod patrare nequeunt
<einh. Marc. ryth. 32.3>	Illa magna, quae a nobis nunc coluntur numina."
<einh. Marc. ryth. 33.1>	Haec dum simul ac vicissim alternando conferunt,
<einh. Marc. ryth. 33.2>	Atque solis orbe merso stellae noctem proferunt,
<einh. Marc. ryth. 33.3>	Ecce Petrus, ut promisit, adest admirantibus.
<einh. Marc. ryth. 34.1>	Signum crucis manu gestans, veste fulgens candida,
<einh. Marc. ryth. 34.2>	Seque verum Christi servum et non falsum aliquod
<einh. Marc. ryth. 34.3>	Esse monstrat, dum multorum contrectatur manibus.
<einh. Marc. ryth. 35.1>	Haec cernentem stupor ingens arripit Artemium,
<einh. Marc. ryth. 35.2>	Atque Petri sine mora pedibus advolvitur,
<einh. Marc. ryth. 35.3>	Deum solum verum Christum magnis clamans vocibus.
<einh. Marc. ryth. 36.1>	Hoc et coniux, hoc et cuncta consonat familia,
<einh. Marc. ryth. 36.2>	Esse nullum nisi Christum rerum potentissimum,
<einh. Marc. ryth. 36.3>	Quem beatus praedicasset Petrus atque coleret.
<einh. Marc. ryth. 37.1>	In adventu cuius ipsum, quod eorum filiam
<einh. Marc. ryth. 37.2>	Diu male possidendo vexabat, daemonium
<einh. Marc. ryth. 37.3>	Fugit statim et invitus dei virum praedicat,
<einh. Marc. ryth. 38.1>	Ut in alto palam atrox audiretur aere:
<einh. Marc. ryth. 38.2>	"Virtus", dicens, "Christi, Petre, in te manens pepulit
<einh. Marc. ryth. 38.3>	Me de illa, quam tenebam usque modo, virgine."
<einh. Marc. ryth. 39.1>	Haec tum Petro faciente per virtutem spiritus,
<einh. Marc. ryth. 39.2>	Fama velox per vicina statim loca volitans
<einh. Marc. ryth. 39.3>	Multos valde congregavit viros atque feminas.
<einh. Marc. ryth. 40.1>	Nam non minus quam trecenti convenere masculi,
<einh. Marc. ryth. 40.2>	Mulierum quoque maior numerus confluxerat,
<einh. Marc. ryth. 40.3>	Simul omnes admirantes sanctam Christi gloriam.
<einh. Marc. ryth. 41.1>	Etenim cernebant cuncti, quod in Christi nomine
<einh. Marc. ryth. 41.2>	Omnes morbi sanarentur per supernam gratiam,
<einh. Marc. ryth. 41.3>	Perque sacra Petri iussa pellerentur daemones.
<einh. Marc. ryth. 42.1>	Et videntes corde puro capere desiderant
<einh. Marc. ryth. 42.2>	Fidem Christi salutarem, simul atque flagitant,
<einh. Marc. ryth. 42.3>	Ut in sacri mererentur unda fontis ablui.
<einh. Marc. ryth. 43.1>	Huc statim vocante Petro venit Christi famulus
<einh. Marc. ryth. 43.2>	Magnus martyr et confessor Marcellinus presbiter,
<einh. Marc. ryth. 43.3>	Ut novellum confirmaret baptismate populum.
<einh. Marc. ryth. 44.1>	Quae dum essent adimpleta conpetenti ordine,
<einh. Marc. ryth. 44.2>	Nutu dei quater deni dies evoluti sunt,
<einh. Marc. ryth. 44.3>	Per quos sancti novae gentis nationem roborant.
<einh. Marc. ryth. 45.1>	Ut in Christo permanentes creaturas colere
<einh. Marc. ryth. 45.2>	Nolint, vitam neque istam velut magni quippiam
<einh. Marc. ryth. 45.3>	Amplectantur, immo velint propter ipsum perdere.
<einh. Marc. ryth. 46.1>	His exactis adest saevi missu lictor iudicis,
<einh. Marc. ryth. 46.2>	Iubens omnes qui fuissent taetro clausi carcere
<einh. Marc. ryth. 46.3>	Ad conspectum nocte prima arbitris adsistier.
<einh. Marc. ryth. 47.1>	Quod extemplo cum audisset atri custos carceris,
<einh. Marc. ryth. 47.2>	Blandis vinctos qui aderant, vocibus alloquitur,
<einh. Marc. ryth. 47.3>	Irent cuncti, quoquo versum vellet quisque pergere:
<einh. Marc. ryth. 48.1>	"Qui ad palmam", inquit, "regni pervenire cogitat,
<einh. Marc. ryth. 48.2>	Ille mecum ad sereni iudicis praesentiam,
<einh. Marc. ryth. 48.3>	Poenas ibi subiturus, pergere non dubitet.
<einh. Marc. ryth. 49.1>	Si quis vero nondum vitam mundialem spernere
<einh. Marc. ryth. 49.2>	Valet atque tormentorum est pavore territus,
<einh. Marc. ryth. 49.3>	Eat liber, quo voluntas illum sua tulerit."
<einh. Marc. ryth. 50.1>	Ecce autem iudex primo noctis gallicinio
<einh. Marc. ryth. 50.2>	Surgit vigil ac furenti voce iubet noxios
<einh. Marc. ryth. 50.3>	Suis omnes alligatos exhiberi visibus.
<einh. Marc. ryth. 51.1>	Huic praesto tenebrosi custos adstans carceris:
<einh. Marc. ryth. 51.2>	"Petrus", ait, "exorcista, quem puniri iusseras,
<einh. Marc. ryth. 51.3>	Per virtutem sui Christi cunctos vinctos solverat;
<einh. Marc. ryth. 52.1>	Et catenis absolutos ire iussit liberos,
<einh. Marc. ryth. 52.2>	Ipse tamen Marcellinum quendam secum retinens,
<einh. Marc. ryth. 52.3>	In qua semel missus erat permanet custodia."
<einh. Marc. ryth. 53.1>	Haec dicentem furibundus imperat vicarius
<einh. Marc. ryth. 53.2>	Plumbo caesum atque vinctum carceris Artemium
<einh. Marc. ryth. 53.3>	In obscuram atque artam recipi custodiam.
<einh. Marc. ryth. 54.1>	Sanctos vero Marcellinum atque Petrum martyres,
<einh. Marc. ryth. 54.2>	Quaestionem habiturus de illorum actibus,
<einh. Marc. ryth. 54.3>	Suo iubet saevus iudex tribunali adsistere.
<einh. Marc. ryth. 55.1>	Quos ut torvis coram stantes conspicatur vultibus,
<einh. Marc. ryth. 55.2>	Blandis primo conpellandos arbitratus vocibus,
<einh. Marc. ryth. 55.3>	Ut eorum permutaret mentium propositum:
<einh. Marc. ryth. 56.1>	"Poena", dixit, "vos minore plecti posse dicerem,
<einh. Marc. ryth. 56.2>	Nisi cunctos criminosos, qui vobiscum carceris
<einh. Marc. ryth. 56.3>	Antro clausi tenebantur, effugisse cernerem,
<einh. Marc. ryth. 57.1>	Et hoc factum vestro nossem christiano dogmate,
<einh. Marc. ryth. 57.2>	Per quod male miserorum mentibus inluditis,
<einh. Marc. ryth. 57.3>	Fascinantes ac fallentes magicis versutiis."
<einh. Marc. ryth. 58.1>	Cui magnus Christi martyr Marcellinus presbiter,
<einh. Marc. ryth. 58.2>	Forti pectus pietatis plenum gerens spiritu,
<einh. Marc. ryth. 58.3>	Pauca quidem, sed non parva, verba contra reddidit:
<einh. Marc. ryth. 59.1>	"Non est", inquit, "criminosus, nec dicendus noxius,
<einh. Marc. ryth. 59.2>	Qui omisso paganismo Christo coepit credere,
<einh. Marc. ryth. 59.3>	Atque illi sana mente serviendum iudicat.
<einh. Marc. ryth. 60.1>	Hoc qui facit, dei summi filius vocabitur,
<einh. Marc. ryth. 60.2>	Et a cunctis peccatorum absolutus sordibus,
<einh. Marc. ryth. 60.3>	Vere esse quod vocatur deo dante visitur."
<einh. Marc. ryth. 61.1>	Haec dicentem Marcellinum imperat minaciter
<einh. Marc. ryth. 61.2>	Saevus iudex sub duorum pugnis caesum subigi,
<einh. Marc. ryth. 61.3>	Et in locum omni luce qui careret conici.
<einh. Marc. ryth. 62.1>	In quo vitrum super humum fecit fractum spargier,
<einh. Marc. ryth. 62.2>	Ac desuper adsertorem veri nudum sternier,
<einh. Marc. ryth. 62.3>	Atque vinctum volutari illis in fragminibus,
<einh. Marc. ryth. 63.1>	Omni victu abstineri Christi iubens famulum:
<einh. Marc. ryth. 63.2>	Ut his poenis enecatus interiret propere,
<einh. Marc. ryth. 63.3>	Cui fidem extorquere se non posse viderat.
<einh. Marc. ryth. 64.1>	Tum deinde Petrum videns talibus adloquitur:
<einh. Marc. ryth. 64.2>	"Nolo", inquit, "arbitreris iterum eculeo
<einh. Marc. ryth. 64.3>	Te torquendum vel ignitis exurendum faculis.
<einh. Marc. ryth. 65.1>	Immo noris, quod nectendus nodis fortioribus
<einh. Marc. ryth. 65.2>	Stipitique adplicatus luce stabis crastina
<einh. Marc. ryth. 65.3>	Ac ferarum laniatu vitam brevi finies."
<einh. Marc. ryth. 66.1>	Tum beatus respondendo Petrus forti pectore,
<einh. Marc. ryth. 66.2>	Iram volens contumacis concitare iudicis,
<einh. Marc. ryth. 66.3>	Tali voce saevientem provocat insaniam:
<einh. Marc. ryth. 67.1>	"Cum Serenus vociteris, miror validissime,
<einh. Marc. ryth. 67.2>	Cur tam taetro voltum geras offuscatum nubilo,
<einh. Marc. ryth. 67.3>	Ut mensuram pervidere propriam non valeas.
<einh. Marc. ryth. 68.1>	Esse namque te mortalem universi novimus;
<einh. Marc. ryth. 68.2>	Et tu, velut quiddam magnum in te vigens maneat,
<einh. Marc. ryth. 68.3>	Grandes poenas comminaris christiano populo.
<einh. Marc. ryth. 69.1>	Stulta nimis ac feroci confidens audacia,
<einh. Marc. ryth. 69.2>	Inmortalem Christi fidem de credentum cordibus
<einh. Marc. ryth. 69.3>	Exturbari umquam posse poenis temporalibus.
<einh. Marc. ryth. 70.1>	Sacerdotem quidem Christi, quem rogare poteras,
<einh. Marc. ryth. 70.2>	Ut pro tuis exoraret plurimis excessibus,
<einh. Marc. ryth. 70.3>	Pugnis caesum atque vinctum mancipasti carceri.
<einh. Marc. ryth. 71.1>	De quo tamen tristi facto vero laetus gaudio
<einh. Marc. ryth. 71.2>	Magnus ille martyr Christi modo nihil queritur,
<einh. Marc. ryth. 71.3>	Immo rerum conditori dignas refert gratias."
<einh. Marc. ryth. 72.1>	His auditis efferatus tormentorum arbiter
<einh. Marc. ryth. 72.2>	Petrum iubet catenarum conprehensum pondere
<einh. Marc. ryth. 72.3>	Oneratum in obscuram recipi custodiam.
<einh. Marc. ryth. 73.1>	Et in cippo furibundus praecipit artissimo
<einh. Marc. ryth. 73.2>	Plantas simul atque crura pretiosi martyris
<einh. Marc. ryth. 73.3>	Ne abire praevaleret includendo comprimi.
<einh. Marc. ryth. 74.1>	Sed cum essent isto modo separati martyres,
<einh. Marc. ryth. 74.2>	Celso missus visitator caeli venit culmine
<einh. Marc. ryth. 74.3>	Ad beatum Christi testem consolandum angelus.
<einh. Marc. ryth. 75.1>	Qui dum sanctum invenisset vitro superpositum
<einh. Marc. ryth. 75.2>	Marcellinum sine veste nudo vinctum corpore,
<einh. Marc. ryth. 75.3>	Christo deo supplicantem, sicut erat solitus,
<einh. Marc. ryth. 76.1>	Solvit statim, et opertum indumentis propriis
<einh. Marc. ryth. 76.2>	Quoquo versus praecedentem se sequendum imperat,
<einh. Marc. ryth. 76.3>	Eo dicens perducentem, ubi Petrus fuerat.
<einh. Marc. ryth. 77.1>	Cumque esset illo ventum, verus dei nuntius,
<einh. Marc. ryth. 77.2>	Petro statim absoluto Marcellino praecipit,
<einh. Marc. ryth. 77.3>	Ut se ambo praecedentem sequerentur pariter.
<einh. Marc. ryth. 78.1>	Quem sequentes intraverunt domum quandam subito,
<einh. Marc. ryth. 78.2>	In qua erat congregatus christianus populus,
<einh. Marc. ryth. 78.3>	Qui per ipsos ad divinam doctrinam pervenerat.
<einh. Marc. ryth. 79.1>	Tum praecepit ille magnis angelus martyribus,
<einh. Marc. ryth. 79.2>	Ut catervam congregatam confirmare studeant
<einh. Marc. ryth. 79.3>	Per septena proximorum dierum volumina:
<einh. Marc. ryth. 80.1>	Ac tum demum saevienti se tyranno proferant
<einh. Marc. ryth. 80.2>	Ostendantque parum posse illius potentiam
<einh. Marc. ryth. 80.3>	Contra dei continentis cuncta providentiam.
<einh. Marc. ryth. 81.1>	Tum sequenti luce iussit iudex crudelissimus,
<einh. Marc. ryth. 81.2>	Ut ministri visitarent loca, quibus martyres
<einh. Marc. ryth. 81.3>	Clausos simul et ligatos custodiri iusserat.
<einh. Marc. ryth. 82.1>	Cumque ibi non repertos referentes dicerent,
<einh. Marc. ryth. 82.2>	Ire iussit et adduci una cum Artemio,
<einh. Marc. ryth. 82.3>	Eius quoque mulierem cognomento Candidam,
<einh. Marc. ryth. 83.1>	Atque natam eorundem nuncupatam Virginem,
<einh. Marc. ryth. 83.2>	De qua Petrus exorcista daemonem expulerat
<einh. Marc. ryth. 83.3>	Et purgatam regi Christo credulam reddiderat.
<einh. Marc. ryth. 84.1>	Hos adductos ille truci intuitus oculo,
<einh. Marc. ryth. 84.2>	Diis iussit, immo taetris ut litarent larvulis,
<einh. Marc. ryth. 84.3>	Atque sacram Christi fidem abnegando linquerent.
<einh. Marc. ryth. 85.1>	Et cum nolle pervidisset imperata facere,
<einh. Marc. ryth. 85.2>	Iussit saevos ut ingenti ruderum congerie
<einh. Marc. ryth. 85.3>	More pressi noxiorum necarentur pariter.
<einh. Marc. ryth. 86.1>	Qui cum vincti ducerentur viam per Aureliam,
<einh. Marc. ryth. 86.2>	Vident simul Marcellinum atque Petrum martyres,
<einh. Marc. ryth. 86.3>	Et cum eis multam valde populi frequentiam.
<einh. Marc. ryth. 87.1>	Quibus visis profugisse tremefactos asserunt,
<einh. Marc. ryth. 87.2>	Qui beatos confessores catenarum pondere
<einh. Marc. ryth. 87.3>	Praegravatos ac depressos puniendos traxerant.
<einh. Marc. ryth. 88.1>	Quos ut pii fugientes turba vidit populi,
<einh. Marc. ryth. 88.2>	Praecurrendo festinavit praevenire pavidos,
<einh. Marc. ryth. 88.3>	Ac mulcere cor furentum verbis coepit mitibus.
<einh. Marc. ryth. 89.1>	Sed non valens quod volebat pia plebs perficere
<einh. Marc. ryth. 89.2>	Loco fixos retentavit, donec Christi famulus
<einh. Marc. ryth. 89.3>	Marcellinus obtulisset salutarem hostiam.
<einh. Marc. ryth. 90.1>	Nam in specu, quo futura sperabatur passio,
<einh. Marc. ryth. 90.2>	Martyr Christi celebravit missarum sollemnia,
<einh. Marc. ryth. 90.3>	Quis completis abscesserunt quos abire iusserat.
<einh. Marc. ryth. 91.1>	Tum conversi Marcellinus atque Petrus martyres,
<einh. Marc. ryth. 91.2>	Ambo simul perfidorum alloquuntur populum
<einh. Marc. ryth. 91.3>	Atque tali furibundos conpellabant famine:
<einh. Marc. ryth. 92.1>	"En vidistis quod in nostra dicione fuerat,
<einh. Marc. ryth. 92.2>	Ut vos modo, quo vellemus, valeremus laedere
<einh. Marc. ryth. 92.3>	Et quos vinctos tenebatis vi ereptos tollere.
<einh. Marc. ryth. 93.1>	Sed hoc nolle christiana fecit patientia,
<einh. Marc. ryth. 93.2>	Quam suorum inserendo famulorum sensibus
<einh. Marc. ryth. 93.3>	Suo mites ac modestos Christus facit munere.
<einh. Marc. ryth. 94.1>	Et nunc quidem nos, superna suffragante gratia,
<einh. Marc. ryth. 94.2>	Hinc abire poteramus, si hoc ferret animus;
<einh. Marc. ryth. 94.3>	Vos econtra quid possitis, tandem palam dicite.
<einh. Marc. ryth. 95.1>	Tum frendentes ac frementes satanae satellites
<einh. Marc. ryth. 95.2>	Primo ipsum, quem trahebant trucidant Artemium
<einh. Marc. ryth. 95.3>	Ense duro ferientes effecerunt martyrem.
<einh. Marc. ryth. 96.1>	Cuius neci coniunxerunt coniugem ac filiam,
<einh. Marc. ryth. 96.2>	Quas per cryptae luminare praeceps datos obruunt
<einh. Marc. ryth. 96.3>	Saxis simul atque magnis harenarum molibus.
<einh. Marc. ryth. 97.1>	Tum beatos adsertores veritatis alligant
<einh. Marc. ryth. 97.2>	Marcellinum atque Petrum, avidos martyrii,
<einh. Marc. ryth. 97.3>	Adnectuntque catenatos arborum stipitibus,
<einh. Marc. ryth. 98.1>	Donec taetro nuntiarent tormentorum arbitri
<einh. Marc. ryth. 98.2>	Atque ipso conperirent decernente iudice,
<einh. Marc. ryth. 98.3>	Quali morte magni forent consumendi martyres.
<einh. Marc. ryth. 99.1>	Qui dum cuncta cognovisset gesta quaeque iusserat,
<einh. Marc. ryth. 99.2>	Nigram iubet intra silvam sanctos duci martyres
<einh. Marc. ryth. 99.3>	Et inibi capitalem capere sententiam.
<einh. Marc. ryth. 100.1>	Quo cum eos deduxissent daemonum satellites,
<einh. Marc. ryth. 100.2>	Illi laeti et alacres laudantesque dominum,
<einh. Marc. ryth. 100.3>	Locum suae passioni largiorem faciunt.
<einh. Marc. ryth. 101.1>	Nam et spinas atque vepres evellebant manibus
<einh. Marc. ryth. 101.2>	Ipsi suis, ut purgando terram puram redderent,
<einh. Marc. ryth. 101.3>	Sacrum erat quae illorum exceptura sanguinem.
<einh. Marc. ryth. 102.1>	Tunc orantes atque pacis sibi dantes osculum,
<einh. Marc. ryth. 102.2>	Genu flexo percussorem patienter perferunt,
<einh. Marc. ryth. 102.3>	Ac proiecta gravi petunt caelum carnis sarcina.
<einh. Marc. ryth. 103.1>	Quorum ipse, qui eosdem magnos Christi martyres
<einh. Marc. ryth. 103.2>	Ferro iussus iugulavit, se vidisse fassus est,
<einh. Marc. ryth. 103.3>	Carnis vinclis absolutos evolasse spiritus,
<einh. Marc. ryth. 104.1>	Forma quasi virginali tectos veste fulgida
<einh. Marc. ryth. 104.2>	Auro quoque radiantes ac gemmarum lumine,
<einh. Marc. ryth. 104.3>	Angelorum coruscantum circumdatos agmine,
<einh. Marc. ryth. 105.1>	Laetabundos cum inmensa lucis affluentia
<einh. Marc. ryth. 105.2>	Supra cuncta penetrando celsa mundi sidera
<einh. Marc. ryth. 105.3>	Sublevatos ad aeterna caeli regna scandere.
<einh. Marc. ryth. 106.1>	Duae quaedam referuntur Romae natae feminae,
<einh. Marc. ryth. 106.2>	Una dicta est Lucilla, Firminaque altera,
<einh. Marc. ryth. 106.3>	Veram puris retinentes Christi fidem cordibus.
<einh. Marc. ryth. 107.1>	Quae propinquae ter beati martyris Tiburtii,
<einh. Marc. ryth. 107.2>	Ad illius sacrosanctum assidentes tumulum,
<einh. Marc. ryth. 107.3>	Deo gratas vigilando ducebant excubias.
<einh. Marc. ryth. 108.1>	Quibus ipse cum beatis semet comitantibus
<einh. Marc. ryth. 108.2>	Marcellino atque Petro manifeste rettulit
<einh. Marc. ryth. 108.3>	Per soporem, ubi sacra iacuissent corpora.
<einh. Marc. ryth. 109.1>	Eorundem electorum atque simul admonet,
<einh. Marc. ryth. 109.2>	Ut euntes absque mora illa statim auferant,
<einh. Marc. ryth. 109.3>	Et in crypta suum prope curent corpus ponere.
<einh. Marc. ryth. 110.1>	Quae praeceptis obsequentes nigram silvam adeunt,
<einh. Marc. ryth. 110.2>	Sublatosque beatorum inde portant cineres,
<einh. Marc. ryth. 110.3>	Et in specu deponentes iusso loco tumulant.
<einh. Marc. ryth. 111.1>	Quas ad ista peragenda adiuvasse referunt
<einh. Marc. ryth. 111.2>	Duos quosdam de sacratae sedis apostolicae
<einh. Marc. ryth. 111.3>	Clericis, quos ordo sacer nominat acolitos.
<einh. Marc. ryth. 112.1>	Haec ut gesta referuntur retulisse adserunt
<einh. Marc. ryth. 112.2>	Illum ipsum, qui eosdem interemit martyres,
<einh. Marc. ryth. 112.3>	Et ab illo didicisse Damasum pontificem,
<einh. Marc. ryth. 113.1>	Cum aetate puerili per eadem tempora
<einh. Marc. ryth. 113.2>	Sub magistro ministraret et ad magnum cresceret
<einh. Marc. ryth. 113.3>	Rerum culmen, tunc Romana lector in ecclesia;
<einh. Marc. ryth. 114.1>	Post haec cuncta memorasse ac mandasse litteris,
<einh. Marc. ryth. 114.2>	Cum illius almae sedis obtineret apicem,
<einh. Marc. ryth. 114.3>	Et in tota principatu polleret ecclesia".
<einh. Marc. ryth. 115.1>	Ille autem, qui beatos martyres percusserat,
<einh. Marc. ryth. 115.2>	Dorotheus cognomento, per divinam gratiam
<einh. Marc. ryth. 115.3>	Ad baptismi sacramentum pervenisse dicitur:
<einh. Marc. ryth. 116.1>	Sacram sedem tunc regente Iulio pontifice,
<einh. Marc. ryth. 116.2>	Publicam simul puramque gessit paenitentiam
<einh. Marc. ryth. 116.3>	Atque morum probitate consequi promeruit
<einh. Marc. ryth. 117.1>	Sempiterni salvatoris salutarem gratiam
<einh. Marc. ryth. 117.2>	Per illorum, quos percussit, beatorum martyrum
<einh. Marc. ryth. 117.3>	Nunc et semper memorandam miram patientiam,
<einh. Marc. ryth. 118.1>	Qui de mundo triumphantes principe diabolo
<einh. Marc. ryth. 118.2>	In supernis collocati semper gaudent sedibus
<einh. Marc. ryth. 118.3>	Coram Christo per aeterna saeculorum saecula.