<milo_eln. sobr. praef. 1>	Sobrietas caput huius erit finisque libelli,
<milo_eln. sobr. praef. 2>	Pro qua distinctas acies ad bella vocavi
<milo_eln. sobr. praef. 3>	Telaque divinis collegi plura pharetris.
<milo_eln. sobr. praef. 4>	Milo sacerdotum minimus peccamine magnus,
<milo_eln. sobr. praef. 5>	Praesul Amande, tuam qui scripsi carmine vitam,
<milo_eln. sobr. praef. 6>	Hunc ego, lector, ovans calamo currente notavi.
<milo_eln. sobr. praef. 7>	Cum monachos nostros iam vespertina sinaxis
<milo_eln. sobr. praef. 8>	Cogeret ad solitos dicendos cantibus hymnos,
<milo_eln. sobr. praef. 9>	Immeritum me stare choro tunc compulit ordo
<milo_eln. sobr. praef. 10>	Maerentem pro causa animae scelerumque meorum.
<milo_eln. sobr. praef. 11>	Tunc praecentor agens fraternam hac voce cohortem
<milo_eln. sobr. praef. 12>	Sustulit elatum super alta cacumina rithmum:
<milo_eln. sobr. praef. 13>	"Hymnos, o socii, cantate et cantica Sion."
<milo_eln. sobr. praef. 14>	Quo cantu admoniti qui stabant arte periti,
<milo_eln. sobr. praef. 15>	Emissas reboant alta usque ad sidera voces:
<milo_eln. sobr. praef. 16>	"Sedimus ignotos dirae Babylonis ad amnes,
<milo_eln. sobr. praef. 17>	In ramis salicum suspendimus organa nostra" -
<milo_eln. sobr. praef. 18>	Namque hic psalmus erat, quem tunc chorus ille canebat -
<milo_eln. sobr. praef. 19>	Se neque posse aliena in terra dicere carmen
<milo_eln. sobr. praef. 20>	Illud, in antiqua patria quod ferre solebant,
<milo_eln. sobr. praef. 21>	Hic quia captivi lacrimosis planctibus irent.
<milo_eln. sobr. praef. 22>	His ego tunc stupui; postquam me corde recepi,
<milo_eln. sobr. praef. 23>	Mente revolvebam patrum documenta priorum
<milo_eln. sobr. praef. 24>	Percepique, bonis gula quod contraria cunctis
<milo_eln. sobr. praef. 25>	Esset, florigero pro qua depulsus ab horto
<milo_eln. sobr. praef. 26>	Primus Adam vallem natos generavit in istam,
<milo_eln. sobr. praef. 27>	Quo puer a cunis et matris ab ubere vagit.
<milo_eln. sobr. praef. 28>	Ac veluti populus sancta a tellure fugatus
<milo_eln. sobr. praef. 29>	Septimanisque decem annorum in Babylone locatus
<milo_eln. sobr. praef. 30>	Fletibus organicos cantus mutavit amaris,
<milo_eln. sobr. praef. 31>	Non aliter nobis hac in convalle gemendum.
<milo_eln. sobr. praef. 32>	Haec mihi causa fuit hos versu scribere trenos.
<milo_eln. sobr. praef. 33>	Suggere verba mihi veniens, o spiritus alme,
<milo_eln. sobr. praef. 34>	Sensibus inque meis rorem diffunde supernum,
<milo_eln. sobr. praef. 35>	Ut, quod lingua canit, faciat manus, actio firmet,
<milo_eln. sobr. praef. 36>	Sermo meus sit cordi habilis, suasibilis auri,
<milo_eln. sobr. praef. 37>	Corrigat auditus, lectus struat ordinet actus.
<milo_eln. sobr. praef. 38>	Tunc certo sonitu tuba belli classica clanget,
<milo_eln. sobr. praef. 39>	Tunc non vanescent nec in aera verbera abibunt,
<milo_eln. sobr. praef. 40>	Si concordet opus calamo, si dextera plectro.
<milo_eln. sobr. praef. 41>	Annue, Christe, queam quo laudes sobrietatis
<milo_eln. sobr. praef. 42>	Promere, dactilicis et scribere digna Camenis.

<milo_eln. sobr. 1.1>	Hebraicus populus semper peccare suetus,
<milo_eln. sobr. 1.2>	A Solymis profugus patriisque abductus ab arvis
<milo_eln. sobr. 1.3>	Et nimis ille suo miser ab Iordane remotus
<milo_eln. sobr. 1.4>	Plangebat circum Babylonica flumina tristis.
<milo_eln. sobr. 1.5>	Conditione pari, parili non crimine capti
<milo_eln. sobr. 1.6>	Fletibus augebant plebis lamenta prophetae.
<milo_eln. sobr. 1.7>	Maerentem vidit Chobar alveus Ezechielem;
<milo_eln. sobr. 1.8>	Qui gravitas nostro fertur sermone Latino;
<milo_eln. sobr. 1.9>	Quem dicunt Tigrin; de quo Raphahele iubente
<milo_eln. sobr. 1.10>	Extractus piscis caecatum lumine Tobin
<milo_eln. sobr. 1.11>	Reddidit exactos luci post quatuor annos;
<milo_eln. sobr. 1.12>	Vatidicus Danihel iuxta quem somnia vidit
<milo_eln. sobr. 1.13>	Multaque divinis capiens oracula signis
<milo_eln. sobr. 1.14>	Tempora venturi Christi descripsit in orbem.
<milo_eln. sobr. 1.15>	Eufrates quoque Hieremiae lumbare putrescens
<milo_eln. sobr. 1.16>	Abdidit, historice si dictum creditur actum. -
<milo_eln. sobr. 1.17>	Haec alias: fletus causas nunc pande petenti,
<milo_eln. sobr. 1.18>	Spiritus alme, mihi (Aonias non invoco Musas,
<milo_eln. sobr. 1.19>	Pierides Siculis mixtae iam longius absint);
<milo_eln. sobr. 1.20>	Da mihi, quod dicam; da, linguae ut concinat actus.
<milo_eln. sobr. 1.21>	Exulibus patriae miseris absentia sanctae
<milo_eln. sobr. 1.22>	Venerat in mentem et speciosi culmina Sion:
<milo_eln. sobr. 1.23>	In quo conspicui steterat prius aula sacelli:
<milo_eln. sobr. 1.24>	Quod Salomon quondam ter cocto ornaverat auro;
<milo_eln. sobr. 1.25>	Quo Parius lapis et hiacinthina vela nitebant,
<milo_eln. sobr. 1.26>	Beselehel docta quae neverat arte peritus
<milo_eln. sobr. 1.27>	De tenui lana, quam pectunt arbore Seres,
<milo_eln. sobr. 1.28>	Serica purpureis intexens stamina tramis;
<milo_eln. sobr. 1.29>	Quo sancta, a sacris cortina aurata sequestrat;
<milo_eln. sobr. 1.30>	Arca ubi de lignis obrizo tecta metallo
<milo_eln. sobr. 1.31>	Cum tabulis manna servans virgamque Aaronis,
<milo_eln. sobr. 1.32>	Quae cum flore nucem peperit, sine semine fructum:
<milo_eln. sobr. 1.33>	Nucleus ex virga genitus de virgine Christus.
<milo_eln. sobr. 1.34>	Sic patriarcha Iacob tres nudat cortice virgas,
<milo_eln. sobr. 1.35>	Ut varios ovium foetus conceptibus edat,
<milo_eln. sobr. 1.36>	Dum pastae ad potum monitu pastoris aguntur:
<milo_eln. sobr. 1.37>	Qui sitit huc veniat, quo vitae pocula sumat.
<milo_eln. sobr. 1.38>	Sed breviter virgas quas diximus arbore sumptas
<milo_eln. sobr. 1.39>	Expediam, si rite patrum documenta recordor:
<milo_eln. sobr. 1.40>	Ex platani foliis, umbra quia spiritus alma
<milo_eln. sobr. 1.41>	Sanctus in umbrata formavit virgine Christum:
<milo_eln. sobr. 1.42>	Hinc cortex storacis, suaves quia spargit odores
<milo_eln. sobr. 1.43>	Virgo deum gignens, quem radix signat Iesse;
<milo_eln. sobr. 1.44>	Virga nucis, Christus quoniam nucis est cibus intus
<milo_eln. sobr. 1.45>	(Cerne deum nostro velatum corpore Christum).
<milo_eln. sobr. 1.46>	Sed tamen, ut coeptum repetam iam carmine planctum,
<milo_eln. sobr. 1.47>	Captivus populus cur fleverit, explicet ordo.
<milo_eln. sobr. 1.48>	Rege sub infando Nabugodonosor Nabuzardan,
<milo_eln. sobr. 1.49>	Miles sive coquus qui nomine, turpior actu
<milo_eln. sobr. 1.50>	Extitit et raptor, quo non sceleratior alter.
<milo_eln. sobr. 1.51>	Hic domini templum toto venerabile saeclo
<milo_eln. sobr. 1.52>	Iure ministerii spoliavit et ignibus arsit.
<milo_eln. sobr. 1.53>	Aurea vasa dei ferventis ab igne culinae
<milo_eln. sobr. 1.54>	Immundis manibus tractabat, spurcus ut ollas,
<milo_eln. sobr. 1.55>	Ex quibus ardentes rapiebat furcifer escas.
<milo_eln. sobr. 1.56>	Partem vasorum rex abstulit; iste reliquit
<milo_eln. sobr. 1.57>	Improbus intactum nil et nihil inviolatum.
<milo_eln. sobr. 1.58>	Principibus fretus septenis rex prius urbem
<milo_eln. sobr. 1.59>	Obsedit clausit patefecit diruit arsit;
<milo_eln. sobr. 1.60>	Iste manus audax nec ab ipso altare removit.
<milo_eln. sobr. 1.61>	Hic capitella, bases confregit ad usque columnas;
<milo_eln. sobr. 1.62>	Iste etiam vitreum mare transtulit in Babylonem
<milo_eln. sobr. 1.63>	Et labrum ac ciatos, alas lebetesque creagras.
<milo_eln. sobr. 1.64>	Iste sacerdotes et septem consiliares
<milo_eln. sobr. 1.65>	Bellacesque viros et scribas atque eunuchos
<milo_eln. sobr. 1.66>	Tyronesque probos iugulavit fudit abegit,
<milo_eln. sobr. 1.67>	Rex quibus infandus (sed huic feritate secundus)
<milo_eln. sobr. 1.68>	Clemens ante fuit: nulla hic pietate pepercit
<milo_eln. sobr. 1.69>	Crudelis cunctis, solo hoc laudabilis actu:
<milo_eln. sobr. 1.70>	Pauperibus nudis vacua in tellure relictis.
<milo_eln. sobr. 1.71>	Mystica cuncta tibi lectori haec lectio signat.
<milo_eln. sobr. 1.72>	Rex ferus est zabulus, cuius coquus impietatis
<milo_eln. sobr. 1.73>	Illud erit vitium, quod gastrimargia fertur,
<milo_eln. sobr. 1.74>	Ecclesiae in populos quae vastos suscitat ignes.
<milo_eln. sobr. 1.75>	Pauperibus parcit, quia his dominatur egestas:
<milo_eln. sobr. 1.76>	Divitibus patulas in fauces ingerit offas.
<milo_eln. sobr. 1.77>	Dicam, quod dolor est: sacratis impia vasis
<milo_eln. sobr. 1.78>	Turpiter adtactis iam nullum praebet honorem.
<milo_eln. sobr. 1.79>	Hinc fuit hic luctus, quo nostri carminis ordo
<milo_eln. sobr. 1.80>	Coeperat; hoc fixum lector sibi mente recondat.
<milo_eln. sobr. 1.81>	Quod Babylon signat, scelerum confusio nostra est,
<milo_eln. sobr. 1.82>	Robustus contra dominum quam struxerat hostis,
<milo_eln. sobr. 1.83>	Qui zabulum pingit cuiusque superbia turris
<milo_eln. sobr. 1.84>	Cum structore suo lapso lapsura per aevum,
<milo_eln. sobr. 1.85>	Qui cupit humanas iugiter venarier escas.
<milo_eln. sobr. 1.86>	Fluminis hic fluxus, quod mundi ab origine fluxit;
<milo_eln. sobr. 1.87>	Iste locus salicum, quo multus surgit amaror;
<milo_eln. sobr. 1.88>	Organa quo cessant, quia tristia plura resultant.
<milo_eln. sobr. 1.89>	Has Babylonis aquas meretrix aurata retentat,
<milo_eln. sobr. 1.90>	Exul quod vidit domini sinmista Iohannes,
<milo_eln. sobr. 1.91>	Qui gustum melioris aquae de pectore Iesu
<milo_eln. sobr. 1.92>	Hausit et in totum ructavit pocula mundum,
<milo_eln. sobr. 1.93>	Laetificatque dei hic fluminis impetus urbem.
<milo_eln. sobr. 1.94>	Sic missi Siloe vadit piscina silenter,
<milo_eln. sobr. 1.95>	Ad quam missus abit caecus genetrice creatus,
<milo_eln. sobr. 1.96>	Hac quoque fotus aqua remeat visumque reportat
<milo_eln. sobr. 1.97>	Et docet indociles; synagoga pulsus Iesum
<milo_eln. sobr. 1.98>	Invenit in templo, credit veneratur adorat.
<milo_eln. sobr. 1.99>	Nos Evae ex utero caecos generatio fudit;
<milo_eln. sobr. 1.100>	Tunc oculos clausit, cum delectabile pomum
<milo_eln. sobr. 1.101>	Vidit et acceptum morsu cum morte momordit.
<milo_eln. sobr. 1.102>	Sed pia lux Christus, quae mundum illuminat omnem,
<milo_eln. sobr. 1.103>	Venit et amissum iam lumen reddidit orbi.
<milo_eln. sobr. 1.104>	Exulibus nobis paradisi sede fugatis
<milo_eln. sobr. 1.105>	Si venit in mentem patriae mutatio nostrae,
<milo_eln. sobr. 1.106>	Flebilibus lacrimis vita plangamus in ista,
<milo_eln. sobr. 1.107>	Laetius antiquos donec redeamus ad hortos.
<milo_eln. sobr. 1.108>	Hoc lamento etenim quisquis modo flere recusat,
<milo_eln. sobr. 1.109>	Flebit in aeternum, cum iusti gaudia habebunt.
<milo_eln. sobr. 1.110>	Nos sibi templa pius Salomon rex ille paravit.
<milo_eln. sobr. 1.111>	Pacificus, pacis qui foedera liquit alumnis,
<milo_eln. sobr. 1.112>	Nos tenues auro sensus ditescere fecit:
<milo_eln. sobr. 1.113>	Non peregrina petens, sed corpus ad aethera librans,
<milo_eln. sobr. 1.114>	Dum limum fragilem caelestem duxit ad aulam,
<milo_eln. sobr. 1.115>	Argenti servis tractanda talenta reliquit:
<milo_eln. sobr. 1.116>	Nos sumus hi servi, pretio quia sanguinis empti.
<milo_eln. sobr. 1.117>	Perforet ista tuas aures, o lector, inauris,
<milo_eln. sobr. 1.118>	Ista philacteria et tibi timpora frontis adornent,
<milo_eln. sobr. 1.119>	Lamina compta tibi lapidum fulgore corusco
<milo_eln. sobr. 1.120>	Non oculis absit, non pilleus iste capillos
<milo_eln. sobr. 1.121>	Deserat: ut canos sensus in pectore gestes,
<milo_eln. sobr. 1.122>	Ut manibus libros, ut nigros semine campos
<milo_eln. sobr. 1.123>	Ore legens et mente tenens sis plenus odoris
<milo_eln. sobr. 1.124>	Frugiferi spinisque carens sis culmus opimus,
<milo_eln. sobr. 1.125>	Quo granum superi condaris in horrea caeli.
<milo_eln. sobr. 1.126>	Disce igitur repetens formati ab origine mundi,
<milo_eln. sobr. 1.127>	Sobrietatis honos quantum viguisse legatur
<milo_eln. sobr. 1.128>	Ingluviesque simul quantum damnosa probetur.
<milo_eln. sobr. 1.129>	Primus Adam manibus formatus cunctipotentis
<milo_eln. sobr. 1.130>	Ieiunus, paradise, tuus fuit incola felix.
<milo_eln. sobr. 1.131>	Punicei post haec captus dulcedine pomi,
<milo_eln. sobr. 1.132>	Dum nimis indulget seductae mollior Evae,
<milo_eln. sobr. 1.133>	Elisiis fugiens, peregrinus et exul, ab oris
<milo_eln. sobr. 1.134>	Milibus annorum flevit sub Tartara quinque.
<milo_eln. sobr. 1.135>	Haec Christus veniens damnosa piacula solvit;
<milo_eln. sobr. 1.136>	Pro temere acceptis ex ramis arboris escis
<milo_eln. sobr. 1.137>	Fellea gustavit clavisque ad cornua ligni
<milo_eln. sobr. 1.138>	Transfixus palmis loetum persensit amarum;
<milo_eln. sobr. 1.139>	Tartaream sedem penitrans primum inde parentem
<milo_eln. sobr. 1.140>	Extulit et noto iam tandem reddidit horto.
<milo_eln. sobr. 1.141>	Hystoricus Moyses, dum patrum digerit actus,
<milo_eln. sobr. 1.142>	Monstrat inauditas prius hac ratione figuras
<milo_eln. sobr. 1.143>	Inque superficie clausam tenet ille medullam,
<milo_eln. sobr. 1.144>	Quam veniens dominus legislatorque retexit,
<milo_eln. sobr. 1.145>	Hordea qui fregit, dum turbas pane refecit.
<milo_eln. sobr. 1.146>	Noe iustitiae merito servatus in arca,
<milo_eln. sobr. 1.147>	Dum cataclismus aquis totum desaevit in orbem,
<milo_eln. sobr. 1.148>	Extitit inlaesus, mundo pereunte superstes.
<milo_eln. sobr. 1.149>	Aptatam ternis cameris distinctius arcam
<milo_eln. sobr. 1.150>	Explicat; haec homines, volucres pecudesque ferasque
<milo_eln. sobr. 1.151>	Continet hisque gradus meritorum insignia reddunt.
<milo_eln. sobr. 1.152>	Longum est multiplices versu monstrare figuras
<milo_eln. sobr. 1.153>	Et triplices sensus trimoda cantare Camena:
<milo_eln. sobr. 1.154>	Disce, precor, vitae documentum, lector, honestae:
<milo_eln. sobr. 1.155>	Ingluvie ventris per foeda cadavera corvus
<milo_eln. sobr. 1.156>	Discurrens avido dum complet guttura rostro,
<milo_eln. sobr. 1.157>	Ulterius non vult intra arcae claustra teneri.
<milo_eln. sobr. 1.158>	Non homo, non serpens, non reptile, non leo frendens,
<milo_eln. sobr. 1.159>	Non elephas grandis membris gibberque camelus
<milo_eln. sobr. 1.160>	Est ausus patulis arcae prodire cavernis,
<milo_eln. sobr. 1.161>	Usquequo deficeret transacti causa pericli;
<milo_eln. sobr. 1.162>	Facta in amore gulae velox oblivio vitae
<milo_eln. sobr. 1.163>	Servatae: sic gastrimargia reddita mundo.
<milo_eln. sobr. 1.164>	Quam prior hic corvus docet impietate magistra,
<milo_eln. sobr. 1.165>	Sobrius ille Noe dum claustris conditur arcae;
<milo_eln. sobr. 1.166>	Ut tamen evasit mundo iam liber aperto,
<milo_eln. sobr. 1.167>	Insolito dum mutat aquas per labra Liaeo,
<milo_eln. sobr. 1.168>	Tegmine nudatus nato derisus ab uno
<milo_eln. sobr. 1.169>	Hic prior excepit, quid Bacchica munera possent.
<milo_eln. sobr. 1.170>	Evigilans Noe (lector, vigilare memento:
<milo_eln. sobr. 1.171>	Dormit enim graviter, qui potibus ilia complet)
<milo_eln. sobr. 1.172>	Auditu didicit, quae Cham sibi filius egit.
<milo_eln. sobr. 1.173>	Non tamen auctorem scelerati iniuria facti
<milo_eln. sobr. 1.174>	Cham patrem tetigit: Chanaan maledictus abivit.
<milo_eln. sobr. 1.175>	Perfidiae, Iudaea, tuae cognosce figuras,
<milo_eln. sobr. 1.176>	Quae Christo moriente tuis maledicta precaris
<milo_eln. sobr. 1.177>	Reliquiarum avidis dimittens fragmina natis:
<milo_eln. sobr. 1.178>	Uvam quam mandis, qua nati dente stupescunt,
<milo_eln. sobr. 1.179>	Uva haec est Christus; mors est iuvenilis acerba.
<milo_eln. sobr. 1.180>	Hinc Sodomita satur nimiisque gravatus in escis,
<milo_eln. sobr. 1.181>	Quem cremat ignito lutulenta ardore libido,
<milo_eln. sobr. 1.182>	Pro merito periit, quia sulphure coctus et igne est,
<milo_eln. sobr. 1.183>	Totaque pentapolis fervens ardore putente
<milo_eln. sobr. 1.184>	Usque hodie praebet monimenta tuentibus ipsam,
<milo_eln. sobr. 1.185>	Dum gignit fructus incerto tempore inertes.
<milo_eln. sobr. 1.186>	Figmentumque salis coniunx mutata sapores
<milo_eln. sobr. 1.187>	Mentibus infundit; cuius meminisse necesse est,
<milo_eln. sobr. 1.188>	Si mundum refugo cupias post linquere tergo.
<milo_eln. sobr. 1.189>	Laudabo et plangam te, Loth, patriarcha beate,
<milo_eln. sobr. 1.190>	Vincere praevaluit quem non Sodomiticus ardor,
<milo_eln. sobr. 1.191>	Non ignis, patriam qui totam absumpsit avitam:
<milo_eln. sobr. 1.192>	Dum Segor a vitula post consternante recedis
<milo_eln. sobr. 1.193>	Ad montem aufugiens virtutum, culmine in ipso
<milo_eln. sobr. 1.194>	Sterneris, heu nimio dum figis bassia Baccho,
<milo_eln. sobr. 1.195>	Et tales generas natos natabus ab ipsis,
<milo_eln. sobr. 1.196>	Ecclesiam domini qui non intrare merentur.
<milo_eln. sobr. 1.197>	Dic, saetose Esau, plena confise pharetra,
<milo_eln. sobr. 1.198>	Dum redis esuriens, venabula cassa reportans,
<milo_eln. sobr. 1.199>	Primitiva tua quae vendere causa subegit:
<milo_eln. sobr. 1.200>	Vile holus anne cicer seu lentis coctio rubrae?
<milo_eln. sobr. 1.201>	Ingluvies ventris, quae gastrimargia Achivo
<milo_eln. sobr. 1.202>	Dicitur eloquio, quam princeps ille coquorum
<milo_eln. sobr. 1.203>	Signat templa dei qui polluit ignibus arsit,
<milo_eln. sobr. 1.204>	Turpiter addictum stravit; minoravit abegit
<milo_eln. sobr. 1.205>	Nobile pulmentum: benedictio vendita, Iacob
<milo_eln. sobr. 1.206>	Quam meruit, fratris qui plantam in ventre prehendit:
<milo_eln. sobr. 1.207>	Victus in hoc bello, quia muro clausus amico
<milo_eln. sobr. 1.208>	Exiit ille foras iam doctior arte, secundo.
<milo_eln. sobr. 1.209>	Lente avidum stravit captumque legumine pavit;
<milo_eln. sobr. 1.210>	Ultime deceptum materna fraude subegit,
<milo_eln. sobr. 1.211>	Quae pelles hirtas leni superaddere pelli
<milo_eln. sobr. 1.212>	Arte laboravit domini consulta recordans,
<milo_eln. sobr. 1.213>	Disceret ut maior frater servire minori.
<milo_eln. sobr. 1.214>	Plurima praeteriens ad te iam sermo meabit,
<milo_eln. sobr. 1.215>	Plebs Hebraea, iuges augens peccamine noxas.
<milo_eln. sobr. 1.216>	Post iter insolitum in pelagus Pharaone subacto
<milo_eln. sobr. 1.217>	Cum ducibus cunctis et equis ad bella iugatis,
<milo_eln. sobr. 1.218>	Pocula post saxis, post escas imbribus actas -
<milo_eln. sobr. 1.219>	Manna, tibi, cibus ille levis, quo nausia facta est -
<milo_eln. sobr. 1.220>	Dum quaeris fartas Aegypti carnibus ollas
<milo_eln. sobr. 1.221>	Et venit ad mentem cucumis porrique pepones,
<milo_eln. sobr. 1.222>	Non prius a solito cessasti murmure, donec
<milo_eln. sobr. 1.223>	Turbinis inpulsu veniat tibi crassa coturnix.
<milo_eln. sobr. 1.224>	Heu! male quaesitas rodebas dentibus escas,
<milo_eln. sobr. 1.225>	Nec cibus ille tuo defecit ab ore cupitus.
<milo_eln. sobr. 1.226>	Iam gravis ille furor divinae caelitus irae
<milo_eln. sobr. 1.227>	Te super exarsit fecitque intrare sepulcra
<milo_eln. sobr. 1.228>	Donastique loco quod habet hodie usque vocamen.
<milo_eln. sobr. 1.229>	Sole quater deno post haec spoliata magistro,
<milo_eln. sobr. 1.230>	Qui domino asstabat super alta cacumina montis,
<milo_eln. sobr. 1.231>	Ut legem accipiat pro te ieiunia ducens,
<milo_eln. sobr. 1.232>	Ipsa thoris recubans montis radice sub ipsa,
<milo_eln. sobr. 1.233>	De quo divinas voces audire solebas,
<milo_eln. sobr. 1.234>	Immemor occumbis tantorum facta bonorum:
<milo_eln. sobr. 1.235>	Torquibus et bullis raptis et inauribus aureis
<milo_eln. sobr. 1.236>	Lascivam vitulam camuris in cornibus Isim
<milo_eln. sobr. 1.237>	Formasti, quam prona iacens veneraris et oras,
<milo_eln. sobr. 1.238>	Quatinus hostiles Chanaan tibi subiuget enses
<milo_eln. sobr. 1.239>	Collaque te faciat regum calcare subacta,
<milo_eln. sobr. 1.240>	Ducat et in terram te lacte et melle fluentem
<milo_eln. sobr. 1.241>	Fidaque bellatrix crabrones mittat Evaeis,
<milo_eln. sobr. 1.242>	Quae percussa gravi stimulo pungentis asili
<milo_eln. sobr. 1.243>	Longius a Graeca fugiens regione remota est.
<milo_eln. sobr. 1.244>	Forsitan eius erit custodia cautior in te,
<milo_eln. sobr. 1.245>	Centenis oculis quam Argus servare nequivit?
<milo_eln. sobr. 1.246>	Non aliquis pudor inde tibi, gens saxea, venit
<milo_eln. sobr. 1.247>	Hanc coluisse deam, quam vespa irata repellat
<milo_eln. sobr. 1.248>	A patria et fluctus faciat transnare marinos,
<milo_eln. sobr. 1.249>	Voce prophetali sanctus quod et exprobrat Osee?
<milo_eln. sobr. 1.250>	Iamque choris factis summis concentibus hymnos
<milo_eln. sobr. 1.251>	Aptabas, Moyses quibus alto a culmine montis
<milo_eln. sobr. 1.252>	Auditis linquens sublimia venit ad ima,
<milo_eln. sobr. 1.253>	Aurea quo stabat cornuta fronte iuvenca
<milo_eln. sobr. 1.254>	Nulli aptanda iugo neque sinum ad lactis agenda.
<milo_eln. sobr. 1.255>	His dux accensus, radiis cornutus et ipse,
<milo_eln. sobr. 1.256>	Insolita fervens feritate cucurrit et illam
<milo_eln. sobr. 1.257>	Arripuit fregit combussit sparsit aquavit;
<milo_eln. sobr. 1.258>	His quoque te potavit aquis, ut scire valeres
<milo_eln. sobr. 1.259>	Posse deum nullum, qui mansus et haustus, haberi.
<milo_eln. sobr. 1.260>	Tunc quoque Leviticos sensisti durius enses
<milo_eln. sobr. 1.261>	Mactatis satians inferni milibus Orcum.
<milo_eln. sobr. 1.262>	Sic parcus Moyses et amicus sobrietatis
<milo_eln. sobr. 1.263>	Ieiunans feriensque reos virtute subegit,
<milo_eln. sobr. 1.264>	Ut servare modum discas, si vivere curas.
<milo_eln. sobr. 1.265>	Ambidexter Aoth vitans servire tyranno,
<milo_eln. sobr. 1.266>	Ingluvies amplum cui grandis fecerat alvum,
<milo_eln. sobr. 1.267>	Israhel et multis famulantem presserat annis,
<milo_eln. sobr. 1.268>	Accinctus gladio crassum sic perculit Eglon,
<milo_eln. sobr. 1.269>	Ut per secretam naturam stercora abirent
<milo_eln. sobr. 1.270>	Servitiique iugum hostilia colla referrent.
<milo_eln. sobr. 1.271>	Virtus nos teneat, quam dux Aoth iste figurat,
<milo_eln. sobr. 1.272>	Quae scindat hostem, vitium quae sternat enorme.
<milo_eln. sobr. 1.273>	Te neque praeteream, Samson fortissime, solem
<milo_eln. sobr. 1.274>	Nomine qui signas, Christum ratione figuras
<milo_eln. sobr. 1.275>	Melque vorans sumptum rabida de fauce leonis
<milo_eln. sobr. 1.276>	Ostendis, vitio quam sit contraria virtus.
<milo_eln. sobr. 1.277>	Sic Samuheli oblatus Agag, pinguissimus hostis,
<milo_eln. sobr. 1.278>	Concisus gladio moriens exempla reliquit;
<milo_eln. sobr. 1.279>	Cuique Saul parcens divinam pertulit iram,
<milo_eln. sobr. 1.280>	Sobrius et parcus vates per frusta secavit.
<milo_eln. sobr. 1.281>	Heliam referam zeli fervore calentem.
<milo_eln. sobr. 1.282>	Peccantis populi inplacabilis ille reatum
<milo_eln. sobr. 1.283>	Edomuit, clauso cum caelo continet imbrem,
<milo_eln. sobr. 1.284>	Quique famem patitur, quam plebs scelerata meretur.
<milo_eln. sobr. 1.285>	Hic tamen, ut viduae iussus pervenit ad escas,
<milo_eln. sobr. 1.286>	Multiplicat plenum farris virtute pugillum.
<milo_eln. sobr. 1.287>	Inclita sobrietas modico contenta paratu,
<milo_eln. sobr. 1.288>	Angelicis post haec limphis et pane refecta,
<milo_eln. sobr. 1.289>	Fortior his escis montem pertendit ad Horeb
<milo_eln. sobr. 1.290>	Nulla quater denis capiens alimenta diebus.
<milo_eln. sobr. 1.291>	Esurienti equidem virtus divina prophetae
<milo_eln. sobr. 1.292>	Largifluos sumptus et deliciosa Croesi
<milo_eln. sobr. 1.293>	Ferre ministeria et concas offerre marinas
<milo_eln. sobr. 1.294>	Praevaluit; sed ob hoc sancta haec scriptura renarrat,
<milo_eln. sobr. 1.295>	Ut nos discamus, virtutis gratia quae sit.
<milo_eln. sobr. 1.296>	Qua tantus vates paradisi ad amoena revectus
<milo_eln. sobr. 1.297>	Iuniperi iam fasce carens, cum fulgidus instar
<milo_eln. sobr. 1.298>	Sideris, ipse suo quod nomine signat, abiret,
<milo_eln. sobr. 1.299>	Militiae aeriae nimio cessere timore,
<milo_eln. sobr. 1.300>	Curribus in celsis dum sic mirantur euntem;
<milo_eln. sobr. 1.301>	Igneus hunc refugit, quem fortior ignis adurit.
<milo_eln. sobr. 1.302>	Nec Helisaeus erit tantorum alienus honorum,
<milo_eln. sobr. 1.303>	Cui solitae virtutis opus non invidus ille
<milo_eln. sobr. 1.304>	Inclitus Helias et pallia sacra reliquit,
<milo_eln. sobr. 1.305>	Scanderet aetherias caeli cum liber ad auras
<milo_eln. sobr. 1.306>	Flammigeris bigis raptatus et igne coruscus.
<milo_eln. sobr. 1.307>	Discipulum laudare bonum laus ampla magistri est:
<milo_eln. sobr. 1.308>	Inter multa etenim, quae parcitatis amicus
<milo_eln. sobr. 1.309>	Mira dedit terris, bis deno pane refecit
<milo_eln. sobr. 1.310>	Multiplicem plebem, non tempore prodigus illo,
<milo_eln. sobr. 1.311>	Quo tribuit multis pulmentum vile prophetis.
<milo_eln. sobr. 1.312>	Cum caperent esum coloquintide virus acerbum
<milo_eln. sobr. 1.313>	Loetiferoque cibo fera mors regnaret in olla,
<milo_eln. sobr. 1.314>	Vis tamen ardentis tanti est extincta veneni
<milo_eln. sobr. 1.315>	Farre prophetali, quo gustus condiit atros.
<milo_eln. sobr. 1.316>	Cui deus est venter, pulmento hoc vivere discat.
<milo_eln. sobr. 1.317>	Sic Danihel parcus tenuique legumine pastus,
<milo_eln. sobr. 1.318>	Vino et pane carens neque carnibus ora resolvens
<milo_eln. sobr. 1.319>	Oblatas sibimet regales respuit escas.
<milo_eln. sobr. 1.320>	Ingenio prudens, quo non sapientior alter,
<milo_eln. sobr. 1.321>	Dum fundit cineres pavimenta per omnia cribro,
<milo_eln. sobr. 1.322>	Pontifices Beli fidentes dente voraci
<milo_eln. sobr. 1.323>	Vidit sub mensa ut mures prodire cavernis
<milo_eln. sobr. 1.324>	Et docuit regem, quod non deus ille voraret
<milo_eln. sobr. 1.325>	Has epulas, quoniam limo formatus et aere
<milo_eln. sobr. 1.326>	Nullam divinae effigiem virtutis haberet.
<milo_eln. sobr. 1.327>	Quique draconis item dum claustris gutturis offam
<milo_eln. sobr. 1.328>	Inicit ingentem, ruperunt pabula pestem.
<milo_eln. sobr. 1.329>	Pascitur ille escis Abacuc portante paratis
<milo_eln. sobr. 1.330>	Inque lacu exultat laudat veneratur adorat.
<milo_eln. sobr. 1.331>	Nunc meminisse iuvat laudandam carmine Iudith,
<milo_eln. sobr. 1.332>	Quae post defunctum primaevo in flore maritum
<milo_eln. sobr. 1.333>	Clausa cubile suo cum sobrietate sorore
<milo_eln. sobr. 1.334>	Iura pudicitiae socialis amica retentans,
<milo_eln. sobr. 1.335>	Tempore non ullo violans ieiunia mansit
<milo_eln. sobr. 1.336>	Pulchra, venusta, decens, viduatis norma salubris;
<milo_eln. sobr. 1.337>	Cuius terra satis districto vomere arata
<milo_eln. sobr. 1.338>	Sexagena ferens grana ad caelestia misit.
<milo_eln. sobr. 1.339>	Sed quoniam longum est huius percurrere laudes,
<milo_eln. sobr. 1.340>	Supprimo plura tacens praeconia digna relatu.
<milo_eln. sobr. 1.341>	Haec oblata duci castissima femina moecho,
<milo_eln. sobr. 1.342>	Non captiva quidem, quoniam virtutis in arce
<milo_eln. sobr. 1.343>	Liberior stabat plures habitura triumphos.
<milo_eln. sobr. 1.344>	Ille graves oculos et lumina torva reflectens
<milo_eln. sobr. 1.345>	Femineos vultus speciemque tuetur honestam -
<milo_eln. sobr. 1.346>	Totaque concussi tremuerunt intima cordis -
<milo_eln. sobr. 1.347>	Excipiens solitos ardore libidinis ignes.
<milo_eln. sobr. 1.348>	Cuius per patulas fera mors ingressa fenestras
<milo_eln. sobr. 1.349>	Iam victum domuit captumque ad vincula traxit.
<milo_eln. sobr. 1.350>	Historica ratione vocor perquirere versu,
<milo_eln. sobr. 1.351>	Haec matrona thorum sic aspernata virilem
<milo_eln. sobr. 1.352>	Pomposas vestes ad quos servaverit usus.
<milo_eln. sobr. 1.353>	Credo equidem, nec vana fides: quae rite futura
<milo_eln. sobr. 1.354>	Praesciit omnipotens, haec ordine digerit apto,
<milo_eln. sobr. 1.355>	Consilium vario variat qui tempore numquam.
<milo_eln. sobr. 1.356>	Omnigenis vitiis dux, milite fultus et omni
<milo_eln. sobr. 1.357>	Sederat ad mensas spoliis pompisque superbus,
<milo_eln. sobr. 1.358>	Praedo ferox mundi, viduae iam praeda futurus:
<milo_eln. sobr. 1.359>	Impiger intrabat meritae confinia mortis,
<milo_eln. sobr. 1.360>	Quique nimis sumptum dum ducit ad ora Liaeum,
<milo_eln. sobr. 1.361>	Procurat, minus ut geminatos sentiat ictus.
<milo_eln. sobr. 1.362>	Iudith casta suum celans simulamine vultum
<milo_eln. sobr. 1.363>	Atque tegens animum muliebri in veste virilem
<milo_eln. sobr. 1.364>	Non negat Assyrium se velle intrare cubile,
<milo_eln. sobr. 1.365>	Texta topaziacis ubi pulchra aulaea lapillis
<milo_eln. sobr. 1.366>	Pendebant, mixtis pretiosa canopea gemmis,
<milo_eln. sobr. 1.367>	Regifico luxu cui plurimus ille paratus
<milo_eln. sobr. 1.368>	Deliciosa nimis convivia ferre solebat,
<milo_eln. sobr. 1.369>	Omne hoc, pompiferi quod gignit machina mundi.
<milo_eln. sobr. 1.370>	Inclita bellatrix semotim accumbere iussa
<milo_eln. sobr. 1.371>	Multimodis pollens virtutibus associatis.
<milo_eln. sobr. 1.372>	Certatim curant caeco contendere bello:
<milo_eln. sobr. 1.373>	Foetida decertat torrente ardore libido,
<milo_eln. sobr. 1.374>	Subiuget ut captam solita feritate puellam;
<milo_eln. sobr. 1.375>	Illa econtra ardet nimio virtutis amore,
<milo_eln. sobr. 1.376>	Auferat ut summum hostili a corpore culmen.
<milo_eln. sobr. 1.377>	Perque dies quinos haec altercatio ducta est;
<milo_eln. sobr. 1.378>	Ebrietas tandem facta est occasio caedis:
<milo_eln. sobr. 1.379>	Sic est illa sui nocturna in tempora custos
<milo_eln. sobr. 1.380>	Aspera sobrietas: caput a cervice recidit,
<milo_eln. sobr. 1.381>	Abdidit et velo truncum sine nomine corpus.
<milo_eln. sobr. 1.382>	Haec in nocte gerens orto iam sole revexit
<milo_eln. sobr. 1.383>	Civibus illa suis tam magno ex hoste tropaeum,
<milo_eln. sobr. 1.384>	Suspensumque caput murorum in turribus altis
<milo_eln. sobr. 1.385>	Assyrios turbat, Hebraeis gaudia praestat.
<milo_eln. sobr. 1.386>	Sic Iahel, uxor Aber, Sisaram post bella fugacem,
<milo_eln. sobr. 1.387>	Quae male nongentis falcatis curribus egit -
<milo_eln. sobr. 1.388>	Qui dum poscit aquas, lac accipit - hospita amico
<milo_eln. sobr. 1.389>	Asperior solito clavo terebravit acuto
<milo_eln. sobr. 1.390>	Pertractans in fronte locum; mors iuncta sopori est.
<milo_eln. sobr. 1.391>	Sobrietas ductrix lac praebuit atque reatum
<milo_eln. sobr. 1.392>	Sacrilegi pugnax audaci perculit ulna
<milo_eln. sobr. 1.393>	Femineasque manus fabrorum malleus auxit.
<milo_eln. sobr. 1.394>	Hester reginam ieiunia sobria regi
<milo_eln. sobr. 1.395>	Fecerunt gratam, quam non sua forma suasit
<milo_eln. sobr. 1.396>	Terribili feritate suo se offerre marito:
<milo_eln. sobr. 1.397>	Lamentum gemitus luctus suspiria saccus
<milo_eln. sobr. 1.398>	Verterunt urnam cunctasque ex ordine sortes.
<milo_eln. sobr. 1.399>	Haec humilis deiecit Aman regina superbum,
<milo_eln. sobr. 1.400>	Sub rege Asuero populus quem cunctus honorans
<milo_eln. sobr. 1.401>	Orabat genibus telluris in aequore flexis,
<milo_eln. sobr. 1.402>	Extulit et ligno iam spe meliore levatum,
<milo_eln. sobr. 1.403>	Quod quinquagenis cubitis altum ipse pararat
<milo_eln. sobr. 1.404>	Mardocheo humili; finis fuit iste superbo.
<milo_eln. sobr. 1.405>	Spectavere decem pendentem in stipite nati,
<milo_eln. sobr. 1.406>	Quod genitor passus, passuri sorte reatus.
<milo_eln. sobr. 1.407>	Sic cadit in foveam commenti fraudibus instans;
<milo_eln. sobr. 1.408>	Inlaqueatur enim, nodos qui nectit iniquos.
<milo_eln. sobr. 1.409>	Sic ruit ascendens ventosa superbia fastum;
<milo_eln. sobr. 1.410>	Invidia occumbit, genitrix quae facta diabli est.
<milo_eln. sobr. 1.411>	Antiochus saevus nulli feritate secundus
<milo_eln. sobr. 1.412>	Septem germanos una genitrice creatos
<milo_eln. sobr. 1.413>	Eleazar seniore pio praebente ducatum,
<milo_eln. sobr. 1.414>	Dum vitant vetitas carnes gustare suillas,
<milo_eln. sobr. 1.415>	Per varias mortes laeta cum matre peremit.
<milo_eln. sobr. 1.416>	Impietas signat vitiorum monstra tyranni;
<milo_eln. sobr. 1.417>	Haec mulier virtutis habet fortissima normam,
<milo_eln. sobr. 1.418>	Quae propriam loeto mavult occumbere prolem
<milo_eln. sobr. 1.419>	Quam figi coeno et porcorum vivere more.
<milo_eln. sobr. 1.420>	Naturale suis figmentum terrea quaerit,
<milo_eln. sobr. 1.421>	Ast homo subrectos ad caelum gestat ocellos;
<milo_eln. sobr. 1.422>	Ergo illo decet ut tendat, quo conditus extat.
<milo_eln. sobr. 1.423>	Exclamare libet laudumque efferre Camenas.
<milo_eln. sobr. 1.424>	Inclita sobrietas, paradisi facta habitatrix,
<milo_eln. sobr. 1.425>	Digna pudicitia, caeli quae regna mereris,
<milo_eln. sobr. 1.426>	Qua vos laude canam, verbis quibus ora resolvam?
<milo_eln. sobr. 1.427>	Materie fandi series panegyrica abundat,
<milo_eln. sobr. 1.428>	Copia sed potior fastidia grandia gignit.
<milo_eln. sobr. 1.429>	Quisque a principio viguit laudabilis actu,
<milo_eln. sobr. 1.430>	Per vos ad summum pervenit culmen honorum.
<milo_eln. sobr. 1.431>	Virtus cum vitiis, est ex quo conditus orbis,
<milo_eln. sobr. 1.432>	Inter se egerunt multo certamine agones.
<milo_eln. sobr. 1.433>	Angelicum scelerata superbia perdidit agmen;
<milo_eln. sobr. 1.434>	Primus Adam ternis cecidit vitiis superatus;
<milo_eln. sobr. 1.435>	Protomartyrem Abel patientia sancta beavit;
<milo_eln. sobr. 1.436>	Invidiae vitio Cain maledictus in aevum
<milo_eln. sobr. 1.437>	A facie domini profugus fuit incola Naith;
<milo_eln. sobr. 1.438>	Enoch cum domino gradiens translatus in Eden
<milo_eln. sobr. 1.439>	Vivit adhuc senior neque solvit debita loeto;
<milo_eln. sobr. 1.440>	Diluvio eripuit vitae perfectio Noe;
<milo_eln. sobr. 1.441>	Fert risu genitoris avi maledicta Canaan;
<milo_eln. sobr. 1.442>	Sancta fides patrem te fecit gentibus, Abram;
<milo_eln. sobr. 1.443>	Te, Loth, hospitii virtus salvavit ab igne
<milo_eln. sobr. 1.444>	Angelicaque manu Sodomis abductus abisti;
<milo_eln. sobr. 1.445>	Insons innocuum patientia reddidit Isaac;
<milo_eln. sobr. 1.446>	Ismahelem feritas sua depulit aede paterna
<milo_eln. sobr. 1.447>	Cautaque simplicitas benedici fecit Iacob;
<milo_eln. sobr. 1.448>	Primitiva Esau gula vendere turpis adegit,
<milo_eln. sobr. 1.449>	His quoque privavit sceleris lascivia Ruben;
<milo_eln. sobr. 1.450>	Iosehp innocuum fraterna fraude subactum
<milo_eln. sobr. 1.451>	Aegypti dominum virtus sibi conscia fecit,
<milo_eln. sobr. 1.452>	Livoris vitium fratres dedit esse nocentes;
<milo_eln. sobr. 1.453>	Mansuetudo homines Moysen super extulit omnes;
<milo_eln. sobr. 1.454>	Iure sacerdotii dominum placavit Aaron,
<milo_eln. sobr. 1.455>	Hebraeam plebem ne incendia saeva vorarent;
<milo_eln. sobr. 1.456>	Dux Iosue fortis caelestia sidera fixit;
<milo_eln. sobr. 1.457>	Zelo ardente perit Zambri seu filia Cozbi,
<milo_eln. sobr. 1.458>	Quo merito Finees fit heres pontificatus;
<milo_eln. sobr. 1.459>	Irriguam terram suspirans Axa meretur -
<milo_eln. sobr. 1.460>	Inriguos nobis tribuat compunctio fletus -;
<milo_eln. sobr. 1.461>	Credulitas Gedeonis item nova bella peregit:
<milo_eln. sobr. 1.462>	Sic mulieris amor caecatum lumine Samson
<milo_eln. sobr. 1.463>	Stravit, quem rediens virtus ex hostibus ulta est;
<milo_eln. sobr. 1.464>	Victorem Satanae sua Iob patientia fecit;
<milo_eln. sobr. 1.465>	Sic Samuhel mitis caelestia fulgura movit:
<milo_eln. sobr. 1.466>	Invidia ardescens Saul se morte peremit;
<milo_eln. sobr. 1.467>	Mens humilis David solium ad regale levavit;
<milo_eln. sobr. 1.468>	Luxuries stravit Salomonem commaculatum;
<milo_eln. sobr. 1.469>	In duo divisit Roboam insipientia regnum;
<milo_eln. sobr. 1.470>	Zelus pro domino Heliam ad caelestia vexit;
<milo_eln. sobr. 1.471>	Discipulum tanti subiectio digna magistri
<milo_eln. sobr. 1.472>	Texit Helisaeum duplicis virtutis amictu;
<milo_eln. sobr. 1.473>	Lepra philargiriae Giezi cum semine vastat;
<milo_eln. sobr. 1.474>	Ille dei cultor Danihel domat ora leonum,
<milo_eln. sobr. 1.475>	Angelico obsequio delatas suscipit escas;
<milo_eln. sobr. 1.476>	Acta pudicitiae te, Iudith, laude bearunt;
<milo_eln. sobr. 1.477>	Lumen elemosinae Tobiae inluxit ocellis;
<milo_eln. sobr. 1.478>	Dum se extollit, Aman crucifixus ad alta levatur,
<milo_eln. sobr. 1.479>	Mardocheum humilem regalis purpura vestit;
<milo_eln. sobr. 1.480>	Scriba in lege dei doctissimus extitit Hesdras,
<milo_eln. sobr. 1.481>	Doctrinae studio qui illam renovavit adustam;
<milo_eln. sobr. 1.482>	Tres pueros fidei virtus salvavit ab igne,
<milo_eln. sobr. 1.483>	Corpora qui vitans attingere vincula rupit.
<milo_eln. sobr. 1.484>	Et si respicias mundani exordia saecli,
<milo_eln. sobr. 1.485>	Primus Abel cum fratre Cain, cum regibus Abram,
<milo_eln. sobr. 1.486>	Ismahel atque Isaac, Esau certavit Iacob
<milo_eln. sobr. 1.487>	Distraxitque pium fraterna malitia Iosehp;
<milo_eln. sobr. 1.488>	Iob pius et patiens falsis contendit amicis;
<milo_eln. sobr. 1.489>	Debellat Moyses Amalech, Iosue Chananaeos;
<milo_eln. sobr. 1.490>	Florens virga Aaron reprobat Chore, Dathan, Abiron;
<milo_eln. sobr. 1.491>	Perfodit incestos Finees fulgente machera;
<milo_eln. sobr. 1.492>	Abimelech moritur muliebri turpiter ictu;
<milo_eln. sobr. 1.493>	Sic Gedeon Madian, sic Iepthe percutit Ammon;
<milo_eln. sobr. 1.494>	Scindit Aoth Eglon, Sisaram per tempora Iahel;
<milo_eln. sobr. 1.495>	Vincitur heu Samson, moritur sed victor in hostes;
<milo_eln. sobr. 1.496>	Sic Samuhel concidit Agag parvoque lapillo
<milo_eln. sobr. 1.497>	David adhuc iunior, tereti quod iecit habena,
<milo_eln. sobr. 1.498>	Ingentes animos fregit frontemque Goliae;
<milo_eln. sobr. 1.499>	Innocuum Esaiam secat impius ille Manasses;
<milo_eln. sobr. 1.500>	Sacrilego pius ille Naboth lapidatur ab Achab,
<milo_eln. sobr. 1.501>	Ultio digna reo: canibus datur inde tyrannus;
<milo_eln. sobr. 1.502>	Zacharias domini moriens altare cruentat;
<milo_eln. sobr. 1.503>	Flaminibus Baalim Helias intulit enses;
<milo_eln. sobr. 1.504>	Sanguineas Helisaeus aquas decurrere fecit,
<milo_eln. sobr. 1.505>	Hostibus et captis mira pietate pepercit;
<milo_eln. sobr. 1.506>	Hieremias moritur populo lapidante prophetes;
<milo_eln. sobr. 1.507>	Rumpitur ore draco, Danihelis dum vorat offas;
<milo_eln. sobr. 1.508>	Rex Ozias Amos transfixit tempora vecte;
<milo_eln. sobr. 1.509>	Portavit terris alienis belua Ionam;
<milo_eln. sobr. 1.510>	Angelus eripuit Tobiam piscis ab ore.
<milo_eln. sobr. 1.511>	Ex his ergo aliqui, quorum libavimus actus,
<milo_eln. sobr. 1.512>	Victores facti vitiis iam iure subactis
<milo_eln. sobr. 1.513>	Nobile sumpserunt prostrato ex hoste tropheum.
<milo_eln. sobr. 1.514>	David forte ruit, quem mox correctio fixit:
<milo_eln. sobr. 1.515>	Ut bellum reparent, lapsis exempla reliquit.
<milo_eln. sobr. 1.516>	Ast alios in tantum animi constantia fortes
<milo_eln. sobr. 1.517>	Fecit, ut intrepidi mortem patiendo subirent
<milo_eln. sobr. 1.518>	Martyriique decus salva virtute referrent.
<milo_eln. sobr. 1.519>	Hinc alios mentis trepidos ignavia fecit,
<milo_eln. sobr. 1.520>	Istis ut vitiis obnoxia colla iugarent.
<milo_eln. sobr. 1.521>	Haec a principio mundi altercatio ducta est.
<milo_eln. sobr. 1.522>	Has tibi, lector, ovans morali lege figuras
<milo_eln. sobr. 1.523>	Pinge, precor, mentisque tuae has inde cruminis
<milo_eln. sobr. 1.524>	Porticibus constat piscina probatica in istis,
<milo_eln. sobr. 1.525>	Qua purgantur oves divinis dignius aris;
<milo_eln. sobr. 1.526>	Haec Siloae piscina oculos inluminat orbos;
<milo_eln. sobr. 1.527>	Hoc fecit Moyses labrum e speculis mulierum
<milo_eln. sobr. 1.528>	(Scilicet exemplis, dum scripsit gesta priorum,
<milo_eln. sobr. 1.529>	Lex divina docens nos expiat), ut mereamur
<milo_eln. sobr. 1.530>	Mundatis manibus pedibusque ad sancta venire:
<milo_eln. sobr. 1.531>	Actio namque manus nostra est, perfectio gressus.
<milo_eln. sobr. 1.532>	Calciamenta tegant patrum vestigia nostra,
<milo_eln. sobr. 1.533>	Ne coluber Satanas infigat vulnera plantis.
<milo_eln. sobr. 1.534>	Isti nos clipei tueantur ab hoste maligno,
<milo_eln. sobr. 1.535>	Quos habet excellens per propugnacula turris,
<milo_eln. sobr. 1.536>	Quam David typicus sublimi sustulit arce.
<milo_eln. sobr. 1.537>	In Salomonis enim quisquis bellator habetur
<milo_eln. sobr. 1.538>	Aedibus ense micans rutilo, mucrone coruscans,
<milo_eln. sobr. 1.539>	Terribiles acies animis ad bella paratis
<milo_eln. sobr. 1.540>	Appetit et gladiis nocturnos deicit hostes.
<milo_eln. sobr. 1.541>	Armatura dei cuius latus ambit honestum
<milo_eln. sobr. 1.542>	Iustitiaeque thorax pectus defendit ab ictu
<milo_eln. sobr. 1.543>	Et capiti cassis sidit cristata salutis,
<milo_eln. sobr. 1.544>	Ex humero pharetra ignitis iam plena sagittis
<milo_eln. sobr. 1.545>	Pendet et inradians castum femur alligat ensis.
<milo_eln. sobr. 1.546>	Omnis christicola, cuicumque est ista voluntas,
<milo_eln. sobr. 1.547>	Ut zabulum vincas, vitio qui pugnat in omni,
<milo_eln. sobr. 1.548>	Perpende hoc animo, haec nocte dieque revolve:
<milo_eln. sobr. 1.549>	Si servis hosti, tormenta aeterna subibis;
<milo_eln. sobr. 1.550>	Si Christo, ut dignum est, caelestia regna tenebis.
<milo_eln. sobr. 1.551>	Est opus, ut discas famulatus iura superni,
<milo_eln. sobr. 1.552>	His notis quoniam levior structura sequetur
<milo_eln. sobr. 1.553>	Turris ad aetherei scansura cacumen Olympi.
<milo_eln. sobr. 1.554>	Huic qui sufficiant sumptus, tractare necesse est,
<milo_eln. sobr. 1.555>	Quos superimponas coepti in fundamine muri,
<milo_eln. sobr. 1.556>	Quod positum Paulus monstrat signanter Iesum.
<milo_eln. sobr. 1.557>	Aedifices pretiosa super si, vilia condas,
<milo_eln. sobr. 1.558>	Ultimus ardescens opus hoc rogus ille probabit.
<milo_eln. sobr. 1.559>	Hos tibi nunc sumptus de sacris collige libris,
<milo_eln. sobr. 1.560>	Unde fidem rectam teneat cor, lingua loquatur
<milo_eln. sobr. 1.561>	De genitore et ab hoc genito, de flamine sancto:
<milo_eln. sobr. 1.562>	Personis tribus his unum constare vigorem.
<milo_eln. sobr. 1.563>	Non aliquem maiore gradu, non inferiore
<milo_eln. sobr. 1.564>	Constituas, quoniam tres hos substantia in una
<milo_eln. sobr. 1.565>	Credimus oramus colimus veneramur amamus.
<milo_eln. sobr. 1.566>	Si pelagus mundi sulces hac rite carina,
<milo_eln. sobr. 1.567>	Non nocitura tibi canibus succincta marinis
<milo_eln. sobr. 1.568>	Scilla, miser sed non miserabilis Arrius ille,
<milo_eln. sobr. 1.569>	Qui spoliare volens patrem bonitate sueta
<milo_eln. sobr. 1.570>	Posse aut nolle negat similem sibi gignere natum,
<milo_eln. sobr. 1.571>	Omne bonum velle est cuiusque potentia summa est.
<milo_eln. sobr. 1.572>	Obvius his meritam tanto pro crimine mortem
<milo_eln. sobr. 1.573>	Incurrens scelus et cuncta intestina cacavit
<milo_eln. sobr. 1.574>	Latrinisque dedit, putida quod mente recepit.
<milo_eln. sobr. 1.575>	Parte alia scopulus scelerisque Sabellius auctor
<milo_eln. sobr. 1.576>	Naufragium minatur iners ut vasta Caribdis,
<milo_eln. sobr. 1.577>	Dum vult esse deum non personaliter unum,
<milo_eln. sobr. 1.578>	Sed patrem et natum, sanctum quoque flamen eundem.
<milo_eln. sobr. 1.579>	"In patre sum, pater est" ait "in me", filius ipse.
<milo_eln. sobr. 1.580>	Quo fulti doctore "sumus" dicemus et "unum".
<milo_eln. sobr. 1.581>	Hos ergo et reliquas pestes de corpore Christi
<milo_eln. sobr. 1.582>	Iudicio patrum fidei mucrone resectos
<milo_eln. sobr. 1.583>	Respue et a pueris, qui iam secreta cubilis
<milo_eln. sobr. 1.584>	Cum domino intrarunt, panes tres prende canistris:
<milo_eln. sobr. 1.585>	Scilicet illorum libris attentius instans,
<milo_eln. sobr. 1.586>	Ut mediteris in his, hos nocte dieque revolvas,
<milo_eln. sobr. 1.587>	Unde fidem rectam et morum ornamenta capessas;
<milo_eln. sobr. 1.588>	Spemque bono de patre, metum de iudice habeto.
<milo_eln. sobr. 1.589>	Tertia, quae maior, karitas te ad celsa petentem
<milo_eln. sobr. 1.590>	Subvehat ut, geminis librato examine pennis
<milo_eln. sobr. 1.591>	Primam redde deo tota virtute creanti,
<milo_eln. sobr. 1.592>	Condignum poterit cui nullus reddere amorem;
<milo_eln. sobr. 1.593>	Non modus ullus in hac, quia totum quaeritur ex te.
<milo_eln. sobr. 1.594>	Ala secunda dehinc dilectio fratris habenda.
<milo_eln. sobr. 1.595>	Huic datur hic limes: "hunc dilige non minus ut te".
<milo_eln. sobr. 1.596>	Haec eget hoc verbo, sincerus amor sit ut iste:
<milo_eln. sobr. 1.597>	"In te disce prius, tua si dilectio iusta est."
<milo_eln. sobr. 1.598>	Psalmus enim recinens "qui diligit" inquit "iniqua,
<milo_eln. sobr. 1.599>	Odit inique animam, quam Tartara ad impia mittit".
<milo_eln. sobr. 1.600>	Unde iste affectus hoc glutine nectat utrosque,
<milo_eln. sobr. 1.601>	Actibus ut iustis regnum caeleste capessant.
<milo_eln. sobr. 1.602>	Lex omnis domini paxillis pendet in istis.
<milo_eln. sobr. 1.603>	Hoc geminum tenuere decus karitatis inaures,
<milo_eln. sobr. 1.604>	Quas pia suscepit patientia dicta Rebecca
<milo_eln. sobr. 1.605>	Appensas geminis aequo libramine siclis;
<milo_eln. sobr. 1.606>	Armillae deno in numero praecepta decem sunt
<milo_eln. sobr. 1.607>	Legis, quae quondam tabulae gessere gemellae,
<milo_eln. sobr. 1.608>	Quas fregit Moyses populo spectante rebelli
<milo_eln. sobr. 1.609>	Et reparavit item nostrosque remisit ad usus
<milo_eln. sobr. 1.610>	Christicolis tribuens, quas cultor sprevit Isidis.
<milo_eln. sobr. 1.611>	Psallit item sanctus decacordo carmina plectro:
<milo_eln. sobr. 1.612>	Omnibus his tactis dulcis simphonia surgit;
<milo_eln. sobr. 1.613>	Nulla hic corda vacet, si vis bonus esse melodus.
<milo_eln. sobr. 1.614>	Namque decem iuncti tali ratione duobus
<milo_eln. sobr. 1.615>	Efficient plenam numeris et pondere libram,
<milo_eln. sobr. 1.616>	Constat apostolicus bis seno ut milite coetus.
<milo_eln. sobr. 1.617>	Quattuor in lignis vestis texenda tenetur:
<milo_eln. sobr. 1.618>	Non secus haec karitas tali ratione paratur.
<milo_eln. sobr. 1.619>	Quod super est, prius est: "dominum tu dilige summum";
<milo_eln. sobr. 1.620>	Quod iacet inferius: "tibi proximus extat amandus";
<milo_eln. sobr. 1.621>	E regione sudes gemini de cespite surgunt:
<milo_eln. sobr. 1.622>	"Quod non vis fieri tibi, hoc aliis inferre recuses",
<milo_eln. sobr. 1.623>	"Quae tibi vis tribui, reliquis praestare salubre est."
<milo_eln. sobr. 1.624>	In his ergo tibi variatam confice vestem.
<milo_eln. sobr. 1.625>	Si conviva cupis regali accumbere mensae
<milo_eln. sobr. 1.626>	Neve foras pelli manibus pedibusque ligatis,
<milo_eln. sobr. 1.627>	Bis tinctus rubeat coccus bissusque retorta,
<milo_eln. sobr. 1.628>	Fulgeat obrizus petalis et brattea filis;
<milo_eln. sobr. 1.629>	Caerula hiacinctus commixto splendeat ostro,
<milo_eln. sobr. 1.630>	Stamina cum tramis oloserica tota verustis.
<milo_eln. sobr. 1.631>	Veste hac ornatus poteris vere esse sacerdos,
<milo_eln. sobr. 1.632>	Si baptisma nitet, primo ceu tempore sumptum est.
<milo_eln. sobr. 1.633>	Quod si forte aliquo maculasti crimine vitam,
<milo_eln. sobr. 1.634>	Caprarum pilis asper sit carnis amictus:
<milo_eln. sobr. 1.635>	Hos etenim lex prisca alia inter xenia quaerit;
<milo_eln. sobr. 1.636>	Teque foras missum pluvias portare necesse est:
<milo_eln. sobr. 1.637>	Namque suum facinus Petrus hoc deluit imbre,
<milo_eln. sobr. 1.638>	Fudit et hos protoplasti pro crimine fletus.
<milo_eln. sobr. 1.639>	Hoc ardens poterit frigescere rore machera,
<milo_eln. sobr. 1.640>	Quam prius extinxit crucifixi a corpore fusus
<milo_eln. sobr. 1.641>	Dulcis aquae rivus cum sanguine mixtus opimo.
<milo_eln. sobr. 1.642>	Quisque huius virtutis honorem habitumque requirit,
<milo_eln. sobr. 1.643>	Invidiam fugiat genitam de felle diabli.
<milo_eln. sobr. 1.644>	Hoc scelus immensum, quo mors intravit in orbem;
<milo_eln. sobr. 1.645>	Hunc imitantur et hi, Satanae qui in parte tenentur.
<milo_eln. sobr. 1.646>	Quippe soror scelerata huic superbia iuncta
<milo_eln. sobr. 1.647>	Transtulit angelicum saevos in daemonas agmen.
<milo_eln. sobr. 1.648>	Haec miseros penitrans fraternum rumpit amorem,
<milo_eln. sobr. 1.649>	Quae documenta dedit quondam nimis impia Cain,
<milo_eln. sobr. 1.650>	Displicuit cui nil aliud de fratre benigno,
<milo_eln. sobr. 1.651>	Quam sua dedignans melioris munera misso
<milo_eln. sobr. 1.652>	Caelitus igne deus flammis sibi grata probavit:
<milo_eln. sobr. 1.653>	Non donum in causa est, sed cor donaria abegit.
<milo_eln. sobr. 1.654>	Haec tenet incessum quodam simulamine cancri
<milo_eln. sobr. 1.655>	Retrorsum gradiens, depascitur intima cordis
<milo_eln. sobr. 1.656>	Ossaque perstringens putrescere fortia praestat;
<milo_eln. sobr. 1.657>	Quo felix alter, hoc infelicior iste est.
<milo_eln. sobr. 1.658>	Antidoto poterit karitatis enorme venenum
<milo_eln. sobr. 1.659>	Curari invidiae, si ius servetur amoris,
<milo_eln. sobr. 1.660>	Quem Christus docuit, quem conditor indidit almus
<milo_eln. sobr. 1.661>	Pectoribus hominum, si se redamando vicissim
<milo_eln. sobr. 1.662>	Debitus affectus fratrem coniungat utrumque.
<milo_eln. sobr. 1.663>	In hoc nosse suum monstravit discipulatum,
<milo_eln. sobr. 1.664>	Si servum conservus amet, dilectus amantem.
<milo_eln. sobr. 1.665>	Principiumque mali, quae criminis omnis origo est,
<milo_eln. sobr. 1.666>	Decidat erecto ventosa superbia collo
<milo_eln. sobr. 1.667>	Insanusque tumor radicibus erutus imis
<milo_eln. sobr. 1.668>	Pellatur: multi documenta dedere ruinae:
<milo_eln. sobr. 1.669>	Confisi virtute sua cecidere superbi,
<milo_eln. sobr. 1.670>	Surrexere humiles: domini verissima vox est:
<milo_eln. sobr. 1.671>	"Qui tumet, ille cadit; sed pauper corde levatur."
<milo_eln. sobr. 1.672>	In solidis planisque locis persistere tutum est,
<milo_eln. sobr. 1.673>	Ardua pulsa gravem patiuntur turbine lapsum.
<milo_eln. sobr. 1.674>	Quem primum caelum tenuit, quem terra creatum,
<milo_eln. sobr. 1.675>	Hoc vitio cecidere, et ob hoc confusio linguis
<milo_eln. sobr. 1.676>	Missa, per ignotas divisa est terra loquelas,
<milo_eln. sobr. 1.677>	Cum strueret celsam lapsura superbia turrem,
<milo_eln. sobr. 1.678>	Diluvio tumidos cum iam periisse gigantes,
<milo_eln. sobr. 1.679>	Tempore et ablatos possent meminisse recenti.
<milo_eln. sobr. 1.680>	Quisquis christicola est, regnum ut sublime capessat,
<milo_eln. sobr. 1.681>	Discat habere humilem summo de vertice mentem.
<milo_eln. sobr. 1.682>	Quicquid in assumpta pro nobis carne peregit,
<milo_eln. sobr. 1.683>	Seu divina, legas, seu sint humana, retractes.
<milo_eln. sobr. 1.684>	Quod iacet in cunis tectus velamine panni,
<milo_eln. sobr. 1.685>	Quod loquitur, quod agit, quod celsa atque infima tractat:
<milo_eln. sobr. 1.686>	Hac, de qua sermo est, nimium virtute coruscant.
<milo_eln. sobr. 1.687>	Perspice, quam placido zabulum sermone repellit:
<milo_eln. sobr. 1.688>	Verbis pacificis et ab omni felle remotis
<milo_eln. sobr. 1.689>	Dicta refert legis nec quicquam reddit acerbum.
<milo_eln. sobr. 1.690>	Saevit in hoste furor, dum non agnoscitur auctor.
<milo_eln. sobr. 1.691>	Percipe, quantum humili genitori voce loquatur,
<milo_eln. sobr. 1.692>	Quas grates reddit, cui totum deputat, ex quo est.
<milo_eln. sobr. 1.693>	Quam pius et mitis, suavi quam corde benignus
<milo_eln. sobr. 1.694>	Approbat illud opus, cum se praecinxit amictu
<milo_eln. sobr. 1.695>	Acclinis dominus famulis vestigia tingens.
<milo_eln. sobr. 1.696>	Iure recusantem tranquillo famine Petrum
<milo_eln. sobr. 1.697>	Terrificat minitans, se cedat ut ille lavari,
<milo_eln. sobr. 1.698>	Si se participem tanto velit esse clienti.
<milo_eln. sobr. 1.699>	Cum capitur, miserum quam dulci famine Iudam
<milo_eln. sobr. 1.700>	Alloquitur; fratrem velut amplectatur amantem,
<milo_eln. sobr. 1.701>	Suscipit oscula dans et amica mente receptat.
<milo_eln. sobr. 1.702>	(Heu nimis experto tantae bonitatis Iesum,
<milo_eln. sobr. 1.703>	Cum reliquis ut signa daret larvasque fugaret
<milo_eln. sobr. 1.704>	Ac mensae adscitus recubans conviva sederet,
<milo_eln. sobr. 1.705>	Unanimis homo, dux notus pariterque sodalis
<milo_eln. sobr. 1.706>	Consensu simili divina ad templa venirent,
<milo_eln. sobr. 1.707>	Illius et curae loculos mandaret habendos.)
<milo_eln. sobr. 1.708>	Hoc pietatis opus tanto de fonte redundans
<milo_eln. sobr. 1.709>	Auriculam evulsam, quam fortius ense micanti
<milo_eln. sobr. 1.710>	Excussit tua, Petre, manus, manus illa probavit,
<milo_eln. sobr. 1.711>	Quae tetigit, sanam Malchoque refixit habendam.
<milo_eln. sobr. 1.712>	Mitis inauditae dum fert ludibria mortis,
<milo_eln. sobr. 1.713>	Ignosci petit his et ab isto crimine solvi
<milo_eln. sobr. 1.714>	Excusatque patri ignaros nescire reatum,
<milo_eln. sobr. 1.715>	Quorum tanta furit rabies, ut claustra sepulcri
<milo_eln. sobr. 1.716>	Militibus positis saeva obsidione tenerent
<milo_eln. sobr. 1.717>	Nec parci vellent tanta feritate sepulto.
<milo_eln. sobr. 1.718>	Quis locus audendi post tanta exempla superbis?
<milo_eln. sobr. 1.719>	Quis furor inflavit, quae tanta insania mentes,
<milo_eln. sobr. 1.720>	Ut meminisse obitus proprii monimenta recusent?
<milo_eln. sobr. 1.721>	Nunc homo mox limus fiat, ex quo conditus extat,
<milo_eln. sobr. 1.722>	Vermibus esca datus; domus ampla sit urna sepulcri;
<milo_eln. sobr. 1.723>	Quae facies nunc grata nitet, post palleat horrens.
<milo_eln. sobr. 1.724>	Quisque legis, perpende animo, quam vilia sensit
<milo_eln. sobr. 1.725>	Alloquiis dignus domini sanctissimus Abram:
<milo_eln. sobr. 1.726>	"Sum cinis et pulvis"; simili quoque corde iacebat
<milo_eln. sobr. 1.727>	Rex David humilis: pulicem se ex pulvere sumptum
<milo_eln. sobr. 1.728>	Atque canem memorans dicit se morte putentem
<milo_eln. sobr. 1.729>	Pacificatque ferum miti sermone Saulem.
<milo_eln. sobr. 1.730>	Iactanti meritum Pharisaeo corde superbo
<milo_eln. sobr. 1.731>	De templo domini iam iustior ille recessit,
<milo_eln. sobr. 1.732>	Confessus facinus humili qui pectore flevit.
<milo_eln. sobr. 1.733>	Hostem habet ille deum, quisquis feritate tumescit;
<milo_eln. sobr. 1.734>	Perdit opus virtutis agens iactantius illud.
<milo_eln. sobr. 1.735>	Quod tumet, insanum est; inflat quod ventus, inane est:
<milo_eln. sobr. 1.736>	Punctus acu modica rigor hic vanescit in auras.
<milo_eln. sobr. 1.737>	Deprimat ergo opus est animum mens ima ferocem
<milo_eln. sobr. 1.738>	Seque homo penset humum: sic corde et corpore pronus,
<milo_eln. sobr. 1.739>	Amisit, poterit, quod mens inflata, mereri.
<milo_eln. sobr. 1.740>	Audax Eleazar elefantem stravit enormem,
<milo_eln. sobr. 1.741>	Victor sub pedibus victi qui victus obivit:
<milo_eln. sobr. 1.742>	Non secus occumbit, qui de virtute superbit.
<milo_eln. sobr. 1.743>	Pulvis ut in vento, virtus sic mixta tumori est;
<milo_eln. sobr. 1.744>	Caecatur gravius, qui se putat esse videntem.
<milo_eln. sobr. 1.745>	Extat adhuc vitium, cum quo luctamen habendum,
<milo_eln. sobr. 1.746>	Impia avarities ardens sine fine modoque.
<milo_eln. sobr. 1.747>	Omne malum mundi ratione et tempore cessat:
<milo_eln. sobr. 1.748>	Haec radix sceleris cremento grandior extat;
<milo_eln. sobr. 1.749>	Copia quo maior, hinc amplior ardor edendi;
<milo_eln. sobr. 1.750>	Morbus hic intercus, gravis idrops, grande veternum.
<milo_eln. sobr. 1.751>	Ecclesiae sedes venales ista columbas,
<milo_eln. sobr. 1.752>	Praecones mutos caecosque duces dat haberi.
<milo_eln. sobr. 1.753>	Regibus haec aufert in deteriora volutis
<milo_eln. sobr. 1.754>	Nomen et officium, dominetur ut ipsa tyrannis.
<milo_eln. sobr. 1.755>	Omnes ista gradus meritorum dote venustos
<milo_eln. sobr. 1.756>	Circuit et quaerit, quo gressum figere possit.
<milo_eln. sobr. 1.757>	Ipsam quin etiam naevo maculare cucullam
<milo_eln. sobr. 1.758>	Nititur, immemores ut voti lucra relicti
<milo_eln. sobr. 1.759>	Respiciant mundi iurataque iura resolvant.
<milo_eln. sobr. 1.760>	Haec miserum penitrans saxorum grandine pressum
<milo_eln. sobr. 1.761>	Stravit Achar; vallis tenet inde perenne vocamen.
<milo_eln. sobr. 1.762>	Ista etiam adduxit primis orientis ab oris
<milo_eln. sobr. 1.763>	Insanum vatem, cui doctior obstat asella
<milo_eln. sobr. 1.764>	Humana stolidum castigans voce Balaam;
<milo_eln. sobr. 1.765>	Pergit ob augurium, ter septem circuit aras,
<milo_eln. sobr. 1.766>	Adversante deo nimium persistit avarus,
<milo_eln. sobr. 1.767>	Ardens quo capiat promissi lucra metalli.
<milo_eln. sobr. 1.768>	De tribus hoc unum vitium, quo corruit Adam.
<milo_eln. sobr. 1.769>	Hoc temptator adit Christum, cum culmine in alto
<milo_eln. sobr. 1.770>	Regna hominum, pretiosum et quicquid in orbe tenetur,
<milo_eln. sobr. 1.771>	Promisit fallax, si se submissus adoret.
<milo_eln. sobr. 1.772>	Traditor hoc amens periit fervente veneno
<milo_eln. sobr. 1.773>	Nomen et officium sortitus iure priorum:
<milo_eln. sobr. 1.774>	Primus enim innocuum Iudas distraxit Ioseph,
<milo_eln. sobr. 1.775>	Vendidit univocus cuius sceleratus Iesum
<milo_eln. sobr. 1.776>	Iscarioht ex stirpe Isachar, qui iure vocatus
<milo_eln. sobr. 1.777>	Est merces, quoniam lippa genetrice creatus,
<milo_eln. sobr. 1.778>	Pomorum pretio quae lecto adscivit Iacob
<milo_eln. sobr. 1.779>	Praesagio signans synagogae semine Iudam
<milo_eln. sobr. 1.780>	Venturum, vili pretio qui venderet illum,
<milo_eln. sobr. 1.781>	Sanguine qui proprio salvaret venditus orbem.
<milo_eln. sobr. 1.782>	Furax ille miser marsuppia sacra cavando
<milo_eln. sobr. 1.783>	Ad tantam rabiem pro lucri ardore volutus,
<milo_eln. sobr. 1.784>	Invidus ad mulieris opus dum nobile myrrum,
<milo_eln. sobr. 1.785>	Quo pie praeveniens Christum perfudit humandum,
<milo_eln. sobr. 1.786>	Denariis taxat trecentis, vilius ipsum
<milo_eln. sobr. 1.787>	Vendit, in arbitrio pretium qui ponit ementum.
<milo_eln. sobr. 1.788>	Non tamen hic finis sceleris: reus ille reatum
<milo_eln. sobr. 1.789>	Flagitio cumulans aptavit in arbore vinclum
<milo_eln. sobr. 1.790>	Adstringens tereti furialia guttura nodo.
<milo_eln. sobr. 1.791>	Viscera rupta cadunt scisso de ventre nefando,
<milo_eln. sobr. 1.792>	Quae tantum peperere dolum; diffusa per auras
<milo_eln. sobr. 1.793>	Infelix anima ingreditur penitrale gehennae.
<milo_eln. sobr. 1.794>	Miles avarus item, dum servat claustra sepulcri,
<milo_eln. sobr. 1.795>	Quo Iudaea manus clausit crudelis Iesum,
<milo_eln. sobr. 1.796>	Ore refert plenum Christi de morte tropheum:
<milo_eln. sobr. 1.797>	Visibus angelicis conceptum corde pavorem,
<milo_eln. sobr. 1.798>	Se iacuisse solo, remeat dum vita sepulto, -
<milo_eln. sobr. 1.799>	Veridicus testis, si praemia nulla darentur.
<milo_eln. sobr. 1.800>	Vertit ab hoc cupidum data multa pecunia vero:
<milo_eln. sobr. 1.801>	Ablatum referens nocturno in tempore Christum,
<milo_eln. sobr. 1.802>	Dum sopor ignavus iam fessos occupat artus.
<milo_eln. sobr. 1.803>	Huius avaritiae vitium didicere cavendum
<milo_eln. sobr. 1.804>	Discipuli Christi, tunicae dum simplicis usu
<milo_eln. sobr. 1.805>	Contenti peram portare vetantur et aera.
<milo_eln. sobr. 1.806>	His vacuata pii tanta virtute refulsit
<milo_eln. sobr. 1.807>	Dextra Petri, ad portam dum claudus debilis orans
<milo_eln. sobr. 1.808>	Poscit elemosinam, gressum celeremque meretur.
<milo_eln. sobr. 1.809>	Hac medicatus ope, iacuit qui pluribus annis
<milo_eln. sobr. 1.810>	Ante fores templi, dono meliore levatus
<milo_eln. sobr. 1.811>	Exilit ingreditur laudat veneratur adorat.
<milo_eln. sobr. 1.812>	Denique quantum auri qualemque pecuniae amorem
<milo_eln. sobr. 1.813>	Christicolae primi tenuere, haec gesta probarunt:
<milo_eln. sobr. 1.814>	Quod sibi contulerat distractis venditor agris,
<milo_eln. sobr. 1.815>	Calcavere suis pedibus nec tangere dextris
<milo_eln. sobr. 1.816>	Dignati propriis inopum sparsere per usus.
<milo_eln. sobr. 1.817>	Venditor Annanias, dum partem fraude retemptat,
<milo_eln. sobr. 1.818>	Coniuge cum propria periit heu! morte citata:
<milo_eln. sobr. 1.819>	Exitiale malum merita sic falce recisum.
<milo_eln. sobr. 1.820>	Lerna palus anguem tenuit, de vertice cuius
<milo_eln. sobr. 1.821>	Ortos multiplices ydros antiqua loquuntur:
<milo_eln. sobr. 1.822>	Proles avaritia haec multa ex genitrice creatur:
<milo_eln. sobr. 1.823>	Fraus furor invidiae violentia cura tumultus
<milo_eln. sobr. 1.824>	Anxietas maeror periuria furta rapinae
<milo_eln. sobr. 1.825>	Durities commenta dolus fallacia discors,
<milo_eln. sobr. 1.826>	Sollicitudo cupido tenax usura voluptas
<milo_eln. sobr. 1.827>	Et dolor amissis et gaudia vana receptis,
<milo_eln. sobr. 1.828>	Civilis rabies germanos inter et ensis
<milo_eln. sobr. 1.829>	Dulcia disiungens natorum pignora patri.
<milo_eln. sobr. 1.830>	Arpiae hac tres matre satae, quarum prior Aellon,
<milo_eln. sobr. 1.831>	Altera et Oquipete, post tertia dira Celeno,
<milo_eln. sobr. 1.832>	Dum rapiunt celeres, aliena et tegmine celant.
<milo_eln. sobr. 1.833>	Ex hac et furiae Allecto Thisiphone Megera,
<milo_eln. sobr. 1.834>	Cerberus inde trifaux, Phineus fenore caecus.
<milo_eln. sobr. 1.835>	Haec iecur ut vultur rostro conrodit obunco,
<milo_eln. sobr. 1.836>	Ut dypsa mordente sitis, haec addita crescit.
<milo_eln. sobr. 1.837>	Hoc malum aureolum Discordia scissa deabus
<milo_eln. sobr. 1.838>	Iecit, quod tenuit Veneris damnosa voluptas.
<milo_eln. sobr. 1.839>	Haec portenta opus est ipsa cum matre recidi,
<milo_eln. sobr. 1.840>	Ne nobis vitii dominetur turba nefandi,
<milo_eln. sobr. 1.841>	Ut nil quaeramus super id, quod postulat usus,
<milo_eln. sobr. 1.842>	Tegmine contenti et parco moderamine victus.
<milo_eln. sobr. 1.843>	Quod super extat, inops capiat mendicus egenus,
<milo_eln. sobr. 1.844>	Crescat elemosinae culmus, sit largus avarus,
<milo_eln. sobr. 1.845>	Caelica terrestri mercentur praemia limo.
<milo_eln. sobr. 1.846>	Transfer ad aetherii thesaurum culmen Olympi:
<milo_eln. sobr. 1.847>	Quicquid egens sumit, Christum accepisse memento.
<milo_eln. sobr. 1.848>	Qui dator, hic custos, largitor et ipse receptor,
<milo_eln. sobr. 1.849>	Debitor ipse deus: non perdes fenus, avare.
<milo_eln. sobr. 1.850>	Da huic, quicquid habes: non fur hoc tollat iniquus,
<milo_eln. sobr. 1.851>	Tinea non sulcet vestem, non rodat aratam.
<milo_eln. sobr. 1.852>	Esuriens socius mensae iungatur, amictu
<milo_eln. sobr. 1.853>	Frigidus, et pateant peregrino tecta vianti;
<milo_eln. sobr. 1.854>	Carceribus clausis solamen praebe loquelae.
<milo_eln. sobr. 1.855>	Intuleras mundo nil, nil auferre valebis:
<milo_eln. sobr. 1.856>	Illa tibi servata fient, quae miseris astris.
<milo_eln. sobr. 1.857>	Si longinqua petis rediturus tempore certo,
<milo_eln. sobr. 1.858>	Ne desint sumptus tibi, plurima ferre necesse est:
<milo_eln. sobr. 1.859>	Ad patriam properas iugiter mansurus in illa -
<milo_eln. sobr. 1.860>	Perpendas opus est, quae sis habiturus ibidem.
<milo_eln. sobr. 1.861>	Hac euangelicus laudatur vilicus arte
<milo_eln. sobr. 1.862>	Prospexisse sibi et stipendia fraude parasse,
<milo_eln. sobr. 1.863>	Quae sibi sufficerent deiecto sorte futura,
<milo_eln. sobr. 1.864>	Providitque sagax formica ut farris acervum
<milo_eln. sobr. 1.865>	Atque oleum, miserantis opem, fomenta laborum
<milo_eln. sobr. 1.866>	Et tegumen vestis, victum hospitiumque laremque
<milo_eln. sobr. 1.867>	Ac breviter tactus citius sibi tanta paravit,
<milo_eln. sobr. 1.868>	Pauperies illum premeret ne dira senectae,
<milo_eln. sobr. 1.869>	Duceret et torquens aliena per ostia egestas:
<milo_eln. sobr. 1.870>	Hoc exemplo animos tangat concussio nostros,
<milo_eln. sobr. 1.871>	Nos nimis heu! miseri, lacrimarum flumine flendi
<milo_eln. sobr. 1.872>	Virtutum granum nullum nec habemus olivum,
<milo_eln. sobr. 1.873>	Quae superare famem valeant per saecla futuram.
<milo_eln. sobr. 1.874>	Iam iudex rediturus adest, iam comminus instat,
<milo_eln. sobr. 1.875>	Cui ratio reddenda gravis, cui sermo ferendus,
<milo_eln. sobr. 1.876>	Cui nihil occultum, cui cuncta obscura patescunt
<milo_eln. sobr. 1.877>	Nuda et aperta oculis, cui fraus nulla inficiatrix:
<milo_eln. sobr. 1.878>	Teste eget hic nullo: qui cognitor, ipse relator.
<milo_eln. sobr. 1.879>	Istis temporibus doctrinae incumbit egestas;
<milo_eln. sobr. 1.880>	Ora sacerdotum damnosa silentia servant;
<milo_eln. sobr. 1.881>	Qui petat est rarus, tribuat qui, rarior, esum:
<milo_eln. sobr. 1.882>	Hancque famem typicam carnalia gesta figurant,
<milo_eln. sobr. 1.883>	Cum petit Helias tribui sibi fragmina panis,
<milo_eln. sobr. 1.884>	Ecclesiae normam mulier viduata retentat,
<milo_eln. sobr. 1.885>	Quae duo ligna crucis rectum versumque requirit,
<milo_eln. sobr. 1.886>	In quibus illa coquat vitalem polline panem,
<milo_eln. sobr. 1.887>	Nempe illum, vitam qui cuncto praebuit orbi:
<milo_eln. sobr. 1.888>	Non oleo caruit, quam sanctus spiritus unxit.
<milo_eln. sobr. 1.889>	Non aliud signant Helisaei tempora vatis,
<milo_eln. sobr. 1.890>	Cui mulier clamans sibi crescere vidit olivum
<milo_eln. sobr. 1.891>	Vascula perfundens, summas dum surgit ad oras:
<milo_eln. sobr. 1.892>	Servitio geminam prolem liberrima solvit.
<milo_eln. sobr. 1.893>	Ista prophetalis virtus; haec gratia Iesu,
<milo_eln. sobr. 1.894>	Solvit loetiferi qui vincula saeva diabli,
<milo_eln. sobr. 1.895>	Pro pomo vetito cui se constrinxerat Eva
<milo_eln. sobr. 1.896>	Coniugis assensu cuncta cum prole ligata.
<milo_eln. sobr. 1.897>	Paulus ad aethereum iam nunc sublatus Olympum,
<milo_eln. sobr. 1.898>	Mane vorans praedas qui vespere dividit escas,
<milo_eln. sobr. 1.899>	Circuiens mundum divinum semen in omnem
<milo_eln. sobr. 1.900>	Sparsit et ad fidei pertraxit gaudia gentes.
<milo_eln. sobr. 1.901>	Hoc chorus ille sequax sermone et sanguine signans
<milo_eln. sobr. 1.902>	Distribuit populis transmissas caelitus escas.
<milo_eln. sobr. 1.903>	Manna datum nimbis mirabile quisque cupiscat,
<milo_eln. sobr. 1.904>	Colligat inde gomor, cui vivere constitit ardor,
<milo_eln. sobr. 1.905>	Atque die sexto duplices sibi praeparet esus.
<milo_eln. sobr. 1.906>	Israhelitae aliqui egressi per sabbata castris
<milo_eln. sobr. 1.907>	Quaerere manna sibi vacui rediere gravemque
<milo_eln. sobr. 1.908>	Persensere famem, qui sexto ferre laborem
<milo_eln. sobr. 1.909>	Neglexere pium, macie tenuante subacti.
<milo_eln. sobr. 1.910>	Aetas quippe suo currit iam sexta meatu;
<milo_eln. sobr. 1.911>	Septima sancta quies sanctis sine fine feretur:
<milo_eln. sobr. 1.912>	Non labor ullus erit, nec erunt tunc tempora arandi,
<milo_eln. sobr. 1.913>	Nulla ibi spes segetis, quia semina nulla serentur,
<milo_eln. sobr. 1.914>	Quippe feret meritis aequalia lucra maniplis,
<milo_eln. sobr. 1.915>	Qui modo stertit iners, mendicus habebitur illic.
<milo_eln. sobr. 1.916>	Dirige, Christe, tuos, in tanta messe, ministros,
<milo_eln. sobr. 1.917>	Qui resecent lolium, vitiorum monstra recidant
<milo_eln. sobr. 1.918>	Cum radice sua, ne horum torpore valescens
<milo_eln. sobr. 1.919>	Crescentes spicas circumliget atterat urat.
<milo_eln. sobr. 1.920>	Dirige, qui fundant de plenis tela pharetris:
<milo_eln. sobr. 1.921>	Tempus adest pugnae, geritur luctamen agonis;
<milo_eln. sobr. 1.922>	Qui stimulos acuat nobis, faber omnis abactus,
<milo_eln. sobr. 1.923>	Ut legimus gestum regnante Saule profano,
<milo_eln. sobr. 1.924>	Israhelita latet vitiorum conditus antris
<milo_eln. sobr. 1.925>	Inque tenebrosis impuro corde cavernis.
<milo_eln. sobr. 1.926>	Rarus, qui reptet manibus pedibusque, Ionathes,
<milo_eln. sobr. 1.927>	Horteturque suo rediviva ad classica flatu,
<milo_eln. sobr. 1.928>	Corruat allophilus cuius mucrone necatus,
<milo_eln. sobr. 1.929>	Ducat et audaces inimica per agmina turmas
<milo_eln. sobr. 1.930>	Vibret et ardentes adversa in pectora contos,
<milo_eln. sobr. 1.931>	Liberet Hebraeos, animas mentesque fideles,
<milo_eln. sobr. 1.932>	Armiger anticipans divini spicula verbi
<milo_eln. sobr. 1.933>	Suggerat et iaciat curvatis arcubus ictus.
<milo_eln. sobr. 1.934>	Spiritus adveniens fervorem sensibus indat,
<milo_eln. sobr. 1.935>	Ut versus gladius vitalis pectora fratrum
<milo_eln. sobr. 1.936>	Perforet excindat percurrat transeat intret,
<milo_eln. sobr. 1.937>	Ut bellum reparent neque collum sub iuga curvent:
<milo_eln. sobr. 1.938>	Quippe rogat curvari animas, ut transeat, hostis.
<milo_eln. sobr. 1.939>	Est opus, ut spretis vitiis virtutibus almis
<milo_eln. sobr. 1.940>	Ornemur, quo noster honos habitusque nitescat.
<milo_eln. sobr. 1.941>	Sit candens poderis vestis, polimita talaris
<milo_eln. sobr. 1.942>	Multicolora micet haedique in sanguine tincta:
<milo_eln. sobr. 1.943>	Actio sit sacro Christi redimita cruore;
<milo_eln. sobr. 1.944>	Vestiat haec nudos, haec finem praestet honestum.
<milo_eln. sobr. 1.945>	Qui caput est nostrum, limes sit et ipse necesse est:
<milo_eln. sobr. 1.946>	Incipiat faciat consummet suscipiatque.
<milo_eln. sobr. 1.947>	Qui zabulum vicit hostem, qui stravit iniquum,
<milo_eln. sobr. 1.948>	Auferat a nobis dominatum iure tyranni,
<milo_eln. sobr. 1.949>	Servitiique iugum crescente putrescat olivo.
<milo_eln. sobr. 1.950>	Nomine signati, illius quoque morte redempti
<milo_eln. sobr. 1.951>	Non iam nostri erimus, sed sic teneamur ab illo,
<milo_eln. sobr. 1.952>	Ulterius hosti ne iam subdamur acerbo.
<milo_eln. sobr. 1.953>	Ut tamen unde meus coepit iam sermo recurrat
<milo_eln. sobr. 1.954>	Ad te, sobrietas toto laudabilis aevo,
<milo_eln. sobr. 1.955>	In te claudetur series perducta Camenae.
<milo_eln. sobr. 1.956>	Hoc tamen exemplo monstrari rite valebis,
<milo_eln. sobr. 1.957>	Quam speciosa mices, quam pulchro flore virescas,
<milo_eln. sobr. 1.958>	Quod dulcis Ionathas, Davidis amator amantis,
<milo_eln. sobr. 1.959>	Dum te servavit, per te sic fortiter egit,
<milo_eln. sobr. 1.960>	Hostilis cunei ut fugientia terga feriret
<milo_eln. sobr. 1.961>	Et populi innumeri iuvenis virtute subirent
<milo_eln. sobr. 1.962>	Ense necem, ruerent fusae per prona catervae.
<milo_eln. sobr. 1.963>	Sic victor, postquam summae gestamine virgae
<milo_eln. sobr. 1.964>	Mella favi fluvidi libavit et attigit ore
<milo_eln. sobr. 1.965>	Ac tenui gustu ieiunia iussa resolvit,
<milo_eln. sobr. 1.966>	Versa sorte, Achias dum non consulta sacerdos
<milo_eln. sobr. 1.967>	Ulla refert, reus est habitus, qui vicerat hostes:
<milo_eln. sobr. 1.968>	Sic cassata suo victoria coepta tropheo.
<milo_eln. sobr. 1.969>	Sobrietas violata citum cum morte periclum
<milo_eln. sobr. 1.970>	Inferret iuveni, si non obstacula regi
<milo_eln. sobr. 1.971>	Irato offerret popularis contio vulgi.
<milo_eln. sobr. 1.972>	Sic memorant loetale malum virusque veneni
<milo_eln. sobr. 1.973>	Serpentum humana superari ex ore saliva:
<milo_eln. sobr. 1.974>	Hoc humore gravi mox illum posse necari,
<milo_eln. sobr. 1.975>	Ieiunus colubri si hanc infuderis ori.
<milo_eln. sobr. 1.976>	Sic vigor hic hominis facit illum occumbere morti,
<milo_eln. sobr. 1.977>	Sic perimunt Satanan ieiunia sobria dirum.
<milo_eln. sobr. 1.978>	Virtus viva valet vitiorum vincere virus:
<milo_eln. sobr. 1.979>	Quae servata suos servat, quae perdita perdit,
<milo_eln. sobr. 1.980>	Illa caput facta est, finis sit et ipsa libelli:
<milo_eln. sobr. 1.981>	LAUS SIT, CHRISTE, TIBI, QUONIAM ISTA EST CLAUSULA PRIMI.

<milo_eln. sobr. 2.1>	Hactenus antiquos descripsi carmine patres,
<milo_eln. sobr. 2.2>	Nunc euangelicas est par temptare Camenas.
<milo_eln. sobr. 2.3>	Virtutum inprimis titulos in versibus istis,
<milo_eln. sobr. 2.4>	Virgo Maria, tuos qua possum laude beabo.
<milo_eln. sobr. 2.5>	Altithroni genitrix, laus mundi, gloria caeli,
<milo_eln. sobr. 2.6>	Per te diffusa est in totum gratia mundum:
<milo_eln. sobr. 2.7>	Fons signatus aquae, purissima vena salutis,
<milo_eln. sobr. 2.8>	Hortus conclusus quo fons processit honestus,
<milo_eln. sobr. 2.9>	Caedrus cypressus platanus nux myrtus oliva,
<milo_eln. sobr. 2.10>	Myrra storax calamus thus balsama cassia nardus,
<milo_eln. sobr. 2.11>	Onyx cristallus prasius berillus iaspis,
<milo_eln. sobr. 2.12>	Ianua clausa, domus qua solus conditor exit,
<milo_eln. sobr. 2.13>	Tu portas paradisi aperis, quas clauserat Eva,
<milo_eln. sobr. 2.14>	Loetiferum vetita dum carpit ab arbore malum;
<milo_eln. sobr. 2.15>	Sed crucis in ramis pomo pendente salubri
<milo_eln. sobr. 2.16>	Progenito de carne tua, tu planctibus instans,
<milo_eln. sobr. 2.17>	Gaudia quis mundo veniunt, iam clave recepta
<milo_eln. sobr. 2.18>	Ducis adoptivos ad caeli culmina natos.
<milo_eln. sobr. 2.19>	Quicquid iure sacrum, quod nobile, quod pretiosum
<milo_eln. sobr. 2.20>	Huius quadrifidi tenuit constructio mundi,
<milo_eln. sobr. 2.21>	Exsuperas, sanctosque viros virtutibus altos,
<milo_eln. sobr. 2.22>	Angelicos etiam vincit tua gratia coetus.
<milo_eln. sobr. 2.23>	Qua te voce canam, quibus et sermonibus aequem?
<milo_eln. sobr. 2.24>	Garrula lingua iacet, mundi laus omnis in imo est.
<milo_eln. sobr. 2.25>	Pluribus in sanctis virtus laudabilis una est:
<milo_eln. sobr. 2.26>	In te largifluis fulgent carismata donis.
<milo_eln. sobr. 2.27>	Te tua sancta fides fidei superextulit Abrae,
<milo_eln. sobr. 2.28>	Cui deus ipse loquens gignendum spondet Isaac,
<milo_eln. sobr. 2.29>	Qui ridens dubitat, dum centum computat annos;
<milo_eln. sobr. 2.30>	Zacharias nutat, tu credula "sic fiat" inquis.
<milo_eln. sobr. 2.31>	Sed minus est geminis genitoribus edere prolem,
<milo_eln. sobr. 2.32>	Virgine quam genitrice viri sine semine gigni -:
<milo_eln. sobr. 2.33>	Mente humilis mater legeris famulamque fateris.
<milo_eln. sobr. 2.34>	In te quanta fuit mentis constantia, miror:
<milo_eln. sobr. 2.35>	Cum Gabrihel solio veniens archangelus alto
<milo_eln. sobr. 2.36>	Exuviis rutilus, vultu et sermone verendus
<milo_eln. sobr. 2.37>	Iunxit amicali tecum sermone loquelas,
<milo_eln. sobr. 2.38>	Non tamen inde gravem cepisti corde pavorem.
<milo_eln. sobr. 2.39>	Vir fortis Danihel caelestibus ille suetus
<milo_eln. sobr. 2.40>	Angelico vultu terretur et haeret in imis
<milo_eln. sobr. 2.41>	Surgere non ausus, prius hunc quam dextra levaret;
<milo_eln. sobr. 2.42>	Iacob ille, deo forti dum certat agone,
<milo_eln. sobr. 2.43>	Claudicat - et, pia virgo, modum de prole requiris.
<milo_eln. sobr. 2.44>	Margarita micans, praecellens unio gemmas,
<milo_eln. sobr. 2.45>	Cum te debuerim ter cocto ornare metallo,
<milo_eln. sobr. 2.46>	Sit veniale mihi, quia clausi indoctior aere.
<milo_eln. sobr. 2.47>	Attrectare tamen tantae praeconia laudis
<milo_eln. sobr. 2.48>	Sufficiat voluisse pie, tu cetera parce;
<milo_eln. sobr. 2.49>	Tu mihi protectrix dominatrix auxiliatrix
<milo_eln. sobr. 2.50>	Adsis, posco precor, decus altae virginitatis.
<milo_eln. sobr. 2.51>	Sobria vita tibi, cuius dator editus ex te est:
<milo_eln. sobr. 2.52>	Hanc nobis comitem tua sancta oratio reddat.
<milo_eln. sobr. 2.53>	Alba columba ferens ut ramum detulit arcae
<milo_eln. sobr. 2.54>	Ore suo viridem, dum pacem nuntiat orbi,
<milo_eln. sobr. 2.55>	Sic, pia, Christicolas, qui te venerantur amanter,
<milo_eln. sobr. 2.56>	Paci concilia, genitam quam ventre beato
<milo_eln. sobr. 2.57>	Ad nostram felix fudisti, virgo, salutem.
<milo_eln. sobr. 2.58>	Nunc Annam viduam laetis cantabimus odis,
<milo_eln. sobr. 2.59>	Quae sibi praerepto immatura morte marito
<milo_eln. sobr. 2.60>	Ulterius nullum ceu turtur casta iugalem
<milo_eln. sobr. 2.61>	Coniugio dignata suo viduata remansit.
<milo_eln. sobr. 2.62>	Sic octogenis et quattuor insuper annis
<milo_eln. sobr. 2.63>	In templo domini ieiunia sobria ducens
<milo_eln. sobr. 2.64>	Ardentes motus carnis virtute subegit:
<milo_eln. sobr. 2.65>	Rore pudicitiae tam magnus concidit ignis.
<milo_eln. sobr. 2.66>	Unde prophetalem merito virtutis honorem
<milo_eln. sobr. 2.67>	Accipiens tectum velamine carnis Iesum
<milo_eln. sobr. 2.68>	Cognovit, de quo multo sermone locuta est.
<milo_eln. sobr. 2.69>	Sic Salomon Christi epithalamia laudibus ornans
<milo_eln. sobr. 2.70>	Huius avis cantum praenuntius ore revelat:
<milo_eln. sobr. 2.71>	"Audita est nostra in terra vox turturis" inquit.
<milo_eln. sobr. 2.72>	Turtur adest, geminis quam vexit gratia pennis,
<milo_eln. sobr. 2.73>	Anna: nec immerito, sancta haec quia gratia fertur.
<milo_eln. sobr. 2.74>	Istis turturibus holochausta fidelis Abraham
<milo_eln. sobr. 2.75>	Obtulit ille deo, cuius haec stirpe creata est,
<milo_eln. sobr. 2.76>	Cum sibi signa deus, proles qua sorte futura
<milo_eln. sobr. 2.77>	Ex tanto genitore foret, monstraret amico,
<milo_eln. sobr. 2.78>	Cum pro regno aries, pro legis fasce iuvenca
<milo_eln. sobr. 2.79>	Proque gravi scelerum lasciva capella reatu
<milo_eln. sobr. 2.80>	Atque habitura sua pro simplicitate columba
<milo_eln. sobr. 2.81>	Nec castis caritura, velut haec, turtur habetur,
<milo_eln. sobr. 2.82>	Casta, pudica, vigil nocturna in laude cicada.
<milo_eln. sobr. 2.83>	Sic gemina virtute cluens facta altera Iudith:
<milo_eln. sobr. 2.84>	Illa ducem truncans, haec Christum voce celebrans.
<milo_eln. sobr. 2.85>	Hac vidua viduis sit vitae mundior actus.
<milo_eln. sobr. 2.86>	Quanta pudicitiae virtus, quae sobrietatis
<milo_eln. sobr. 2.87>	Gratia sit, sanctus docuit baptista Iohannes.
<milo_eln. sobr. 2.88>	Praeco redemptoris, vox verbi plusque propheta,
<milo_eln. sobr. 2.89>	Angelus ipse dei, praenuntius ille futuri
<milo_eln. sobr. 2.90>	Ex utero matris Christum cognovit adesse.
<milo_eln. sobr. 2.91>	Nomine qui patris taciturna silentia solvit
<milo_eln. sobr. 2.92>	Monstravitque dei turbis venientibus agnum,
<milo_eln. sobr. 2.93>	Planans ille vias, prava in directa reducens,
<milo_eln. sobr. 2.94>	Deiciens colles valles extollit et implet;
<milo_eln. sobr. 2.95>	Maior enim in natis mulierum nemo Iohanne:
<milo_eln. sobr. 2.96>	Celsior hoc Christus sacra de virgine natus.
<milo_eln. sobr. 2.97>	Virtutum generale decus, quod patribus auctor
<milo_eln. sobr. 2.98>	Distribuit varians specialiter, indidit isti.
<milo_eln. sobr. 2.99>	Summa fides in hoc: genitor negat, iste salutat;
<milo_eln. sobr. 2.100>	Ille tacet mutus, hic "adest nunc" praedicat "agnus".
<milo_eln. sobr. 2.101>	Spe meliore vigens praemonstrat horrea granis;
<milo_eln. sobr. 2.102>	Inde metum recinens paleis denuntiat ignes,
<milo_eln. sobr. 2.103>	Qui karitate pios fructus hortatur agendos.
<milo_eln. sobr. 2.104>	Mente humilis viso Christo baptisma recusat,
<milo_eln. sobr. 2.105>	Illius et iussu sed mox devotus obaudit.
<milo_eln. sobr. 2.106>	Praeterea quos sobrietas ad celsa levavit,
<milo_eln. sobr. 2.107>	Virtutum nutrix, super omnes laude Iohannem
<milo_eln. sobr. 2.108>	Extulit, inque heremo castissima vita remotum
<milo_eln. sobr. 2.109>	Longius humanis illum conventibus abdens
<milo_eln. sobr. 2.110>	Caelicolis sociat: saliens locusta cibavit
<milo_eln. sobr. 2.111>	Mellaque de foliis parcum pavere prophetam;
<milo_eln. sobr. 2.112>	Posthabitis stolis aurato stamine textis
<milo_eln. sobr. 2.113>	Carnis amictus erat vilis lanugo cameli;
<milo_eln. sobr. 2.114>	Balteus et rutila gemmarum luce coruscus,
<milo_eln. sobr. 2.115>	Quo pater usus erat, ceu funis viluit asper,
<milo_eln. sobr. 2.116>	Zona etenim castos cinxit pellicia lumbos.
<milo_eln. sobr. 2.117>	Qualis in hoc virtus, constantia quanta, probavit
<milo_eln. sobr. 2.118>	Impius Herodes solita feritate calescens.
<milo_eln. sobr. 2.119>	Qui sibi de thalamis fratris sine lege iugalem
<milo_eln. sobr. 2.120>	Abstrahit inlicitoque thoro conubia iungens
<milo_eln. sobr. 2.121>	Turpis adulterii crimen facinusque reportat.
<milo_eln. sobr. 2.122>	Non tulit hoc fidei fervens ardore propheta:
<milo_eln. sobr. 2.123>	Arguit Herodem verbis pietatis iniquum,
<milo_eln. sobr. 2.124>	Quatinus incestae curet rescindere vinclum
<milo_eln. sobr. 2.125>	Et sibi prospiciens scelerata cubilia solvat.
<milo_eln. sobr. 2.126>	Talia tractanti rex impius obstruit aures,
<milo_eln. sobr. 2.127>	Aspidas ut fama est surdescere carmine Marsi,
<milo_eln. sobr. 2.128>	Doctoremque suae solita impietate salutis
<milo_eln. sobr. 2.129>	Constrictum vinclis tenebroso in carcere claudit.
<milo_eln. sobr. 2.130>	Non dispar pater huic et nomine et impietate,
<milo_eln. sobr. 2.131>	Dum monstrante mago natum cognoscit Iesum,
<milo_eln. sobr. 2.132>	Spondet adorandum simulata callidus arte,
<milo_eln. sobr. 2.133>	Non tamen effectum sceleris habiturus; id ipsum
<milo_eln. sobr. 2.134>	Incurrit facinus perversi prava voluntas.
<milo_eln. sobr. 2.135>	O lupe saeve vorax, tibi lex specialiter infit:
<milo_eln. sobr. 2.136>	"Matris ab uberibus non hedum in lacte coquendum".
<milo_eln. sobr. 2.137>	Aegypti ad patriam iam Ioseph vexerat illum,
<milo_eln. sobr. 2.138>	Quem tu dente fremens vicina per oppida quaeris,
<milo_eln. sobr. 2.139>	Ingluviemque tuam puerorum mortibus exples,
<milo_eln. sobr. 2.140>	Dumque ex te genitis crudelius ingeris enses,
<milo_eln. sobr. 2.141>	Ut vivat sub te nato securior est sus.
<milo_eln. sobr. 2.142>	Hic basiliscus adest colubro ferus editus ex te,
<milo_eln. sobr. 2.143>	Qui in natale suo convivia opima paravit
<milo_eln. sobr. 2.144>	Principibus cunctis, ducibus populique tribunis:
<milo_eln. sobr. 2.145>	Convenere locum pariter properanter ad unum.
<milo_eln. sobr. 2.146>	Rex aderat, pomposa satis quem mensa receptat;
<milo_eln. sobr. 2.147>	Mollibus in fulcris stratisque sedilibus ostro,
<milo_eln. sobr. 2.148>	Mente tumens et veste nitens, diademate fulgens
<milo_eln. sobr. 2.149>	Praecipit auratos sibi deservire ministros.
<milo_eln. sobr. 2.150>	Quot gazis pollet, vitiis tot et ipse redundat:
<milo_eln. sobr. 2.151>	Fervet avarities gremiique extendit hiatum,
<milo_eln. sobr. 2.152>	Luxuria enervat discinctos fetida lumbos,
<milo_eln. sobr. 2.153>	Adsidet et lateri ventosa superbia dextro.
<milo_eln. sobr. 2.154>	Miratur stupidus fulgentia vasa satelles
<milo_eln. sobr. 2.155>	Atque merum bibit in pateris rutilansque Falernum.
<milo_eln. sobr. 2.156>	Quo pudor omnis abest, verecundia longius acta est,
<milo_eln. sobr. 2.157>	Non ibi lex, non fas, non ius, non quicquid honestum est.
<milo_eln. sobr. 2.158>	Plena domus vitiis et gastrimargia in omnes
<milo_eln. sobr. 2.159>	Discurrens mensas pinguem distenderat alvum,
<milo_eln. sobr. 2.160>	Exudans satiare nequit quam turba coquorum,
<milo_eln. sobr. 2.161>	Ebrietas luxus petulantia, lusus inanis,
<milo_eln. sobr. 2.162>	Harpa lirae cytharae psalteria fistula musae
<milo_eln. sobr. 2.163>	Cimbala sambucae simphonia timpana sistra.
<milo_eln. sobr. 2.164>	Organicumque melos aptabat filia mortis,
<milo_eln. sobr. 2.165>	Vipera vipereo saltatrix germine creta.
<milo_eln. sobr. 2.166>	Sibilat ut serpens, ut, regulus, ore volucrem
<milo_eln. sobr. 2.167>	Sorbeat, ad caput haec tendit fera bestia vatis;
<milo_eln. sobr. 2.168>	Fraude dolos versans, praestructus et arte maligna
<milo_eln. sobr. 2.169>	Herodes iurat se praemia cuncta daturum,
<milo_eln. sobr. 2.170>	Quaeque puella petat, quae matre edocta magistra.
<milo_eln. sobr. 2.171>	Nec mora nec requies, quin a cervice resectum
<milo_eln. sobr. 2.172>	Discus inauditum scelus inter fercula portet;
<milo_eln. sobr. 2.173>	Nec satis ad facinus, si in carcere colla secentur,
<milo_eln. sobr. 2.174>	Ni caput invisis mensis ponatur edendum,
<milo_eln. sobr. 2.175>	Silvicolae velut est apri monstrarier usus.
<milo_eln. sobr. 2.176>	Impius impurus sceleratus spurcus iniquus
<milo_eln. sobr. 2.177>	Tristatur vultu, sed gaudet corde tyrannus,
<milo_eln. sobr. 2.178>	Quod tractata diu facta est occasio caedis.
<milo_eln. sobr. 2.179>	Ne tamen innocuum maculent periuria regem,
<milo_eln. sobr. 2.180>	Insignemque virum titulis et laude priorum
<milo_eln. sobr. 2.181>	Degenerem patri fallendi infamia reddat,
<milo_eln. sobr. 2.182>	Lictorem mittit, referat qui dona lyciscae.
<milo_eln. sobr. 2.183>	Ille caput flexum gladio fulgente recidit
<milo_eln. sobr. 2.184>	Convivisque feris rorantia fercula portat
<milo_eln. sobr. 2.185>	Purpureosque thoros et candida gausapa lino
<milo_eln. sobr. 2.186>	Sanguine perfundit russo, miserabile visu.
<milo_eln. sobr. 2.187>	Filia laeta capit donum exitiale suaeque
<milo_eln. sobr. 2.188>	Fert matri madidis stillante cruore capillis.
<milo_eln. sobr. 2.189>	Attamen hac melius vivit nunc morte Iohannes,
<milo_eln. sobr. 2.190>	Quippe suo occubuit genuino Herodes iniquus.
<milo_eln. sobr. 2.191>	Alterutris compar meritorum reddita sors est:
<milo_eln. sobr. 2.192>	Hic moritur nascens moriensque renascitur ille;
<milo_eln. sobr. 2.193>	Gastrimargus et incestus perit igne gehennae,
<milo_eln. sobr. 2.194>	Sobrius et castus caelesti in lumine gaudet.
<milo_eln. sobr. 2.195>	Risimus et iubilo cordis cantavimus hymnum,
<milo_eln. sobr. 2.196>	Quem David cecinit, teneris abductus ab agnis
<milo_eln. sobr. 2.197>	Cum torsit teretem nimio stridore lapillum
<milo_eln. sobr. 2.198>	Et stravit celsum membris animisque gigantem,
<milo_eln. sobr. 2.199>	(Non secus annosam qui sternit robore quercum).
<milo_eln. sobr. 2.200>	Risimus infandum quem Iudith casta Holofernem
<milo_eln. sobr. 2.201>	Truncavit, vitium quia virtus sancta subegit:
<milo_eln. sobr. 2.202>	Nunc tempus flendi lamentaque fundere amara,
<milo_eln. sobr. 2.203>	Flagitii impietas tantum quod robur adepta est,
<milo_eln. sobr. 2.204>	Ut caput auferret saltatrix simia vatis.
<milo_eln. sobr. 2.205>	Martyris eximii est haec passio sancta Iohannis,
<milo_eln. sobr. 2.206>	Haec inlaudati scelerum monimenta tyranni.
<milo_eln. sobr. 2.207>	Hic mulieris amor, hic cantus, sibilus est hic:
<milo_eln. sobr. 2.208>	Ista est forma placens, quae ad Tartara mittit amantes;
<milo_eln. sobr. 2.209>	Liliolum candens morbo veniente putrescens;
<milo_eln. sobr. 2.210>	Haec rosa flore rubens, sed post urtica perurens;
<milo_eln. sobr. 2.211>	Lanigeris ovibus tribuli isti vellera tollunt.
<milo_eln. sobr. 2.212>	Hac deceptus Adam seclusus ab arbore vitae est;
<milo_eln. sobr. 2.213>	Sic Emor et Sichem Dina periere subacta;
<milo_eln. sobr. 2.214>	Hebraei mixti scortis coluere Priapum;
<milo_eln. sobr. 2.215>	Turpavit meretrix Sanson saxoque molari
<milo_eln. sobr. 2.216>	Addixit - moluisse tamen scrutare quid hoc sit -:
<milo_eln. sobr. 2.217>	Hae bis septenos Iacob servire per annos
<milo_eln. sobr. 2.218>	Fecerunt, noctesque dies ferventior aestus
<milo_eln. sobr. 2.219>	Mitigat ardentem sub cancri sidere solem,
<milo_eln. sobr. 2.220>	Dumque fugit, Ioseph moechae sua pallia linquit.
<milo_eln. sobr. 2.221>	Huius amor gemino maculavit crimine David,
<milo_eln. sobr. 2.222>	Dum nimis indulget mulieribus inlaqueatus;
<milo_eln. sobr. 2.223>	His sapiens Salomon est factus apostata flendus;
<milo_eln. sobr. 2.224>	Hac timidus Petrus accusante negavit Iesum.
<milo_eln. sobr. 2.225>	Promptum est historias veterum percurrere versu,
<milo_eln. sobr. 2.226>	Sed, quia perlongum est, non haec intacta relinquam:
<milo_eln. sobr. 2.227>	Ingluvie ventris plures concrescere pestes
<milo_eln. sobr. 2.228>	Multiplicemque uno de semine surgere prolem.
<milo_eln. sobr. 2.229>	Luxuries ardens hac amplius accipit ignes,
<milo_eln. sobr. 2.230>	Non aliter flammae quam si quis spargat olivum.
<milo_eln. sobr. 2.231>	Liber et alma Ceres Veneri nutrimina praebent,
<milo_eln. sobr. 2.232>	Quis sine frigescit fervens extincta libido,
<milo_eln. sobr. 2.233>	Suntque suo vicina satis genitalia ventri.
<milo_eln. sobr. 2.234>	Filia sanguisugae haec, Salomon quam concinit, una est,
<milo_eln. sobr. 2.235>	Altera avarities, amor insatiatus habendi.
<milo_eln. sobr. 2.236>	"Sufficit" ignorant geminantque frequentius "adfer,
<milo_eln. sobr. 2.237>	Adfer adhuc": istis nulla est mensura modusque.
<milo_eln. sobr. 2.238>	Mors et vita tibi, lector, clarissima iam sunt,
<milo_eln. sobr. 2.239>	Dextrum iter et laevum monstrat scriptura patenter:
<milo_eln. sobr. 2.240>	Iam vetus atque novum profert tibi scriba peritus
<milo_eln. sobr. 2.241>	Ille euangelicus, qui miscet tristia laetis,
<milo_eln. sobr. 2.242>	Supplicium miseris et praemia digna beatis:
<milo_eln. sobr. 2.243>	Prende viam quamvis, sed dextra salubrior illa est -
<milo_eln. sobr. 2.244>	Fert iter ad caelum -, quam quae demergit in imum.
<milo_eln. sobr. 2.245>	Recta via est Christus, qua pergunt rite viantes;
<milo_eln. sobr. 2.246>	Ille nihil fallens est summa scientia veri;
<milo_eln. sobr. 2.247>	Hic quoque vita vigens, dux, doctor, vivificator;
<milo_eln. sobr. 2.248>	Omne bonum per quem, cum quo, felicibus in quo:
<milo_eln. sobr. 2.249>	Se iubet ille peti et quaeri, se praestat haberi.
<milo_eln. sobr. 2.250>	Ille dator legis, per quem benedictio venit,
<milo_eln. sobr. 2.251>	Qua queat impleri lex, praecipit adiuvat auctor.
<milo_eln. sobr. 2.252>	Qui nos cum vitiis docuit certamen inire
<milo_eln. sobr. 2.253>	Et sibi congressum ternis conflictibus hostem
<milo_eln. sobr. 2.254>	Reddidit enervem, stravit calcavit abegit,
<milo_eln. sobr. 2.255>	Colla tyrannorum ceu quondam ductor Iesus,
<milo_eln. sobr. 2.256>	Quo superare queas pugna leviore subactum.
<milo_eln. sobr. 2.257>	Prima tulit hostis prisci temptamina Christus,
<milo_eln. sobr. 2.258>	Esuries cuius suspectum fecerat illum;
<milo_eln. sobr. 2.259>	Accedens temptator ait: "si filius es dei,
<milo_eln. sobr. 2.260>	Haec panes saxa esse iube"; cui protinus ille
<milo_eln. sobr. 2.261>	Moysaycae legis responsum reddidit atque
<milo_eln. sobr. 2.262>	Saxea tractantem ceu saxo perculit ipsum.
<milo_eln. sobr. 2.263>	Nec tamen absistit primo hoc certamine victus,
<milo_eln. sobr. 2.264>	Donec ad solitum nota feritate duellum
<milo_eln. sobr. 2.265>	Viribus ille suis audens maiora rediret.
<milo_eln. sobr. 2.266>	Mille dolos versans, animas tres mente resumens,
<milo_eln. sobr. 2.267>	Ter prostratus humi, captus simul ore trifauci
<milo_eln. sobr. 2.268>	Imperium mundi liquit, quod fraude tenebat.
<milo_eln. sobr. 2.269>	Sicut enim lentus graditur per saxea serpens
<milo_eln. sobr. 2.270>	Post sua non monstrans ullum vestigia sulcum,
<milo_eln. sobr. 2.271>	Non secus in Christo peccati vulnera fixit
<milo_eln. sobr. 2.272>	Hostis: in hoc primo victoria coepta; sed illo
<milo_eln. sobr. 2.273>	Tempore perfecta est, quo crux Calvarie fixa est,
<milo_eln. sobr. 2.274>	Cuius in ancistro fortem Leviathan aduncans
<milo_eln. sobr. 2.275>	Extulit elatum mira virtute triumphum:
<milo_eln. sobr. 2.276>	Fortia per geminos extendens brachia ramos
<milo_eln. sobr. 2.277>	Omnia pertraxit, pedibus quoque strata subegit.
<milo_eln. sobr. 2.278>	Qui genus humanum in radicis origine tactum
<milo_eln. sobr. 2.279>	Ore venenato colubri pietate redemit,
<milo_eln. sobr. 2.280>	Sanguinis ex pretio chyrographi debita solvit
<milo_eln. sobr. 2.281>	Affixitque cruci dominantem fraude tyrannum
<milo_eln. sobr. 2.282>	Evacuans, hostile iugum a cervice reiecit:
<milo_eln. sobr. 2.283>	Victus ab hoc zabulus superabilis inde tenetur,
<milo_eln. sobr. 2.284>	Victoris si colla iugo subdantur amico.
<milo_eln. sobr. 2.285>	Ille iubet, si quod facimus, si iure petamus
<milo_eln. sobr. 2.286>	Auxilium, ne, quod facimus, bona nostra putemus:
<milo_eln. sobr. 2.287>	Nemo cadit gravius, quam qui virtute superbit,
<milo_eln. sobr. 2.288>	Deterius nullus, quem desperatio frangit.
<milo_eln. sobr. 2.289>	Omne etenim donum desursum pervenit in nos,
<milo_eln. sobr. 2.290>	Omne malum ex nobis vel quod male suggerit hostis:
<milo_eln. sobr. 2.291>	Sic deus est summis, sic limus surgit ab imis.
<milo_eln. sobr. 2.292>	Haec est nostra fides, hanc quaerimus inde salutem,
<milo_eln. sobr. 2.293>	Terrea qui celsis, caelestia miscuit imis,
<milo_eln. sobr. 2.294>	Dum procul actus homo a paradiso redditur astris.
<milo_eln. sobr. 2.295>	Hac mercede placent primi commissa parentis:
<milo_eln. sobr. 2.296>	Si caelum capiam, levis est amissio terrae.
<milo_eln. sobr. 2.297>	Materies infirma sumus, sed fortior hoste est,
<milo_eln. sobr. 2.298>	Quo stamus miserante, gravi quo fasce levamur,
<milo_eln. sobr. 2.299>	Quo linquente nimis ruimus pressique iacemus.
<milo_eln. sobr. 2.300>	Hostilis cunei dominatum foeda retentat
<milo_eln. sobr. 2.301>	Ingluvies, mundum quae iam sibi vindicat omnem;
<milo_eln. sobr. 2.302>	Rarus in orbe satus, quem haec non illicit hostis.
<milo_eln. sobr. 2.303>	Perspice fumantes iam nocte dieque culinas
<milo_eln. sobr. 2.304>	Sudantesque coquos tetra fuligine nigros,
<milo_eln. sobr. 2.305>	Fercula portantes, pallentes fasce ministros.
<milo_eln. sobr. 2.306>	Stat pincerna potens iam lassus in aede reclinis,
<milo_eln. sobr. 2.307>	Alternis vicibus varians vestigia stertit
<milo_eln. sobr. 2.308>	Et tacita ventri maledicit fauce capaci:
<milo_eln. sobr. 2.309>	"Vae" quibus Esaias duplicatum assignat utrisque
<milo_eln. sobr. 2.310>	Heu nimis obstrusae monitis caelestibus aures:
<milo_eln. sobr. 2.311>	Dixit Iesus discipulis: "attendite vobis,
<milo_eln. sobr. 2.312>	Ebrietas ne corda gravet, ne ventre referto
<milo_eln. sobr. 2.313>	Incoctis escis dominetur crapula turpis
<milo_eln. sobr. 2.314>	Sicque repentinae finis ruat ultimus horae."
<milo_eln. sobr. 2.315>	Turpe est ebrietas, si te tibi subtrahat ipsum:
<milo_eln. sobr. 2.316>	Illa nocens animae nostraeque inimica saluti
<milo_eln. sobr. 2.317>	Commaculat corpus, mentem subvertit et aufert,
<milo_eln. sobr. 2.318>	Consilium perimit; caput huc illucque rotatu
<milo_eln. sobr. 2.319>	Assiduo vergit, titubant vestigia gressu,
<milo_eln. sobr. 2.320>	Pallent ora et lingua latrat visusque negatur,
<milo_eln. sobr. 2.321>	Vixque dies alter sensum restaurat eundem.
<milo_eln. sobr. 2.322>	Vinum etenim nimium sic fit loetale venenum,
<milo_eln. sobr. 2.323>	Debilitas quippe hoc sumpto fera pluribus orta est;
<milo_eln. sobr. 2.324>	Hoc furor insanit, hoc flamma libidinis ardet.
<milo_eln. sobr. 2.325>	Piscis enim hamo pandit velut oris hiatum,
<milo_eln. sobr. 2.326>	Ardens ille gula, quo captam gluttiat escam,
<milo_eln. sobr. 2.327>	Sic avidas intra fauces qui suscipit illud,
<milo_eln. sobr. 2.328>	Sentiet hostiles fervente in corpore motus.
<milo_eln. sobr. 2.329>	Hinc Salomon, docuit sua quem Sapientia mater:
<milo_eln. sobr. 2.330>	"Ne capiaris," ait "flavum cum vitra colorem
<milo_eln. sobr. 2.331>	Scintillante gerunt per vascula clara Lyaeo:
<milo_eln. sobr. 2.332>	Quod blande ingreditur, coluber mordebit ut asper,
<milo_eln. sobr. 2.333>	Ut basiliscus item diffundet acerba venena;
<milo_eln. sobr. 2.334>	Utque gubernator clavo sopitus abacto
<milo_eln. sobr. 2.335>	In medio pelagi recubans haec verba loqueris:
<milo_eln. sobr. 2.336>	Verbere non dolui necque tractus somnia rupi;
<milo_eln. sobr. 2.337>	Nunc vigilans ubi vina petam? capitisque dolorem
<milo_eln. sobr. 2.338>	Unguine quo pellam? quibus escis ora resolvam?"
<milo_eln. sobr. 2.339>	At nunc post satiem, quo plus quam posse bibatur,
<milo_eln. sobr. 2.340>	Undantes calices memorant caritatis amores.
<milo_eln. sobr. 2.341>	Sumitur aestate, ardentes ut temperet aestus,
<milo_eln. sobr. 2.342>	Nec minus in hieme, quo pellat frigora brumae,
<milo_eln. sobr. 2.343>	Praebeat atque citum media iam nocte soporem:
<milo_eln. sobr. 2.344>	Viribus alternis algori atque inde calori
<milo_eln. sobr. 2.345>	Prospicit et totum sic Bachus regnat in orbem,
<milo_eln. sobr. 2.346>	Temporibus variis dum totum continet annum.
<milo_eln. sobr. 2.347>	Pluribus increvit - sed non laudabilis - hic mos:
<milo_eln. sobr. 2.348>	Post nimium vinum, quo se usque ad guttura complent
<milo_eln. sobr. 2.349>	Et tremebunda suo quatiuntur menbra Lyaeo,
<milo_eln. sobr. 2.350>	Sic medicos adhibere modos, ut vina resumant,
<milo_eln. sobr. 2.351>	Nocturnas oriens cum sol discusserit umbras,
<milo_eln. sobr. 2.352>	Excludique putant repetita peste tremorem,
<milo_eln. sobr. 2.353>	Ut liquor ardores et fauces proluat ustas.
<milo_eln. sobr. 2.354>	Sic sceleri scelera accumulant, sic noxia noxis,
<milo_eln. sobr. 2.355>	Sic morbum morbo, sic febrem febre repellunt.
<milo_eln. sobr. 2.356>	Horreo, sordidius quod multis contigit unum:
<milo_eln. sobr. 2.357>	Multiplicata prius non Bachica pocula cessant,
<milo_eln. sobr. 2.358>	Quam nimis impletus revomat, quas hauserat, offas
<milo_eln. sobr. 2.359>	Venter et immixto fundantur stercora vino,
<milo_eln. sobr. 2.360>	Quo malus ingressus, gravior sit ut exitus illi
<milo_eln. sobr. 2.361>	(Perifrasin vito, quia multis cognita dico).
<milo_eln. sobr. 2.362>	Hos, sibi quae servent orandi tempora, posco;
<milo_eln. sobr. 2.363>	Lectio qualis erit? quo sensu mystica quaerent?
<milo_eln. sobr. 2.364>	Quale opus in manibus? benedictio qualis in ore?
<milo_eln. sobr. 2.365>	Nam scriptura monet haec omni tempore habenda.
<milo_eln. sobr. 2.366>	Excidit auditus his sermo propheticus ille:
<milo_eln. sobr. 2.367>	"Ad vocem domini durescere corda cavete."
<milo_eln. sobr. 2.368>	Seria Loth verba ad generos sunt ludicra visa,
<milo_eln. sobr. 2.369>	Ob quod et ardentis Sodomae periere sub igne.
<milo_eln. sobr. 2.370>	Virtutum montem mundum fugiendo subire
<milo_eln. sobr. 2.371>	Divinus nos sermo docet: patriarcha figuram
<milo_eln. sobr. 2.372>	Huius habet; ne nos saeclo pereunte ruamus,
<milo_eln. sobr. 2.373>	Haereat hic nostris et sidat mentibus imis.
<milo_eln. sobr. 2.374>	Hostiles abigamus aves, ne grana reportent,
<milo_eln. sobr. 2.375>	Quae sator ecclesiae Christus respersit in agros.
<milo_eln. sobr. 2.376>	Semina, quae in spinis ceciderunt, fruge carebunt:
<milo_eln. sobr. 2.377>	Haec equidem surgunt citius, sed divitiarum
<milo_eln. sobr. 2.378>	Cura gravat mentes et deliciosa voluptas,
<milo_eln. sobr. 2.379>	Ne spicas referant, teneras internecat herbas.
<milo_eln. sobr. 2.380>	Has spinas nobis maledictio prima creavit,
<milo_eln. sobr. 2.381>	His caro luxurians fructusque afferre suaves
<milo_eln. sobr. 2.382>	Detrectans tribulis nos undique pungit acutis.
<milo_eln. sobr. 2.383>	Naturalis enim cunctis est insitus ignis:
<milo_eln. sobr. 2.384>	Non eget accendi fornax Babylonica stuppa,
<milo_eln. sobr. 2.385>	Malleolis, piceis escis et potibus amplis.
<milo_eln. sobr. 2.386>	Intra nos gerimus, cum quo luctamen agamus:
<milo_eln. sobr. 2.387>	Lex est in menbris, quae mentis legibus obstat;
<milo_eln. sobr. 2.388>	Bella animae et carnis plus quam civilia surgunt,
<milo_eln. sobr. 2.389>	Pertulit ut pugnas angusto in ventre Rebecca.
<milo_eln. sobr. 2.390>	Qui cupit ergo sibi servilem subdere carnem,
<milo_eln. sobr. 2.391>	Castiget ventrem, famulatu deprimat artus,
<milo_eln. sobr. 2.392>	Ut domina excelsam retinens dicione cathedram
<milo_eln. sobr. 2.393>	Imperio terret famulas vernasque loquaces
<milo_eln. sobr. 2.394>	Lascivosque iocos et molles durius ausus.
<milo_eln. sobr. 2.395>	Est opus, ut Christum, qui pax est summa, petamus,
<milo_eln. sobr. 2.396>	Subiuget ancillam, dominae quo serviat, Agar;
<milo_eln. sobr. 2.397>	Libera sit rectrix, Aegyptia sit famulatrix;
<milo_eln. sobr. 2.398>	Haec ferat in scapulis utrem, haec flere suescat,
<milo_eln. sobr. 2.399>	Deliciis careat, humorem gustet aquosum
<milo_eln. sobr. 2.400>	Et nudis toleret plantis fera frigora brumae;
<milo_eln. sobr. 2.401>	Aspera sit vestis, quae sidat in ossibus imis,
<milo_eln. sobr. 2.402>	Sit somnus modicus, sit tellus herbida lectus.
<milo_eln. sobr. 2.403>	Si sic ergo tuam dominatu presseris Agar,
<milo_eln. sobr. 2.404>	Audiet angelicas voces puteumque salutis
<milo_eln. sobr. 2.405>	Hauriet et dominam tandem cognoscere Sarram
<milo_eln. sobr. 2.406>	Mente humili incipiet modica cum prole reversa.
<milo_eln. sobr. 2.407>	Unde tibi famulus venter, sit serva libido.
<milo_eln. sobr. 2.408>	Aethiopissa etiam, pro qua contendit Aaron
<milo_eln. sobr. 2.409>	Mansueto cum fratre suo, nova iurgia gignit.
<milo_eln. sobr. 2.410>	Sobrietas victrix in caeli rege triumphans
<milo_eln. sobr. 2.411>	Nos sibi consociet patriosque reducat ad hortos,
<milo_eln. sobr. 2.412>	Divinae legis domino ducente columna
<milo_eln. sobr. 2.413>	Praecedat gressus et nostros dirigat actus.
<milo_eln. sobr. 2.414>	Ante oculos nostros hanc proponamus euntes,
<milo_eln. sobr. 2.415>	Quae gemina facie tenebrosa et lucida fulgens
<milo_eln. sobr. 2.416>	Claudit iter pravis, mare rubrum pandit amicis.
<milo_eln. sobr. 2.417>	Fit via per pelagus populo, qui pastus amaris
<milo_eln. sobr. 2.418>	Lactucis et pane humili: quo sobrie discas
<milo_eln. sobr. 2.419>	Vivere, viventum cupias si tangere terram.
<milo_eln. sobr. 2.420>	Ebrietas magnum scelus est scelerumque creatrix:
<milo_eln. sobr. 2.421>	Inferciri escis nimiis vinoque gravari
<milo_eln. sobr. 2.422>	Non Christi dogma est, porci sed secta Epicuri.
<milo_eln. sobr. 2.423>	Quale sit hoc, lector, perpende animoque revolve,
<milo_eln. sobr. 2.424>	Prandia si cumules cenis potioribus illo
<milo_eln. sobr. 2.425>	Tempore, quo iudex venturus creditur orbi
<milo_eln. sobr. 2.426>	Christus cunctipotens metuendus ab aethere summo,
<milo_eln. sobr. 2.427>	Terribiles turmae caelique exercitus omnis,
<milo_eln. sobr. 2.428>	Militiae angelicae nimio terrore tribunal
<milo_eln. sobr. 2.429>	Stipabunt: capient cuncti, quod quisque meretur.
<milo_eln. sobr. 2.430>	Sic ait ipse loquens: "ut quondam tempore Noe
<milo_eln. sobr. 2.431>	Pocula sumebant et prandia opipara agebant
<milo_eln. sobr. 2.432>	Hi populi, qui tunc liquidis periere sub undis,
<milo_eln. sobr. 2.433>	Diluvio insolito cum mors inopina veniret,
<milo_eln. sobr. 2.434>	Sic erit, extremae veniet cum terminus horae.
<milo_eln. sobr. 2.435>	Non secus infandi Sodomitae prandia agebant
<milo_eln. sobr. 2.436>	Securi tutique suae sub moenibus urbis;
<milo_eln. sobr. 2.437>	Loth miserante deo cum porta exivit aperta,
<milo_eln. sobr. 2.438>	Sorte repentina sic fuso caelitus imbre
<milo_eln. sobr. 2.439>	Interiere rei"; meritis par reddita poena est:
<milo_eln. sobr. 2.440>	Ardor inexpletus torrente ardore repressus.
<milo_eln. sobr. 2.441>	Quisque igitur tales usque huc duravit in actus
<milo_eln. sobr. 2.442>	Servivitque gulae, iam tandem devia linquens
<milo_eln. sobr. 2.443>	Vertat iter gressusque agiles ad moenia sanctae
<milo_eln. sobr. 2.444>	Sobrietatis agat; hanc postulet ipse magistram,
<milo_eln. sobr. 2.445>	Hanc colat ut dominam, hanc corpore corde receptet,
<milo_eln. sobr. 2.446>	Discat ab hac servare modum licitumque tenere:
<milo_eln. sobr. 2.447>	Prima magisterii sit haec doctrina venusti.
<milo_eln. sobr. 2.448>	Quattuor inter enim virtutes portio quarta est,
<milo_eln. sobr. 2.449>	Quae nimis omne tribus reliquis auferre suevit.
<milo_eln. sobr. 2.450>	Illa modum ponit, ne plus sapiendo superbus
<milo_eln. sobr. 2.451>	Incurras heresim Graeco sermone vocatam.
<milo_eln. sobr. 2.452>	(Secta Latine quidem, sed nominis huius origo
<milo_eln. sobr. 2.453>	Vertitur in duplicem certa ratione loquelam:
<milo_eln. sobr. 2.454>	A sectando etenim, cum quod vult quisque sequatur;
<milo_eln. sobr. 2.455>	Alter erit sensus: quia dissonat, esse secandum
<milo_eln. sobr. 2.456>	Corpore ab ecclesiae, nimium qui devius errat;
<milo_eln. sobr. 2.457>	Scinditur unde aliquid, haec portio secta vocatur:
<milo_eln. sobr. 2.458>	Si sequeris, secta est, si scinderis, inde secaris.)
<milo_eln. sobr. 2.459>	Alter erit limes, ne multum iustus agaris:
<milo_eln. sobr. 2.460>	Sic etenim rigidum clementia digna relinquet.
<milo_eln. sobr. 2.461>	Tertia ab hac virtus sumit documenta magistra:
<milo_eln. sobr. 2.462>	Saevitiam fugias, dum vis ceu fortis haberi.
<milo_eln. sobr. 2.463>	"Sufficit" ista docet, "satis est, iam parce ferire";
<milo_eln. sobr. 2.464>	Ista quaterna probat Hebraeam fimbria vestem,
<milo_eln. sobr. 2.465>	Emoreusa quidem tetigit quam credula Christo
<milo_eln. sobr. 2.466>	Percepitque citam filo pendente salutem
<milo_eln. sobr. 2.467>	Incolumis remeans, furto medicata fideli.
<milo_eln. sobr. 2.468>	Sobrietatis enim Christus documenta reliquit:
<milo_eln. sobr. 2.469>	Cuius discipuli dum hunc per culta sequuntur,
<milo_eln. sobr. 2.470>	Vellebant culmis spicas manibusque fricantes
<milo_eln. sobr. 2.471>	Esuriem explebant nimiam talique paratu
<milo_eln. sobr. 2.472>	Contenti satiare avidas per sabbata fauces.
<milo_eln. sobr. 2.473>	Dum primae aetatis cupiunt reparare vigorem,
<milo_eln. sobr. 2.474>	Frugalis vitae specimen tribuere salubre.
<milo_eln. sobr. 2.475>	Quique fatigatus mortalis tegmine carnis
<milo_eln. sobr. 2.476>	Discipulos urbis mercantes moenibus escas
<milo_eln. sobr. 2.477>	Cum sedet expectans, mulier Samarita propinquat;
<milo_eln. sobr. 2.478>	Christus ab hac sitiens modicum sibi postulat haustum
<milo_eln. sobr. 2.479>	Frigidae aquae: dedit illa fidem Christusque salutem.
<milo_eln. sobr. 2.480>	Concinit hoc factum quadam ratione figurae
<milo_eln. sobr. 2.481>	Antiquae, dum servus aquae portante Rebecca
<milo_eln. sobr. 2.482>	In scapulis vas ad puteum sibi pocula poscit:
<milo_eln. sobr. 2.483>	Cum tribuit potum sitientibus illa camelis,
<milo_eln. sobr. 2.484>	Haurit aquas et mox sponsalia dona reportat.
<milo_eln. sobr. 2.485>	Christus item divina docens, mortalia gestans
<milo_eln. sobr. 2.486>	Ad Solymam properat ficumque tuetur onustam
<milo_eln. sobr. 2.487>	Fronde comis foliis, pomis fructuque carentem,
<milo_eln. sobr. 2.488>	Esuriens in hac esum non repperit ullum:
<milo_eln. sobr. 2.489>	"Nullus" ait "fructus de te nascatur in aevum";
<milo_eln. sobr. 2.490>	Ficus inanis enim gens est Iudaea rebellis,
<milo_eln. sobr. 2.491>	Ille fidem cuius ceu dulcem quaesiit escam,
<milo_eln. sobr. 2.492>	Quae legis foliis umbrosa volumina claudens
<milo_eln. sobr. 2.493>	Detrectat fidei suaves nunc gignere fructus.
<milo_eln. sobr. 2.494>	Haec sitis atque fames est nostrae causa salutis.
<milo_eln. sobr. 2.495>	Pascit item multum paucis de panibus agmen,
<milo_eln. sobr. 2.496>	Piscibus et geminis; quo facto monstrat utrumque:
<milo_eln. sobr. 2.497>	Et virtutis opus vitaeque exempla salubris.
<milo_eln. sobr. 2.498>	Haec humana probant hominem discrimina verum:
<milo_eln. sobr. 2.499>	Nascitur offertur crescit fugit, ubera lambit,
<milo_eln. sobr. 2.500>	Ieiunat toleratque sitim, temptamina vincit,
<milo_eln. sobr. 2.501>	Lassatur dormit sedet ambulat et lacrimatur,
<milo_eln. sobr. 2.502>	Stringitur in vinclis, flagris laceratur amaris,
<milo_eln. sobr. 2.503>	Traditur, irrisus fel gustat, haurit acetum,
<milo_eln. sobr. 2.504>	Postulat auxilium patris queriturque relictum,
<milo_eln. sobr. 2.505>	Figitur ille cruci, patitur moriturque, resurgit.
<milo_eln. sobr. 2.506>	Pro nobis haec cuncta gerit toleratque libenter,
<milo_eln. sobr. 2.507>	Ut nos conciliet patri; pax ipse sequestra est,
<milo_eln. sobr. 2.508>	"Nostra" ut Paulus ait "pax est, qui iunxit utrumque",
<milo_eln. sobr. 2.509>	Caelica terrenis, Hebraeos gentibus addens.
<milo_eln. sobr. 2.510>	Pax apices, scindit quos simplex sillaba, iungit:
<milo_eln. sobr. 2.511>	Hi tres sunt, quia tres personae essentia in una;
<milo_eln. sobr. 2.512>	Litterulis ternis aptantur nomina terna:
<milo_eln. sobr. 2.513>	.P. patrem, qui non aliunde hoc accipit ut sit,
<milo_eln. sobr. 2.514>	.A. genitum signat, quod Graecus nominat alfa
<milo_eln. sobr. 2.515>	("Alfa ego sum primus sermone, novissimus  sum,
<milo_eln. sobr. 2.516>	Ipse ego principium", prior .a. vocalis apexque est)
<milo_eln. sobr. 2.517>	..que duplex, ab utroque venit quia spiritus almus,
<milo_eln. sobr. 2.518>	Tertia fine apicum, ad reliquos quia rite recurrit
<milo_eln. sobr. 2.519>	Compar et aequalis patri natoque coaevus
<milo_eln. sobr. 2.520>	(Aevum cum dico, non tempore sentio coeptum,
<milo_eln. sobr. 2.521>	Quo mihi, cum fluvius scripturae porrigit haustum,
<milo_eln. sobr. 2.522>	Impia non heresis loetales misceat undas).
<milo_eln. sobr. 2.523>	Alveus est altus pelagoque profundior omni
<milo_eln. sobr. 2.524>	Lex divina, rigat quae montes imbribus altis,
<milo_eln. sobr. 2.525>	Ex quibus ad nostros guttatim labitur haustus.
<milo_eln. sobr. 2.526>	Ipsa polos scandit solemque et sidera tangit,
<milo_eln. sobr. 2.527>	Tartara perlustrat, terras et gramina pascit,
<milo_eln. sobr. 2.528>	Abdita perquirit moresque informat honestos.
<milo_eln. sobr. 2.529>	Agnis illa vadum dat, barris unda natatum;
<milo_eln. sobr. 2.530>	Lac praebet teneris, solidas et fortibus escas.
<milo_eln. sobr. 2.531>	Dulce quidem eloquium, dum fundit verba palato,
<milo_eln. sobr. 2.532>	Visceribus ventris sed hoc generatur amaror.
<milo_eln. sobr. 2.533>	Scribitur illa foris, dum narrat gesta priorum,
<milo_eln. sobr. 2.534>	Nec minus interius, dum mystica signa revelat.
<milo_eln. sobr. 2.535>	Dat lamenta reis, ut plangant crimina vitae,
<milo_eln. sobr. 2.536>	Felices laudes et carmina digna beatis,
<milo_eln. sobr. 2.537>	"Vae" miseris, sine fine ferent quod carcere Averni.
<milo_eln. sobr. 2.538>	Omnia ab hac nobis veniunt documenta magistra:
<milo_eln. sobr. 2.539>	Haec docet, ut dominum, qui nos plasmavit, amemus;
<milo_eln. sobr. 2.540>	Illa fidem rectam certo sermone fatetur
<milo_eln. sobr. 2.541>	Distinguitque creaturam virtute creantis;
<milo_eln. sobr. 2.542>	Haec iubet omne bonum, haec noxia cuncta recidit.
<milo_eln. sobr. 2.543>	Panem piscem ovum docet ut de patre petamus:
<milo_eln. sobr. 2.544>	Panis hic est karitas, quia cunctis eminet escis
<milo_eln. sobr. 2.545>	- Non dabit oranti lapidem cordisque rigorem -;
<milo_eln. sobr. 2.546>	Piscis erit fidei sacrae venerabile donum
<milo_eln. sobr. 2.547>	- Perfidiae furiale malum serpentis habetur -;
<milo_eln. sobr. 2.548>	Spes, ovo foetus quoniam speratur ab illo
<milo_eln. sobr. 2.549>	- Huic hostile nimis fert desperatio loetum,
<milo_eln. sobr. 2.550>	Ex stimulo caudae ceu figit scorpius ictum -.
<milo_eln. sobr. 2.551>	Muniat ergo pedes patrum doctrina priorum,
<milo_eln. sobr. 2.552>	Conterat unde caput colubri tua planta maligni
<milo_eln. sobr. 2.553>	Allidatque petrae Babylonica germina Christo.
<milo_eln. sobr. 2.554>	Nam, quae prima tibi temptamina suggerit hostis,
<milo_eln. sobr. 2.555>	Si reseces, minor hinc veniet iactura sequentum.
<milo_eln. sobr. 2.556>	Quodsi forte aliquem furiali dente momordit
<milo_eln. sobr. 2.557>	Inflixitque reo mortali crimine vulnus,
<milo_eln. sobr. 2.558>	Huic opus, ut multo curet medicamine plagam
<milo_eln. sobr. 2.559>	Compensetque pio damnosa pericula lucro.
<milo_eln. sobr. 2.560>	Felix ille quidem, qui vastum navigat aequor
<milo_eln. sobr. 2.561>	Fertque redundantes cumulato fenore gazas
<milo_eln. sobr. 2.562>	Illaesus veniens optatae ad litora terrae;
<milo_eln. sobr. 2.563>	Fluctivagumque alius pelagus dum lintre resulcat,
<milo_eln. sobr. 2.564>	Heu miser incurrit Scillam rabidamque Caribdim
<milo_eln. sobr. 2.565>	Confringitque ratem, merces quoque perdit opimas
<milo_eln. sobr. 2.566>	Et tabulae innisus portatur ab aequore nudus
<milo_eln. sobr. 2.567>	Expoliumque animae grata mercede reservat.
<milo_eln. sobr. 2.568>	Non secus ille, sui qui plangit damna reatus:
<milo_eln. sobr. 2.569>	Praeveniat lacrimis venturi iudicis iram,
<milo_eln. sobr. 2.570>	Sentiat amissam Christo ut miserante medelam,
<milo_eln. sobr. 2.571>	Lamento et lacrimis qui vult commissa piari.
<milo_eln. sobr. 2.572>	Istis addatur confessio pura reatus,
<milo_eln. sobr. 2.573>	Ut tanto medico peccata occulta reveles.
<milo_eln. sobr. 2.574>	In cruce pendentem cum Christo cerne latronem,
<milo_eln. sobr. 2.575>	Percepit celerem qui uno sermone salutem
<milo_eln. sobr. 2.576>	Et paradisiaco sub hora est redditus horto:
<milo_eln. sobr. 2.577>	Perspice perfossum geminato vulnere David
<milo_eln. sobr. 2.578>	Lamentoque brevi veniam meruisse piacli;
<milo_eln. sobr. 2.579>	Inspice apostolico lapsantem culmine Petrum
<milo_eln. sobr. 2.580>	Ad galli cantum tristem sumpsisse dolorem
<milo_eln. sobr. 2.581>	Respectuque gradum Christi reparasse priorem.
<milo_eln. sobr. 2.582>	Gallus nocturnae custos et nuntius horae,
<milo_eln. sobr. 2.583>	Gnarus doctor erit discernere voce suetus,
<milo_eln. sobr. 2.584>	Quae tormenta rei referant, quae praemia iusti.
<milo_eln. sobr. 2.585>	Succinctis lumbis dum tractat pulpito in alto,
<milo_eln. sobr. 2.586>	Auribus intendens, humili quoque corde receptans,
<milo_eln. sobr. 2.587>	Quid referat doceat iubeat, quid nuntiet, audi:
<milo_eln. sobr. 2.588>	Si lamenta canit, dignis tu planctibus insta,
<milo_eln. sobr. 2.589>	Gaudia si profert, laeta haec tu mente retracta.
<milo_eln. sobr. 2.590>	Ille sagax si doctor erit, miscebit utrumque,
<milo_eln. sobr. 2.591>	Ut lex prisca iubet, typico hoc sermone figurans,
<milo_eln. sobr. 2.592>	"Non auferre molam ex geminis pro pignore cuiquam."
<milo_eln. sobr. 2.593>	Inferior metus est, metuenda est quippe gehenna;
<milo_eln. sobr. 2.594>	Quae super excurrit, spes est, quae ad celsa levatur.
<milo_eln. sobr. 2.595>	Haec duo si socies, capies ex polline panes;
<milo_eln. sobr. 2.596>	Si tollas unum, reddetur inutile utrumque.
<milo_eln. sobr. 2.597>	Plurima sunt, lapsos possunt quae ad summa referre:
<milo_eln. sobr. 2.598>	Fructus elemosinae lacrimaeque, oratio perpes,
<milo_eln. sobr. 2.599>	Mens humilis parcusque cibus, ieiunia, saccus:
<milo_eln. sobr. 2.600>	Ista cicatrices quibunt obducere hiantes.
<milo_eln. sobr. 2.601>	Planctibus et lacrimis a sorde Maria piata est,
<milo_eln. sobr. 2.602>	Quae largo fletu Christi vestigia tinxit;
<milo_eln. sobr. 2.603>	Flagitiosus Achab dum paenitet, ultio tardat;
<milo_eln. sobr. 2.604>	A Babylone redit compunctus corde Manasses;
<milo_eln. sobr. 2.605>	Crimina pauperibus miseratio facta resolvit:
<milo_eln. sobr. 2.606>	Iustificatur in his, quod signat nomine, Zacheus.
<milo_eln. sobr. 2.607>	Ut scriptura docet, quantum peccata cavenda,
<milo_eln. sobr. 2.608>	Sic etiam, lapsis correctio qualis agenda.
<milo_eln. sobr. 2.609>	Haec est herba boriht, nitrum mordacius hoc est,
<milo_eln. sobr. 2.610>	Hoc malagma potens, haec est resina salubris.
<milo_eln. sobr. 2.611>	Nullus in orbe satus peccato immunis ab omni:
<milo_eln. sobr. 2.612>	Delictis levibus facili medicamine agendum,
<milo_eln. sobr. 2.613>	Vulnus enorme nimis ferro curetur et igni.
<milo_eln. sobr. 2.614>	His breviter tactis brevius quod restat agamus;
<milo_eln. sobr. 2.615>	Nunc unum referam, quod utrumque probare valebit,
<milo_eln. sobr. 2.616>	Quae sit sobrietas quamque hanc servare salubre est
<milo_eln. sobr. 2.617>	Et turpem ingluviem quantum vitare necesse est,
<milo_eln. sobr. 2.618>	Qualiter aversi redeant lapsique resurgant:
<milo_eln. sobr. 2.619>	Prodigus exemplo quod monstrat filius uno.
<milo_eln. sobr. 2.620>	Omne bonum sibi conlatum pietate paterna
<milo_eln. sobr. 2.621>	Perdidit ille miser meretricibus inlaqueatus,
<milo_eln. sobr. 2.622>	Luxuriosus iners pollutus degener amens,
<milo_eln. sobr. 2.623>	Dedecus ad tantum lapsus pro fauce voraci:
<milo_eln. sobr. 2.624>	Porcorum siliquis fervens instabat edendis.
<milo_eln. sobr. 2.625>	A patria et genitore pio longe ille remotus,
<milo_eln. sobr. 2.626>	Exul ut antiqua paradisi ab sede fugatus
<milo_eln. sobr. 2.627>	Primus Adam cum prole sua deserta peragrans
<milo_eln. sobr. 2.628>	Incidit insidias crudeli in fauce latronum;
<milo_eln. sobr. 2.629>	Vulneribus fossus, nudatus tegmine honesto
<milo_eln. sobr. 2.630>	Pellitos habitus sumpsit, quia credidit hosti.
<milo_eln. sobr. 2.631>	Quem tamen ut quaerat, caelesti ab sede viator
<milo_eln. sobr. 2.632>	Humanum tractavit iter tandemque repertum
<milo_eln. sobr. 2.633>	Sustulit in carnis mira pietate iugalem,
<milo_eln. sobr. 2.634>	Duxit et in stabulum ecclesiae curamque peregit,
<milo_eln. sobr. 2.635>	Aedibus et superis iam magna ex parte locavit.
<milo_eln. sobr. 2.636>	Saucius hoc ipsum signat quod prodigus iste;
<milo_eln. sobr. 2.637>	Cui pater accurrens ipse est Samarita propinquans,
<milo_eln. sobr. 2.638>	Per duo qui curans vino commiscet olivum,
<milo_eln. sobr. 2.639>	Lenit et austerum miseratio larga rigorem.
<milo_eln. sobr. 2.640>	Ergo fame admonita est ubi mens captiva subulci,
<milo_eln. sobr. 2.641>	Coeperat ille sui iam flens meminisse parentis.
<milo_eln. sobr. 2.642>	Unde gravem tractans maerente in corde dolorem,
<milo_eln. sobr. 2.643>	De genitore suo non iam se posse mereri
<milo_eln. sobr. 2.644>	Diffidens nomen nec dignum, filius ut sit,
<milo_eln. sobr. 2.645>	Optat habere locum, quem mercennarius, imum.
<milo_eln. sobr. 2.646>	Haec volvens tandem longa a regione regressus
<milo_eln. sobr. 2.647>	Ad dulcem remeat iam corpore corde parentem.
<milo_eln. sobr. 2.648>	Perspice, peccator, similis mihi si tamen ullus,
<milo_eln. sobr. 2.649>	Quod pietatis opus, clementia gratia quae sit,
<milo_eln. sobr. 2.650>	Ut reparare gradum discas et surgere ab imis.
<milo_eln. sobr. 2.651>	Praeveniens cursu genitor citus obvius ivit;
<milo_eln. sobr. 2.652>	Dulcius amplexans et in oscula strictius haerens
<milo_eln. sobr. 2.653>	Ocius afferri stolam praecepit avitam,
<milo_eln. sobr. 2.654>	Amisit quam primus Adam spoliatus ab hoste,
<milo_eln. sobr. 2.655>	Immortalem habeat mortale ut corpus amictum,
<milo_eln. sobr. 2.656>	Atque anulum, sponsale decus dotemque fidei.
<milo_eln. sobr. 2.657>	Mactavit vitulum, convivia laeta paravit,
<milo_eln. sobr. 2.658>	Quem puer acceptum celsaque sub ilice coctum
<milo_eln. sobr. 2.659>	Apposuit tribus ille viris, dum Sarra farinae
<milo_eln. sobr. 2.660>	Accelerans sata commiscet tria (rite figuram
<milo_eln. sobr. 2.661>	Illius mulieris habens, quae mista calori
<milo_eln. sobr. 2.662>	Fermenti modico conspersit corpore massam)
<milo_eln. sobr. 2.663>	Esuriemque orbis cumulato pane refecit.
<milo_eln. sobr. 2.664>	Haec Sarra ecclesiae norma est verbumque farina est;
<milo_eln. sobr. 2.665>	Miscet utrumque simul tractans vetus atque novellum
<milo_eln. sobr. 2.666>	Eloquium et per tres populos disseminat orbis
<milo_eln. sobr. 2.667>	Convivasque vocans ad celsae fercula mensae
<milo_eln. sobr. 2.668>	Largifluas epulas et dulces praeparat escas.
<milo_eln. sobr. 2.669>	Hic vitulus Christus pinguis bonitate saginae
<milo_eln. sobr. 2.670>	Cornibus obnisus saevo feritate draconi
<milo_eln. sobr. 2.671>	Substravit pedibus captumque in vincla ligavit.
<milo_eln. sobr. 2.672>	Servus Abrae est populus, qui degeneratus ab ipso
<milo_eln. sobr. 2.673>	Acceptum Christum gladio perfodit acuto
<milo_eln. sobr. 2.674>	Inque crucis ramis densa velut ilice coxit.
<milo_eln. sobr. 2.675>	Prodigus has patris pietate receptus ad escas
<milo_eln. sobr. 2.676>	Gaudet, et elatis suaves concentibus odas
<milo_eln. sobr. 2.677>	Consociante choro dulcis simphonia crescit.
<milo_eln. sobr. 2.678>	Huicque nec improperans olidos pavisse suillos
<milo_eln. sobr. 2.679>	Diligit atque fovet strictisque amplexibus ambit.
<milo_eln. sobr. 2.680>	Frater erat senior perstans operator in agro,
<milo_eln. sobr. 2.681>	Isque domum rediens ubi patris gaudia sensit,
<milo_eln. sobr. 2.682>	Restitit indignans germanum in tecta receptum
<milo_eln. sobr. 2.683>	Invidiaque gravi stimulatus mente furente
<milo_eln. sobr. 2.684>	Stat foris et multas irato ex corde querelas
<milo_eln. sobr. 2.685>	Ingerit ac patrem non volt audire rogantem,
<milo_eln. sobr. 2.686>	Augeat ingressu proprio quo gaudia votis,
<milo_eln. sobr. 2.687>	Mactatum vitulum queritur pro fratre tenellum
<milo_eln. sobr. 2.688>	Nec sibi cum sociis donatum gratius haedum.
<milo_eln. sobr. 2.689>	Huic dulcis genitor blanditur, ut ingrediatur,
<milo_eln. sobr. 2.690>	Sit socius mensae, iungatur et ipse reperto.
<milo_eln. sobr. 2.691>	Perspice digestum, lector meus, obsecro, textum
<milo_eln. sobr. 2.692>	Moralesque modos intento corde retracta;
<milo_eln. sobr. 2.693>	Nam sensus typicos non est tractare necesse,
<milo_eln. sobr. 2.694>	Quos sparsit passim patrum doctrina priorum.
<milo_eln. sobr. 2.695>	Percipe, sobrietas referat quae damna relicta,
<milo_eln. sobr. 2.696>	Omne patris donum qua prodigus iste voravit.
<milo_eln. sobr. 2.697>	Cerne, ad quae miserum turpis perduxit egestas,
<milo_eln. sobr. 2.698>	Pasceret ut porcos macie tenuatus inerti,
<milo_eln. sobr. 2.699>	Pro summis epulis cuperet distendere ventrem
<milo_eln. sobr. 2.700>	Attendens oculis siliquas, quibus ipse careret.
<milo_eln. sobr. 2.701>	Ambitiosa gula et convivia sumptibus aucta,
<milo_eln. sobr. 2.702>	Luxus et ardescens gravius repetita libido
<milo_eln. sobr. 2.703>	Turpavit iuvenem: sic gastrimargia adegit,
<milo_eln. sobr. 2.704>	Sic iacet infelix, domina hac quicumque iugatur.
<milo_eln. sobr. 2.705>	Exactor Pharaonis enim sua pensa requirit
<milo_eln. sobr. 2.706>	Hocque luto insistens casuras extruit urbes.
<milo_eln. sobr. 2.707>	Solvit ab his Moyses, cum lex divina reducit
<milo_eln. sobr. 2.708>	Captos ingluvie, discant ut vivere parce,
<milo_eln. sobr. 2.709>	Ereptisque iugo tribuit mirabile manna,
<milo_eln. sobr. 2.710>	Caelitus ut capiant delatas imbribus escas
<milo_eln. sobr. 2.711>	Et de caute bibant percussa militis hasta,
<milo_eln. sobr. 2.712>	Qua nostro in pretio stillat cruor unda lavacro.
<milo_eln. sobr. 2.713>	Iam quia laudatae praeconia sobrietatis
<milo_eln. sobr. 2.714>	Descripsi et tactis vitiis sermone quibusdam
<milo_eln. sobr. 2.715>	Florigeris patrum decerpsi gramina pratis,
<milo_eln. sobr. 2.716>	Pauca pudicitiae de laude referre salubre est.
<milo_eln. sobr. 2.717>	Virginitas, specialis amor, laus, gloria caeli,
<milo_eln. sobr. 2.718>	Angelicae virtutis honos, flos, purpura regni
<milo_eln. sobr. 2.719>	Omne decus superans, Phoebo formosior ipso;
<milo_eln. sobr. 2.720>	Nec sic pulchra nitet perfecto Cinthia giro,
<milo_eln. sobr. 2.721>	Lucifer huic impar, rutilat cum mane sereno,
<milo_eln. sobr. 2.722>	Et, quod in orbe viget, pretio pretiosior omni.
<milo_eln. sobr. 2.723>	Nata deo gignensque deum sine semine verum
<milo_eln. sobr. 2.724>	Dum generat genitrix virtute umbrante superna,
<milo_eln. sobr. 2.725>	Virgo manet, quia matre prior, qui nascitur, extat.
<milo_eln. sobr. 2.726>	Sic natus de patre deo deus et caro carne,
<milo_eln. sobr. 2.727>	Non geminus, quoniam simplex hominisque deique
<milo_eln. sobr. 2.728>	Sic persona nitet, quo sit natura gemella;
<milo_eln. sobr. 2.729>	Est tamen hic homo, qui deus est, caro denique verbum:
<milo_eln. sobr. 2.730>	Si terrena licet verbo conferre supernis:
<milo_eln. sobr. 2.731>	Secretum cum forte aliquod tenet arcula cordis,
<milo_eln. sobr. 2.732>	Ignotum reliquis constat, quid mente geramus;
<milo_eln. sobr. 2.733>	Ut tamen humanos auditus tangere possit,
<milo_eln. sobr. 2.734>	Formales adhibere modos huic iure necesse est.
<milo_eln. sobr. 2.735>	Verba aliter non esse queunt, nisi materialis
<milo_eln. sobr. 2.736>	His et origo foras veniat substantia quaedam:
<milo_eln. sobr. 2.737>	Dentes cum labiis, cum gutture pulmo, palatum.
<milo_eln. sobr. 2.738>	Missa per angelicas species mandata frequenter
<milo_eln. sobr. 2.739>	Perque modos multos, per corpora ab aere sumpta
<milo_eln. sobr. 2.740>	Audivere patres prisci sanctique prophetae;
<milo_eln. sobr. 2.741>	Corde patris genitum miro ructamine verbum
<milo_eln. sobr. 2.742>	Venit in hunc mundum carnis mortalis amictu
<milo_eln. sobr. 2.743>	Vestitum, quoniam fragilis natura videre,
<milo_eln. sobr. 2.744>	In deitate, deum, velut est, et ferre nequivit.
<milo_eln. sobr. 2.745>	Virgineam carnis genitrice ex virgine vestem
<milo_eln. sobr. 2.746>	Induit et nullo voluit coeunte creari,
<milo_eln. sobr. 2.747>	Nec coitu generans intactae carnis honore
<milo_eln. sobr. 2.748>	Virginibus liquit documenta salubria vitae,
<milo_eln. sobr. 2.749>	Frater et his sponsus pulcher, socialis amicus.
<milo_eln. sobr. 2.750>	Quam sit cara sibi, quali teneatur amore,
<milo_eln. sobr. 2.751>	Ipsa in matre probat, cuius puer ubera lambit,
<milo_eln. sobr. 2.752>	Hancque in seminibus centeno germine adaequat.
<milo_eln. sobr. 2.753>	Non tamen ulla suis super hanc praecepta relinquens
<milo_eln. sobr. 2.754>	Arbitrio concessit opus tam grande sequentum,
<milo_eln. sobr. 2.755>	Utque minister agens, non ut praeceptor in illa,
<milo_eln. sobr. 2.756>	Consilio Paulus caelestis consul adauget.
<milo_eln. sobr. 2.757>	Atque utinam nostris Christo miserante diebus
<milo_eln. sobr. 2.758>	Salva foret casti species ornata decoris:
<milo_eln. sobr. 2.759>	Virginitas celsum petiit iam splendida caelum
<milo_eln. sobr. 2.760>	Pennigero penitrans aulam super astra volatu,
<milo_eln. sobr. 2.761>	Rara sui cultus terris vestigia liquit.
<milo_eln. sobr. 2.762>	Iudicio Paridis Veneri servire subactos
<milo_eln. sobr. 2.763>	Crimen nemo refert, vitium natura vocatur.
<milo_eln. sobr. 2.764>	Moechiae turpis facinus plaudente cachinno
<milo_eln. sobr. 2.765>	Quisque videt laudat tantique infamia facti
<milo_eln. sobr. 2.766>	In patiente manet; nullus condemnat agentem.
<milo_eln. sobr. 2.767>	Univiras viduas tenuerunt templa dearum
<milo_eln. sobr. 2.768>	Vivaque defossa est Vestalis virgo reatu:
<milo_eln. sobr. 2.769>	Vixque sacerdotes iam sorde carere secundos
<milo_eln. sobr. 2.770>	Flere decet, sed scire pudet, qui crimine stolas
<milo_eln. sobr. 2.771>	Non vitant maculare suas; reverentia celsi
<milo_eln. sobr. 2.772>	Digna ministerii tenet hos non ulla nec ipsa
<milo_eln. sobr. 2.773>	Pollutis manibus sacranda offerre recusant:
<milo_eln. sobr. 2.774>	Altior unde gradus, gravior hinc culmine casus.
<milo_eln. sobr. 2.775>	Quique duces caeci caecorum praepete cursu
<milo_eln. sobr. 2.776>	In baratrum lapsi miseri turbasque trahentes
<milo_eln. sobr. 2.777>	In foveam trudunt aeternae perditionis.
<milo_eln. sobr. 2.778>	De gradibus reliquis, monialibus atque puellis
<milo_eln. sobr. 2.779>	Crimina colligere et verbis damnanda notare
<milo_eln. sobr. 2.780>	Non operis nostri est nec tanti carminis ausum
<milo_eln. sobr. 2.781>	Innocuae mihimet tribuit fiducia vitae.
<milo_eln. sobr. 2.782>	Quos laudare pie decus est venerabile nostrum,
<milo_eln. sobr. 2.783>	Quos lacerare grave est Oza moriente periclum.
<milo_eln. sobr. 2.784>	Sit monuisse tamen correctio digna piacli,
<milo_eln. sobr. 2.785>	In vitio alterius proprium qui plango reatum.
<milo_eln. sobr. 2.786>	Qui fert vasa dei, mundari rite iubetur,
<milo_eln. sobr. 2.787>	Qui vas esse cupit, vitet contagia sordis.
<milo_eln. sobr. 2.788>	Suscepturus enim quicumque expectat amicum,
<milo_eln. sobr. 2.789>	Praeparat hospitium, verrit citus, instruit, ornat:
<milo_eln. sobr. 2.790>	Cuique domo in mentis dominum virtutis habere
<milo_eln. sobr. 2.791>	Hospitioque pio felix intentio cordi est,
<milo_eln. sobr. 2.792>	Purgetur vitiis, niteat virtutibus almis;
<milo_eln. sobr. 2.793>	Hospes enim nitidus habitacula honesta requirit,
<milo_eln. sobr. 2.794>	Gaudet in immundis sus spurca iacere cloacis.
<milo_eln. sobr. 2.795>	Quod legio signavit atrox, quae foeda putentes
<milo_eln. sobr. 2.796>	Expetiit porcos, meriti consortia coeni.
<milo_eln. sobr. 2.797>	Qui vult esse adamas, hircino sanguine tingui
<milo_eln. sobr. 2.798>	Luxuriae caveat, ne frangat malleus illum;
<milo_eln. sobr. 2.799>	Denique ferratas mentes domat atra libido.
<milo_eln. sobr. 2.800>	Hieremias trenis distincto carmine quadris,
<milo_eln. sobr. 2.801>	Cum sua lamentans tangit, haec, tempora, prodit:
<milo_eln. sobr. 2.802>	"Candidior nive Nazaraeus sanctificatus,
<milo_eln. sobr. 2.803>	Ille deo vultus tetro carbone nigrescit."
<milo_eln. sobr. 2.804>	Hoc poderis candens, fulgens humeralis amictus,
<milo_eln. sobr. 2.805>	Tenia lumbaris, stolaris gloria colli,
<milo_eln. sobr. 2.806>	Casula cuncta tegens, sandalia pacificorum
<milo_eln. sobr. 2.807>	Pulchra pedum reliquaeque ornamina vestis honestae
<milo_eln. sobr. 2.808>	Designant, niteat sincerae ut gloria vitae,
<milo_eln. sobr. 2.809>	Nomine quodque refert, imitetur et ipse sacerdos:
<milo_eln. sobr. 2.810>	Sit pia forma suis populis ipsisque sacer dux;
<milo_eln. sobr. 2.811>	Sit sapiens, prudens, rectus, sermone paratus,
<milo_eln. sobr. 2.812>	Moribus ornatus, dicat faciatque salubre [est].
<milo_eln. sobr. 2.813>	Huic velut est pulchrum comi virtutibus almis,
<milo_eln. sobr. 2.814>	Non secus obsceno est maculari turpe piaclo.
<milo_eln. sobr. 2.815>	Anteriora velut stellato inluminat orbe
<milo_eln. sobr. 2.816>	Ora pavus giratque suae ostentamine caudae,
<milo_eln. sobr. 2.817>	Posteriora tamen, quae nudat, turpius horrent:
<milo_eln. sobr. 2.818>	Non secus humanis qui iustum visibus offert,
<milo_eln. sobr. 2.819>	Fulgescit rutilus castae simulamine vitae,
<milo_eln. sobr. 2.820>	Abdita sed fuscat scelerati infamia facti;
<milo_eln. sobr. 2.821>	Prodetur qui fine suo, cum archana patebunt
<milo_eln. sobr. 2.822>	Mentis et obscuros reteget lux clarior actus.
<milo_eln. sobr. 2.823>	Utque sepulcra foris vario depicta colore
<milo_eln. sobr. 2.824>	Alba micant, candore nitent minioque rubescunt,
<milo_eln. sobr. 2.825>	Interiora tamen putrefacta cadavera servant,
<milo_eln. sobr. 2.826>	Sic simulare bonum, pulchrum, virtute decorum
<milo_eln. sobr. 2.827>	Tristius est manifeste aliis quam prodere foedum.
<milo_eln. sobr. 2.828>	Non omnes scelera ista notant nec vadit in omnes
<milo_eln. sobr. 2.829>	Criminis indigni suspicio; denique plures
<milo_eln. sobr. 2.830>	Corde et carne pium servantes iure pudorem
<milo_eln. sobr. 2.831>	Novimus esse dei cultu venerabile templum,
<milo_eln. sobr. 2.832>	In quibus ipse sedens solio disponit ab alto
<milo_eln. sobr. 2.833>	Menbra dicata sibi, populis per vasa ministrans
<milo_eln. sobr. 2.834>	Dulcis aquae gustum salientis praepete cursu
<milo_eln. sobr. 2.835>	In vitam: reliquis ructant, quod corde retentant.
<milo_eln. sobr. 2.836>	Ne tamen arescat, supero de fonte resumit
<milo_eln. sobr. 2.837>	Alveus, ut pleno decurrat ubique meatu:
<milo_eln. sobr. 2.838>	Insistunt puteo viventis sive videntis,
<milo_eln. sobr. 2.839>	Abdita quo sacrae scrutentur dicta sophiae.
<milo_eln. sobr. 2.840>	Liberius, quocumque volet, doctrina feretur,
<milo_eln. sobr. 2.841>	Ambiat auratos si vectes circulus arcae;
<milo_eln. sobr. 2.842>	Discere namque mora est, cum iure docere necesse est.
<milo_eln. sobr. 2.843>	Lex antiqua iubet: summus cum sancta sacerdos
<milo_eln. sobr. 2.844>	Ingreditur, sonitu malorum tinnula vestis
<milo_eln. sobr. 2.845>	Concrepet atque habitu concordet voce sonorus;
<milo_eln. sobr. 2.846>	Praedicet, ut vivat: moritur, si dicere cessat.
<milo_eln. sobr. 2.847>	Huic tuba sit radians argento ductilis albo,
<milo_eln. sobr. 2.848>	Doctor ut eloquii rutilo fulgore nitescat,
<milo_eln. sobr. 2.849>	Concisus cuius clangor pia castra movebit
<milo_eln. sobr. 2.850>	Israhelitarum recinens subtile minutum
<milo_eln. sobr. 2.851>	Historicum, typicum morumque ornamen honestum.
<milo_eln. sobr. 2.852>	Praedicet antiqui populis ab origine saecli
<milo_eln. sobr. 2.853>	Gesta imitanda piis patrumque exempla priorum,
<milo_eln. sobr. 2.854>	Pravorum quoque vitandos denuntiet actus,
<milo_eln. sobr. 2.855>	Caelica regna bonis, tormenta perennia iniquis.
<milo_eln. sobr. 2.856>	Per noctes haec perque dies sermone resultet,
<milo_eln. sobr. 2.857>	Quo bene multiplici tractata pecunia lucro
<milo_eln. sobr. 2.858>	Crescat et usuras operatio digna reportet,
<milo_eln. sobr. 2.859>	Dumque talentorum rationem in fine reversus
<milo_eln. sobr. 2.860>	Cum servis positurus erit mox institor adstans,
<milo_eln. sobr. 2.861>	Ante sui vultus domini cum laude refundat
<milo_eln. sobr. 2.862>	Securus numeri summam duplicator adauctam,
<milo_eln. sobr. 2.863>	Inter et ipse pias turmas sortemque receptus
<milo_eln. sobr. 2.864>	Astriferi solii fulgescat dignus in aula
<milo_eln. sobr. 2.865>	Victrici rutilans palma radiansque corona,
<milo_eln. sobr. 2.866>	Sudores operas excursus proelia luctus
<milo_eln. sobr. 2.867>	Tristitias gemitus fletus suspiria planctus
<milo_eln. sobr. 2.868>	Solatus curas et fortia gesta tropheis;
<milo_eln. sobr. 2.869>	Ipse polo residens, requies ubi certa laborum,
<milo_eln. sobr. 2.870>	Sub pedibus solem et caelestia sidera calcet;
<milo_eln. sobr. 2.871>	His sine fine bonis placida in regione fruatur,
<milo_eln. sobr. 2.872>	Perspexit quae non oculus, non audiit auris,
<milo_eln. sobr. 2.873>	Ascendit non cor hominis mortalis in illa,
<milo_eln. sobr. 2.874>	Quae deus electis et amantibus ipse paravit.
<milo_eln. sobr. 2.875>	Qui regit ergo suae castae moderamina vitae,
<milo_eln. sobr. 2.876>	Cuius verba dei cor servat et actio firmat,
<milo_eln. sobr. 2.877>	Non satis est tantum peccati a sorde cavere,
<milo_eln. sobr. 2.878>	Si non ipse alios moneat, hortetur agatque
<milo_eln. sobr. 2.879>	Et societ sibimet, fratrum ductetque catervam.
<milo_eln. sobr. 2.880>	Sic namque in Christo dilectio vera probatur,
<milo_eln. sobr. 2.881>	Pascat oves, agnos si, curam impendat ovili,
<milo_eln. sobr. 2.882>	Si formae impressus summi pastoris Iesu
<milo_eln. sobr. 2.883>	Pro grege commisso cupiat succumbere loeto,
<milo_eln. sobr. 2.884>	Si veniente lupo festino concitus ausu
<milo_eln. sobr. 2.885>	Obvius occurrat telumque volatile vibret,
<milo_eln. sobr. 2.886>	Dissipet ursorum si brachia et ora leonum
<milo_eln. sobr. 2.887>	Claudat et immixtos in guttura saeva draconum
<milo_eln. sobr. 2.888>	Malleolos iaciat, hos faucibus ingerat esus.
<milo_eln. sobr. 2.889>	De pice sulphurea, de verme minetur edaci,
<milo_eln. sobr. 2.890>	De flammis sine luce feris gravibusque catenis
<milo_eln. sobr. 2.891>	Deque iugi fletu, de "vae" sine fine perenni,
<milo_eln. sobr. 2.892>	Daemonibus sociis coniunctio qualis habenda.
<milo_eln. sobr. 2.893>	Unde pedo in gregibus, clava in praedonibus utens
<milo_eln. sobr. 2.894>	Hanc curam cautus servet mediator utrimque,
<milo_eln. sobr. 2.895>	Ut sibi commissos salvet, deterreat hostes;
<milo_eln. sobr. 2.896>	Pro quibus excubiis caeli mereatur honorem,
<milo_eln. sobr. 2.897>	Pastorum pastor veniens cum praemia reddet
<milo_eln. sobr. 2.898>	His, qui sollicite baculum tenuere gregalem.
<milo_eln. sobr. 2.899>	Haec mea verba tuo, lector, si in corde ligentur
<milo_eln. sobr. 2.900>	Et teneant fibrae, quod ovis menbrana resultant,
<milo_eln. sobr. 2.901>	Non expers virtutis eris, non colla reiecto
<milo_eln. sobr. 2.902>	Excuties solvesque iugo, quod Christus haberi,
<milo_eln. sobr. 2.903>	Extolli ac super esse iubet cervice levatum,
<milo_eln. sobr. 2.904>	Quod pedibus calcat quisquis, contrarius extat.
<milo_eln. sobr. 2.905>	Infelix nimium doctor, sceleratior omni,
<milo_eln. sobr. 2.906>	Milo reus voti, qui crimine pressus enormi,
<milo_eln. sobr. 2.907>	Contempsi praecepta dei et famulabilis hosti
<milo_eln. sobr. 2.908>	Incurri varias peccati mole ruinas.
<milo_eln. sobr. 2.909>	Meque diu retinens facinus quodcumque ligatum
<milo_eln. sobr. 2.910>	Vile ut mancipium reliquis divisit habendum.
<milo_eln. sobr. 2.911>	Uberibus matris pendens lingensque papillas
<milo_eln. sobr. 2.912>	Flagitii suxi carnis cum lacte venenum.
<milo_eln. sobr. 2.913>	Baptismo ablutus nativi a sorde reatus
<milo_eln. sobr. 2.914>	Candentem capitis maculavi faece galerum.
<milo_eln. sobr. 2.915>	Post etiam sumptam iuvenili aetate cucullam
<milo_eln. sobr. 2.916>	Agnus veste nitens putidum mutatus in hircum
<milo_eln. sobr. 2.917>	Mendaci titulo, tristi contagia naevo
<milo_eln. sobr. 2.918>	Contraxi scelerum violans quod voce professus.
<milo_eln. sobr. 2.919>	Non secus immeritam divino ut munere stolam
<milo_eln. sobr. 2.920>	Iusque ministerii sacris altaribus apti
<milo_eln. sobr. 2.921>	Indignus sumpsi, temerator ut ante suetus,
<milo_eln. sobr. 2.922>	Non sic tractavi, ceu tantus postulat ordo,
<milo_eln. sobr. 2.923>	Caelicolis adstans operator civibus audax,
<milo_eln. sobr. 2.924>	Officio huic impar, cui dignus nullus in omni
<milo_eln. sobr. 2.925>	Orbe litator erit, qui sacram accedat ad aram.
<milo_eln. sobr. 2.926>	Cuius corde pater, natus manibus sit, in ore
<milo_eln. sobr. 2.927>	Spiritus, oblati libaminis auctor et actor;
<milo_eln. sobr. 2.928>	Conficiens sacro carnis de pane figuram
<milo_eln. sobr. 2.929>	Praebeat et calicis vino rubricante cruorem.
<milo_eln. sobr. 2.930>	Divinae pietatis opus sua dona misello
<milo_eln. sobr. 2.931>	Contulit et sanae doctrinae participanti
<milo_eln. sobr. 2.932>	Scire dedit, directi iteris quo semita fertur,
<milo_eln. sobr. 2.933>	Quoque sinistra ferat, non ignorabile liquit.
<milo_eln. sobr. 2.934>	Erranti tamen est visus hic tramitis ordo
<milo_eln. sobr. 2.935>	Aptior, ut sequerer loetalis iura tyranni,
<milo_eln. sobr. 2.936>	Quam iuga sub Christi memet salvantis abirem.
<milo_eln. sobr. 2.937>	Talis vita mihi primaevo a tempore fluxit,
<milo_eln. sobr. 2.938>	Actio tanta operis, quae me nunc usque retentans
<milo_eln. sobr. 2.939>	Subiectum vitiis sua per ludibria traxit,
<milo_eln. sobr. 2.940>	Sicque meos annos crudeli sorte regirans
<milo_eln. sobr. 2.941>	Hactenus exegi gemebunda novissima portans.
<milo_eln. sobr. 2.942>	Infirmus fragilis moribundus maestus anhelus,
<milo_eln. sobr. 2.943>	Quae mereor, timidus tormenta aeterna pavesco.
<milo_eln. sobr. 2.944>	Dormio carne vigil, ignavo corde soporus;
<milo_eln. sobr. 2.945>	Dextra otiosa vacat nec mens rea cessat ab actu;
<milo_eln. sobr. 2.946>	Iuncta manus manui nequaquam innoxia habetur,
<milo_eln. sobr. 2.947>	Quas piger ascellis abdit summumque laborem
<milo_eln. sobr. 2.948>	Deputat, esuriens proprio has si conferat ori:
<milo_eln. sobr. 2.949>	Si faciat, quod voce docet; quod narrat, agat si.
<milo_eln. sobr. 2.950>	Nam multo levior dicti quam portio facti est
<milo_eln. sobr. 2.951>	Et facilis pleni vacuo de ventre loquela est.
<milo_eln. sobr. 2.952>	Omnis in ore labor, labiorum fructus inanis,
<milo_eln. sobr. 2.953>	Non impleta bonis si mens ieiunat egeni,
<milo_eln. sobr. 2.954>	Nec steriles animos verbi pinguedo saginat.
<milo_eln. sobr. 2.955>	Qui damnat malefacta aliorum, corrigat actus
<milo_eln. sobr. 2.956>	Ipse suos pariter, ne fur se furibus addat
<milo_eln. sobr. 2.957>	Communisque fiat moechanti portio moecho.
<milo_eln. sobr. 2.958>	Quique magisterii in reliquis vult culmen habere,
<milo_eln. sobr. 2.959>	Sit doctor prius ipse suus; simphonia dulcis
<milo_eln. sobr. 2.960>	Illa fiet, digitis si vox et corda resultet:
<milo_eln. sobr. 2.961>	Qui docet et solvit, minimus hic iure vocatur;
<milo_eln. sobr. 2.962>	Qui facit est magnus, quia linguae consonat actus.
<milo_eln. sobr. 2.963>	Hinc me desuetis repetentem carmina rithmis
<milo_eln. sobr. 2.964>	Musa sagax olim, iam nunc ignava tepescens
<milo_eln. sobr. 2.965>	Ammonuit motas in spe meliore querelas
<milo_eln. sobr. 2.966>	Exerere et pectus luctu stimulante ferire,
<milo_eln. sobr. 2.967>	Quatinus anticipans aeterni tempora fletus
<milo_eln. sobr. 2.968>	Sordibus ablutus baptismo iterante salubri
<milo_eln. sobr. 2.969>	Solari merear perque haec lamenta beari.
<milo_eln. sobr. 2.970>	Felix, immunis qui crimine prorsus ab omni
<milo_eln. sobr. 2.971>	Carnalem tunicam nullo maculamine naevi
<milo_eln. sobr. 2.972>	Polluit: hic somno mortis securus obibit;
<milo_eln. sobr. 2.973>	Hic vultus tetros et ab orbis origine adustos,
<milo_eln. sobr. 2.974>	Sulphure concretos et adhaesos crinibus angues,
<milo_eln. sobr. 2.975>	Quos Satanas eiusque ferunt feritate ministri,
<milo_eln. sobr. 2.976>	Absque timore ullo gratanti splene ridebit.
<milo_eln. sobr. 2.977>	Quis me causidicus salvabit ab hostibus illis?
<milo_eln. sobr. 2.978>	Quis defensor erit, qui crimina cuncta citanti
<milo_eln. sobr. 2.979>	Obiciat reddens multis pro milibus unum,
<milo_eln. sobr. 2.980>	Cuius ob auxilium fugiat niger ille satelles?
<milo_eln. sobr. 2.981>	Quale erit illud opus? cum cuncta admissa recordor,
<milo_eln. sobr. 2.982>	Invenio nullum miser, in quo fidere possim.
<milo_eln. sobr. 2.983>	Haec tamen hac in re fiducia maxima habetur,
<milo_eln. sobr. 2.984>	Quod menbrum Christi sacro de corpore sisto,
<milo_eln. sobr. 2.985>	Catholicae fidei cultum quod corde retentans
<milo_eln. sobr. 2.986>	Confiteor labiis et in hac persistere votum est
<milo_eln. sobr. 2.987>	Et, super hanc ut iusti operis structura levetur,
<milo_eln. sobr. 2.988>	Auctorem summae bonitatis posco verenter,
<milo_eln. sobr. 2.989>	Auferat ut clemens, quicquid sibi displicet in me,
<milo_eln. sobr. 2.990>	Et tribuat gratis quod gratum gratia reddat.
<milo_eln. sobr. 2.991>	Praestet id omnipotens solita pietate misello
<milo_eln. sobr. 2.992>	Et donet miserator opem nec subtrahat uni,
<milo_eln. sobr. 2.993>	Quod multis largita fuit clementia abundans,
<milo_eln. sobr. 2.994>	Quae super excellat librati examina recti,
<milo_eln. sobr. 2.995>	Ut solet in liquidis super ire liquamen olivi.
<milo_eln. sobr. 2.996>	Obviet in memet misero miseratio vero,
<milo_eln. sobr. 2.997>	Iustitiae figat pax oscula suavia amicae,
<milo_eln. sobr. 2.998>	Ut Salomon scribit, si non cognitio fallit:
<milo_eln. sobr. 2.999>	"Obviavere sibi dives pauperque sub uno,
<milo_eln. sobr. 2.1000>	Et dominus tamen est istis operator utrisque."
<milo_eln. sobr. 2.1001>	Dives enim deus est, cuius miseratio larga est,
<milo_eln. sobr. 2.1002>	Paupertas in quo nulla est; miser hanc tamen in se
<milo_eln. sobr. 2.1003>	Pauperiem sentit, cui non districtio parcit
<milo_eln. sobr. 2.1004>	(Sic miti furor et tranquillo ascribitur ira,
<milo_eln. sobr. 2.1005>	Quos motus bonitas, quae non mutatur, abhorret).
<milo_eln. sobr. 2.1006>	Divitias cuius largas modo quisque benigne
<milo_eln. sobr. 2.1007>	Respuit oblatas, tunc hic mendicus egebit,
<milo_eln. sobr. 2.1008>	Cum frigentis aquae guttam digitique requiret
<milo_eln. sobr. 2.1009>	Extremum, nec adire quidem sancta illa licebit
<milo_eln. sobr. 2.1010>	Ostia, felices per quae meruere supernam
<milo_eln. sobr. 2.1011>	Urbem intrare dei summaque in pace vigere,
<milo_eln. sobr. 2.1012>	Sed tetro in baratro vastaque voragine clausus
<milo_eln. sobr. 2.1013>	Inque undante chao pice sulphure vermibus igne
<milo_eln. sobr. 2.1014>	Dentibus horrificis stridens gemitumque frequentans
<milo_eln. sobr. 2.1015>	Speque carens veniae, cariturus fine cupito
<milo_eln. sobr. 2.1016>	Haec semper patietur et his reparabitur ustus.
<milo_eln. sobr. 2.1017>	Ab his ergo malis nos salvet gratia Christi
<milo_eln. sobr. 2.1018>	Et iustis societ caeli in regione locatis,
<milo_eln. sobr. 2.1019>	Quo sibi gratificos dicamus cantibus hymnos
<milo_eln. sobr. 2.1020>	Nunc et in aeternum, dum saecla perennia stabunt.
<milo_eln. sobr. 2.1021>	En gemini optato clauduntur fine libelli
<milo_eln. sobr. 2.1022>	Et tandem portum fida statione receptans
<milo_eln. sobr. 2.1023>	Velificante meum divino flamine cursum
<milo_eln. sobr. 2.1024>	Litora tuta tenet nostrae iam sermo carinae.
<milo_eln. sobr. 2.1025>	Scillaeique canes et amara aspergine Glauci
<milo_eln. sobr. 2.1026>	Infecti fontes vastaeque vorago Carybdis
<milo_eln. sobr. 2.1027>	Non nocuere mihi, sed aquae de pectore Iesu,
<milo_eln. sobr. 2.1028>	Quas patres hausere pii, tribuere salubres
<milo_eln. sobr. 2.1029>	Indigno mihimet gustus: his vena meavit,
<milo_eln. sobr. 2.1030>	Ex qua pertenues fudit mea canna liquores.
<milo_eln. sobr. 2.1031>	Ut potui, cavi, ne mens errore sinistro
<milo_eln. sobr. 2.1032>	Devia tractaret; salva virtute fidei
<milo_eln. sobr. 2.1033>	Posthabui leges, ferulas et munia metri:
<milo_eln. sobr. 2.1034>	Non puto grande scelus, si sillaba longa brevisque
<milo_eln. sobr. 2.1035>	Altera in alterius dubia statione locetur;
<milo_eln. sobr. 2.1036>	Quodsi, ut credo, nequit carmen iam iure vocari,
<milo_eln. sobr. 2.1037>	Sit satis huic saltem censeri nomine rithmi.
<milo_eln. sobr. 2.1038>	Sic iter emensum discrimine prorsus ab omni
<milo_eln. sobr. 2.1039>	Gratia salvavit Sirtesque evadere fecit.
<milo_eln. sobr. 2.1040>	Non ingratus ego merita cum laude celeuma
<milo_eln. sobr. 2.1041>	Corpore corde humilis lingua decanto fideli:
<milo_eln. sobr. 2.1042>	Sit tibi, summe deus, benedictio gloria virtus,
<milo_eln. sobr. 2.1043>	Qui bonus et bonitas, summae bonitatis origo es.
<milo_eln. sobr. 2.1044>	Cum miror mundum, mirandum sentio plus te;
<milo_eln. sobr. 2.1045>	Astriferum solium, librati verticis axem,
<milo_eln. sobr. 2.1046>	Phoebeamque rotam, quadrati climatis orbem
<milo_eln. sobr. 2.1047>	Et plenum lunae mutuato lumine girum:
<milo_eln. sobr. 2.1048>	Te stupidus veneror, super omnia diligo pulchrum:
<milo_eln. sobr. 2.1049>	Cum maris elati fluctus, cum flumina, pisces
<milo_eln. sobr. 2.1050>	Et volucrum species solum per velle creatas
<milo_eln. sobr. 2.1051>	Audio cerno lego, metuo formido pavesco
<milo_eln. sobr. 2.1052>	Quanta tibi virtus, sapientia quanta tremesco;
<milo_eln. sobr. 2.1053>	Cum mea mens, pedibus terram quam calco, tuetur
<milo_eln. sobr. 2.1054>	Arboribus, saxis distinctam, frugibus, herbis,
<milo_eln. sobr. 2.1055>	Quanta per herbigeros errent animalia pastus,
<milo_eln. sobr. 2.1056>	Pars quaedam gradiatur iter, pars reptet in arvis,
<milo_eln. sobr. 2.1057>	Quaedam agat ingenium, quaedam violentia raptet,
<milo_eln. sobr. 2.1058>	His agiles motus sint, frausque dolusque quibusdam,
<milo_eln. sobr. 2.1059>	Illa gravent noceant, haec adiutoria praestent:
<milo_eln. sobr. 2.1060>	His tamen in cunctis cognosceris auctor et altor,
<milo_eln. sobr. 2.1061>	Omne bonum sapiens, per quem sapientia venit,
<milo_eln. sobr. 2.1062>	Omne decus superans, de quo decus omne meavit.
<milo_eln. sobr. 2.1063>	Pulchra creatura est te pulchro auctore creata;
<milo_eln. sobr. 2.1064>	Hanc tamen excellis quantum virtute creantis,
<milo_eln. sobr. 2.1065>	Illa tuis tantum succumbit laudibus amplis.
<milo_eln. sobr. 2.1066>	Lingua loquax muta est, rethor caret arte disertus
<milo_eln. sobr. 2.1067>	Et totum dixisse velut tacuisse putatur.
<milo_eln. sobr. 2.1068>	Mens hominis terrena quidem, quae nocte dieque
<milo_eln. sobr. 2.1069>	Cernit odoratur gustat contrectat et audit,
<milo_eln. sobr. 2.1070>	Non valet effari nec se cognoscere, quid sit:
<milo_eln. sobr. 2.1071>	Quin minus, ipse suae sis quantus originis auctor,
<milo_eln. sobr. 2.1072>	Dicere sufficiet, dum non effabilis ipse es,
<milo_eln. sobr. 2.1073>	Altior inferior, procul intra, extraque supraque.
<milo_eln. sobr. 2.1074>	Hoc de te tamen indubia ratione tenemus:
<milo_eln. sobr. 2.1075>	Esse bonum, quo nil melius, aequabile nil sit;
<milo_eln. sobr. 2.1076>	Principio, tu, fine carens, iustusque piusque,
<milo_eln. sobr. 2.1077>	Talem, iure tibi qui nunc famulantur, honorem
<milo_eln. sobr. 2.1078>	Largiflua bonitate tuis quandoque daturus,
<milo_eln. sobr. 2.1079>	Ut te conspiciant, velut es, in luce serena
<milo_eln. sobr. 2.1080>	Atque revelata facie speculentur ovantes,
<milo_eln. sobr. 2.1081>	Quem nunc per speculum quoddam, per enigma tuentur,
<milo_eln. sobr. 2.1082>	Et tecum tandem placida in regione locati
<milo_eln. sobr. 2.1083>	Felices capiant aeternae praemia vitae.
<milo_eln. sobr. 2.1084>	Haec ut, lector, ovans capias, exoro per ipsum:
<milo_eln. sobr. 2.1085>	Immerito veniam scelerum deposce Miloni,
<milo_eln. sobr. 2.1086>	Qui scripsi geminos de sobrietate libellos,
<milo_eln. sobr. 2.1087>	Exiguas retinent binis qui milibus odas.
<milo_eln. sobr. 2.1088>	Pistica fraglavit nardus detecto alabaustro,
<milo_eln. sobr. 2.1089>	Quo caput atque pedes Christi reus ipse piavi
<milo_eln. sobr. 2.1090>	Flebilis et fragilis domini vestigia lingens,
<milo_eln. sobr. 2.1091>	Confessus scelus omne et adhuc exposco: iacenti
<milo_eln. sobr. 2.1092>	Dic, pie Christe, mihi: "iam surge solutus ab omni
<milo_eln. sobr. 2.1093>	Crimine pace mea tutus, sociabere dextris,
<milo_eln. sobr. 2.1094>	Quo mihi gratificas dicas per saecula laudes".
<milo_eln. sobr. 2.1095>	Sic sit, amen, sic, quaeso, fiat tua gratia mecum.
<milo_eln. sobr. 2.1096>	CARMINE FINITO, LECTOR, SINE FINE VALETO.