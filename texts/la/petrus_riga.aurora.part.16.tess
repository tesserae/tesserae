<petr_riga. aur. iudith. tit.>	Iudith
<petr_riga. aur. iudith. 1>	Eustochio Pauleque fauens Ieronimus actus
<petr_riga. aur. iudith. 2>	Transtulit insignes historiamque Iudith,
<petr_riga. aur. iudith. 3>	Qui magis ex sensu sensum quam uerba secutus
<petr_riga. aur. iudith. 4>	Ex uerbis egit scripta labore suo.
<petr_riga. aur. iudith. 5>	Rex Nabuchodonosor, Cambises dictus, in anno
<petr_riga. aur. iudith. 6>	Regni bis sexto grande peregit opus:
<petr_riga. aur. iudith. 7>	Arphaxat in campo Ragau pugnando subegit,
<petr_riga. aur. iudith. 8>	Sed uulnus fecit ille triumphus ei;
<petr_riga. aur. iudith. 9>	Qui foris est uictor tumor illum uulnerat intus,
<petr_riga. aur. iudith. 10>	Bellaque nulla timens extitit ille tumens.
<petr_riga. aur. iudith. 11>	Ergo per innumeras legatos dirigit urbes
<petr_riga. aur. iudith. 12>	Vt sibi submittat patria tota caput,
<petr_riga. aur. iudith. 13>	Vt cuncti populi donec ueniatur ad urbem
<petr_riga. aur. iudith. 14>	Ierusalem faueant dando tributa sibi:
<petr_riga. aur. iudith. 15>	Plebs Libani, gens Carmeli, populus Galilee,
<petr_riga. aur. iudith. 16>	Cilicie regio, Ierusalemque tribus.
<petr_riga. aur. iudith. 17>	Expuit urbs omnis legatos; concipit iras
<petr_riga. aur. iudith. 18>	Rex iurans quod eis omnibus hostis erit.

<petr_riga. aur. iudith. tit.>	de Holoferne, quem elegit Nabuchodonosor ad subiugandas sibi nationes
<petr_riga. aur. iudith. 19>	Infremit, ergo uocat Holofernem, uiribus, armis,
<petr_riga. aur. iudith. 20>	Consilio clarum, militieque ducem;
<petr_riga. aur. iudith. 21>	Qui bene dictus erat Holofernes namque studebat
<petr_riga. aur. iudith. 22>	Omnia terrarum per loca ferre necem.
<petr_riga. aur. iudith. 23>	Rex iubet ut fortes armatos eligat, aurum
<petr_riga. aur. iudith. 24>	Colligat, hostiles comprimat enne minas.
<petr_riga. aur. iudith. 25>	Dux abit innumero cetu succinctus; operta
<petr_riga. aur. iudith. 26>	More locustarum patria tota fuit.
<petr_riga. aur. iudith. 27>	Ciliciam, Madian, Mesopotamiam premit, urget,
<petr_riga. aur. iudith. 28>	Vastat; turbantur cetera regna metu
<petr_riga. aur. iudith. 29>	Regnorumque duces ad eum sermone peritos
<petr_riga. aur. iudith. 30>	Transmittunt homines qui sua uerba serant:
<petr_riga. aur. iudith. 31>	"Pacificus uenias; sicut placet utere nostro
<petr_riga. aur. iudith. 32>	Seruitio; nostra sunt tua nosque tui."
<petr_riga. aur. iudith. 33>	Quaslibet ille tamen urbes destruxit et omnes
<petr_riga. aur. iudith. 34>	Quos mentita fuit falsa figura deos.
<petr_riga. aur. iudith. 35>	Iussio regis erat quod numina queque perirent
<petr_riga. aur. iudith. 36>	Possit ut ipse frui solus honore Dei.
<petr_riga. aur. iudith. 37>	Sauciat hic rumor auditum gentis Hebree;
<petr_riga. aur. iudith. 38>	Ne contingat eis equa ruina timent.
<petr_riga. aur. iudith. 39>	Ne sacra Ierusalem pereant, ne nobile templum
<petr_riga. aur. iudith. 40>	Concidat, impediunt qualibet arte uiam:
<petr_riga. aur. iudith. 41>	Intexunt aditus lignis saxisque patentes
<petr_riga. aur. iudith. 42>	Vt non inueniat pars inimica uiam.
<petr_riga. aur. iudith. 43>	Itur ad Eliachim, qui summus honore sacerdos,
<petr_riga. aur. iudith. 44>	Prudens et uerus et uir honestus erat;
<petr_riga. aur. iudith. 45>	Clara ducebat de stirpe genus: Iesus eius
<petr_riga. aur. iudith. 46>	Extiterat genitor, Iosedech eius auus.
<petr_riga. aur. iudith. 47>	Consulit ille suis ut sint humiles, prece, fletu,
<petr_riga. aur. iudith. 48>	Thure Deum placent concilientque sibi;
<petr_riga. aur. iudith. 49>	Non cibet ora cibus cuius dulcedo palatum
<petr_riga. aur. iudith. 50>	Mulceat, aut fallat guttura gutta meri;
<petr_riga. aur. iudith. 51>	Sit pro ueste pilus, sit pro lecto cinis, herbe
<petr_riga. aur. iudith. 52>	Pro dape, pro potu sobrius haustus aque;
<petr_riga. aur. iudith. 53>	Conseruent aditus, teneant montana, resistant
<petr_riga. aur. iudith. 54>	Hostibus, ad celum corda manusque leuent.
<petr_riga. aur. iudith. 55>	Istud fama uolans Holofernis nuntiat auri
<petr_riga. aur. iudith. 56>	Quod noua bella paret plebs animosa sibi;
<petr_riga. aur. iudith. 57>	Conuocat ergo duces Ammonitas, Moabitas;
<petr_riga. aur. iudith. 58>	Querit que sit gens illa rebellis ei.

<petr_riga. aur. iudith. tit.>	responsio Achior quam fecit Holoferni de populo Hebreo
<petr_riga. aur. iudith. 59>	Dux Ammonites respondens, Achior, huius
<petr_riga. aur. iudith. 60>	Virtutem gentis narrat in aure ducis:
<petr_riga. aur. iudith. 61>	Quod gens illa Rubrum Mare diuisum pede sicco
<petr_riga. aur. iudith. 62>	Transiit, angelico pane refecta fuit,
<petr_riga. aur. iudith. 63>	Potum petra dedit, ignis nubisque columpna
<petr_riga. aur. iudith. 64>	Dux fuit, et solis orbita fixa stetit;
<petr_riga. aur. iudith. 65>	Iussa sequendo Dei plebs uincere semper habebat,
<petr_riga. aur. iudith. 66>	Victaque semper erat iussa cauendo Dei.
<petr_riga. aur. iudith. 67>	"Si sit eis Deus offensus scrutemur, et isto
<petr_riga. aur. iudith. 68>	Non alio poteris hanc superare modo."
<petr_riga. aur. iudith. 69>	His grauiter uerbis Holofernes saucius inquit:
<petr_riga. aur. iudith. 70>	"Est fallax tuus hic sermo carensque fide.
<petr_riga. aur. iudith. 71>	Vtque deum credas Nabuchodonosor super omnes,
<petr_riga. aur. iudith. 72>	Non alium, populo nunc sociandus eris
<petr_riga. aur. iudith. 73>	Vt pereas, et nostra tuum bibat hasta cruorem
<petr_riga. aur. iudith. 74>	Cum plebs quam laudas corruet ense meo."
<petr_riga. aur. iudith. 75>	Ergo suis seruis princeps precepit ut illum
<petr_riga. aur. iudith. 76>	Bethuliam ducant, fune ligando trahant.
<petr_riga. aur. iudith. 77>	Serui iussa ducis complent Achiorque ligatur
<petr_riga. aur. iudith. 78>	Ramis arboreis; post rediere uiri,
<petr_riga. aur. iudith. 79>	Nam qui fundebant e fundis saxa, fugabant
<petr_riga. aur. iudith. 80>	Illos Iudei corda mouendo metu.
<petr_riga. aur. iudith. 81>	Hi soluunt Achior, hunc in medio seniorum
<petr_riga. aur. iudith. 82>	Sistunt, rem querunt; ille petita refert.
<petr_riga. aur. iudith. 83>	Hunc pius Ozias tecto recipit, dape pascit,
<petr_riga. aur. iudith. 84>	Gratum totius plebis amore facit.
<petr_riga. aur. iudith. 85>	Bethuliam princeps, ubi castra locauerat, arcet,
<petr_riga. aur. iudith. 86>	Tollit aquam. ciues cogit finire sitim.
<petr_riga. aur. iudith. 87>	Ciues proclamant: "Melius satis est Holofernis
<petr_riga. aur. iudith. 88>	Nos seruire iugo quam sitis arma pati."
<petr_riga. aur. iudith. 89>	Inclitus Ozias suspirans reddidit istis
<petr_riga. aur. iudith. 90>	Verbis responsum flendo, precando Deum:
<petr_riga. aur. iudith. 91>	"Infra quinque dies nisi nos diuina potestas
<petr_riga. aur. iudith. 92>	Liberet, effectum uestra querela feret."

<petr_riga. aur. iudith. tit.>	de Iudith uidua nobili
<petr_riga. aur. iudith. 93>	Vrbe manebat in hac Iudith, inclita, predita sensu
<petr_riga. aur. iudith. 94>	Ortu clara, Deo cara, uenusta genis.
<petr_riga. aur. iudith. 95>	Illa sacerdotes petit, increpat inde quod ausi
<petr_riga. aur. iudith. 96>	Sint temptare Deum quinque notando dies,
<petr_riga. aur. iudith. 97>	In quibus impositus fuit eterne pietatis
<petr_riga. aur. iudith. 98>	Terminus, et nimium culpa fit ista grauis.
<petr_riga. aur. iudith. 99>	Inquit: "Opus Domini complebo nec indico uobis;
<petr_riga. aur. iudith. 100>	Ad portam stetis nocte precando Deum."
<petr_riga. aur. iudith. 101>	Cumque recessissent alii noua uerba stupentes,
<petr_riga. aur. iudith. 102>	Cum prece, cum fletu supplicat illa Deo:
<petr_riga. aur. iudith. 103>	"Summe Deus patris Simeonis, qui gladiauit
<petr_riga. aur. iudith. 104>	Hostica colla, meam dirige, queso, manum."
<petr_riga. aur. iudith. 105>	Nec tamen hic Simeon laudatur, quem maledixit
<petr_riga. aur. iudith. 106>	Iacob, sed patuit ultio facta Dei.
<petr_riga. aur. iudith. 107>	Post hec uota precum faciem lauat, ora colorat,
<petr_riga. aur. iudith. 108>	Nature dotes artis honore iuuat;
<petr_riga. aur. iudith. 109>	Vinum, pressum lac, oleum, panes, olus abre
<petr_riga. aur. iudith. 110>	Imponens humeris, carpere cepit iter.
<petr_riga. aur. iudith. 111>	Turba uidens stupuit nimio splendore decoris,
<petr_riga. aur. iudith. 112>	Pro qua presbiteri dant pia uota Deo.
<petr_riga. aur. iudith. 113>	Que dum descendit de monte tenetur ab illis
<petr_riga. aur. iudith. 114>	Qui loca conseruant, ora decora stupent.
<petr_riga. aur. iudith. 115>	Principis offertur oculis decor, et decus oris
<petr_riga. aur. iudith. 116>	Sidereeque gene dant graue uulnus ei.
<petr_riga. aur. iudith. 117>	In nitido residens conopeo, murice, gemmis,
<petr_riga. aur. iudith. 118>	Auro contexto, consulit ille suis.
<petr_riga. aur. iudith. 119>	Reticulum sericum scriptura uocat conopeum?
<petr_riga. aur. iudith. 120>	A Conopo castro, namque fit istud ibi;
<petr_riga. aur. iudith. 121>	Vel quia de lato surgens conatur in altum
<petr_riga. aur. iudith. 122>	Ad speciem coni, nomen habere ferunt.
<petr_riga. aur. iudith. 123>	Assyrii clamant: "Quis non impugnet Hebreos,
<petr_riga. aur. iudith. 124>	Vxores quorum tantus adornat honor ?"
<petr_riga. aur. iudith. 125>	Victus amore Iudith et in illam lumina pascens,
<petr_riga. aur. iudith. 126>	Princeps inquirit que sibi causa uie.
<petr_riga. aur. iudith. 127>	Respondet: "Certum teneo nos cedere uobis,
<petr_riga. aur. iudith. 128>	Nam plebs peccauit nostra negando Deum;
<petr_riga. aur. iudith. 129>	Non sacris, non thure Deum placare laborat,
<petr_riga. aur. iudith. 130>	Hac causa super hanc imminet ira Dei;
<petr_riga. aur. iudith. 131>	Et quod lex prohibet nostris, haurire cruorem
<petr_riga. aur. iudith. 132>	Non metuunt pecudum, nam sitis urget eos.
<petr_riga. aur. iudith. 133>	Ista uidens stupui, michi consului; super omnem
<petr_riga. aur. iudith. 134>	Iudeam uester corruit ecce timor.
<petr_riga. aur. iudith. 135>	Grata Dei pietas michi notum fecit ut istas
<petr_riga. aur. iudith. 136>	Ad partes fugerem, nacta salutis opem."
<petr_riga. aur. iudith. 137>	Impetrat inde Iudith quod non alium nisi uictum
<petr_riga. aur. iudith. 138>	Quem secum tulerat possit habere cibum,
<petr_riga. aur. iudith. 139>	Quodque sibi liceat exire, redire, precari
<petr_riga. aur. iudith. 140>	Nocte Deum. Tribus hec noctibus illud agit.
<petr_riga. aur. iudith. 141>	Quarta luce iubet dux prandia larga parari;
<petr_riga. aur. iudith. 142>	Splendet mensa, pluunt aurea uasa merum.
<petr_riga. aur. iudith. 143>	Eunuchum Vagao princeps uocat, imperat illi
<petr_riga. aur. iudith. 144>	Vt Iudith accedat; illa uocatur, adest;
<petr_riga. aur. iudith. 145>	Victus amore Iudith sed plus dulcedine uini,
<petr_riga. aur. iudith. 146>	Saxeus efficitur, immemor ille sui.
<petr_riga. aur. iudith. 147>	Vespera fit, redeunt conuiue, singula claudit
<petr_riga. aur. iudith. 148>	Clauiger eunuchus, sola puella manet;
<petr_riga. aur. iudith. 149>	Sopitumque ducem uino Iudith inspicit, abre
<petr_riga. aur. iudith. 150>	Vt foris obseruet precipit ergo sue.
<petr_riga. aur. iudith. 151>	Cum lacrimis orans, "Me confirma, Deus," inquit,
<petr_riga. aur. iudith. 152>	"Respice, conforta meque manusque meas."
<petr_riga. aur. iudith. 153>	Ferrum quod pendens erat ad lecti caput aufert
<petr_riga. aur. iudith. 154>	Ceruicique ducis uulnera bina dedit;
<petr_riga. aur. iudith. 155>	Dat caput abscisum famule, tollit conopeum,
<petr_riga. aur. iudith. 156>	Exit et ad portas urbis eundo stetit.
<petr_riga. aur. iudith. 157>	"Nobiscum Deus est; aperite fores," ait. Omnis
<petr_riga. aur. iudith. 158>	Occurrit populus lumina clara ferens.
<petr_riga. aur. iudith. 159>	Detegit illa caput Holofernis cum conopeo
<petr_riga. aur. iudith. 160>	Inque Dei laudes ista locuta fuit:
<petr_riga. aur. iudith. 161>	"Detur honor Domino, qui solus ab hoste triumphum
<petr_riga. aur. iudith. 162>	Nobis concessit, me sine labe regens."
<petr_riga. aur. iudith. 163>	Achior inspiciens caput illud, laudat Hebreos,
<petr_riga. aur. iudith. 164>	Fit circumcisus, se sociauit eis.
<petr_riga. aur. iudith. 165>	Iudei surgente die surgunt et in hostem
<petr_riga. aur. iudith. 166>	Tendunt, quos mures hostica turba uocat.
<petr_riga. aur. iudith. 167>	Rem gestam cernens Vagao truncumque cadauer,
<petr_riga. aur. iudith. 168>	Vestes ungue secat, fletibus ora rigat,
<petr_riga. aur. iudith. 169>	Ad populum clamat: "Nos una puella subegit;
<petr_riga. aur. iudith. 170>	Non est cum membris principis ecce caput."
<petr_riga. aur. iudith. 171>	His dictis omnes fugere, sequuntur Hebrei,
<petr_riga. aur. iudith. 172>	Assyrios perimunt expoliantque uiros.
<petr_riga. aur. iudith. 173>	Exuuias, aurum uix collegere diebus
<petr_riga. aur. iudith. 174>	Ter denis, rerum copia tanta fuit.
<petr_riga. aur. iudith. 175>	Omnia que fuerant Holofernis propria soli
<petr_riga. aur. iudith. 176>	Sunt concessa Iudith; concinit illa Deo,
<petr_riga. aur. iudith. 177>	Concinit Incipite Domino; quecumque sequuntur
<petr_riga. aur. iudith. 178>	In cantu scripta sunt in honore Dei.
<petr_riga. aur. iudith. 179>	Est primum tetragramaton Dominique secundum
<petr_riga. aur. iudith. 180>	Nomen commune, finis et alpha Deus.
<petr_riga. aur. iudith. 181>	Istius in fine cantus fuit illa prophetans
<petr_riga. aur. iudith. 182>	De mundi fine iudiciique die;
<petr_riga. aur. iudith. 183>	Cum suprema dies ueniet, dulcedo superna
<petr_riga. aur. iudith. 184>	Tollet ad astra bonos, igne cremando malos.
<petr_riga. aur. iudith. 185>	Post hec Ierusalem ueniens Iudith inclita soluit
<petr_riga. aur. iudith. 186>	Vota Deo; celebris extitit illa dies,
<petr_riga. aur. iudith. 187>	Cambisamque uocant illam numeroque dierum
<petr_riga. aur. iudith. 188>	Sanctorum sociant; laus sit honorque Deo.
<petr_riga. aur. iudith. 189>	Que post centenos annos et quinque sepulta
<petr_riga. aur. iudith. 190>	Plangitur; abra Iudith libera facta fuit.	