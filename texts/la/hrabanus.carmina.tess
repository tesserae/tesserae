<hraban. carm. 1.1.1>	Sancte dei praesul, meritis in saecula vivens,
<hraban. carm. 1.1.2>	     Causam quam ferimus suscipe mente pia.
<hraban. carm. 1.1.3>	Nempe ego cum fueram custos humilisque minister
<hraban. carm. 1.1.4>	     Istius ecclesiae dogmata sacra legens,
<hraban. carm. 1.1.5>	Hunc puerum docui divini famine verbi,
<hraban. carm. 1.1.6>	     Aethicae monitis et sophiae studiis.
<hraban. carm. 1.1.7>	Ipse quidem Francus genere est, atque incola silvae
<hraban. carm. 1.1.8>	     Bochoniae, huc missus discere verba dei.
<hraban. carm. 1.1.9>	Abbas namque suus, Fuldensis rector ovilis
<hraban. carm. 1.1.10>	     Illum huc direxit ad tua tecta, pater,
<hraban. carm. 1.1.11>	Quod mecum legeret metri scolasticus artem,
<hraban. carm. 1.1.12>	     Scripturam et sacram rite pararet ovans.
<hraban. carm. 1.1.13>	Ast ubi sex lustra implevit iam scribere temptans
<hraban. carm. 1.1.14>	     Ad Christi laudem hunc edidit arte librum;
<hraban. carm. 1.1.15>	Quo typicos numeros, tropicas et rite figuras
<hraban. carm. 1.1.16>	     Indidit, ut dona panderet alma dei;
<hraban. carm. 1.1.17>	Passio quid Christi mundo conferret honoris,
<hraban. carm. 1.1.18>	     Qualiter antiquum vinceret et celidrum,
<hraban. carm. 1.1.19>	Quod sic venturum sancti cecinere prophetae
<hraban. carm. 1.1.20>	     Ac libri legis grammate rite dabant.
<hraban. carm. 1.1.21>	Et quia se meminit nutritum in domate claro
<hraban. carm. 1.1.22>	     Istius ecce loci, hinc tibi dona feret.
<hraban. carm. 1.1.23>	Quae licet indigna et sint vilia, tu tamen ipsa
<hraban. carm. 1.1.24>	     Patronus mitis accipe, quaeso, pie,
<hraban. carm. 1.1.25>	Altithrono et redde pignus quod praestitit ipse,
<hraban. carm. 1.1.26>	     Instanter poscens artifici veniam.
<hraban. carm. 1.1.27>	Qui quantum potuit fecit, non debitor ipse
<hraban. carm. 1.1.28>	     Exstitit, ut grates redderet ore deo.
<hraban. carm. 1.1.29>	Crimine pro miseri largas tu funde potenti,
<hraban. carm. 1.1.30>	     Alme, preces domino, sicque iuvato tuum,
<hraban. carm. 1.1.31>	Qui multa infanda semet fatetur egisse,
<hraban. carm. 1.1.32>	     Aetas lasciva quanta patrare solet.
<hraban. carm. 1.1.33>	Sed spes firma manet, bonitas ei magna tonantis,
<hraban. carm. 1.1.34>	     Ipsum quod salvet omnipotens medicus,
<hraban. carm. 1.1.35>	Sanguine qui proprio laxavit debita mundo,
<hraban. carm. 1.1.36>	     Abluit et fonte crimina multa sacro.
<hraban. carm. 1.1.37>	Tantum tu precibus ipsum meritisque sacratis
<hraban. carm. 1.1.38>	     Commenda Christo, sicque beatus erit;
<hraban. carm. 1.1.39>	Praesentem et vitam peragit sospesque futurae
<hraban. carm. 1.1.40>	     Servatur patriae: protege, sancte, tuos.

<hraban. carm. 1.2.1>	Pontificem summum, salvator Christe, tuere
<hraban. carm. 1.2.2>	Et salvum nobis pastorem in saecula serva,
<hraban. carm. 1.2.3>	Praesul ut eximius sit rite Gregorius almae
<hraban. carm. 1.2.4>	Ecclesiae custos doctorque fidelis in aula.

<hraban. carm. 1.3.1>	Sedis apostolicae princeps, lux aurea Romae,
<hraban. carm. 1.3.2>	     Et decus et doctor plebis et almus amor,
<hraban. carm. 1.3.3>	Tu caput aecclesiae es, primus patriarcha per orbem
<hraban. carm. 1.3.4>	     Praeclarus meritis et pietate potens,
<hraban. carm. 1.3.5>	Sal terrae, mundi lux atque urbs inclita Christi,
<hraban. carm. 1.3.6>	     Perpetuae praebens lucis iter populo.
<hraban. carm. 1.3.7>	Vestra valet caelum reserare et claudere lingua:
<hraban. carm. 1.3.8>	     In terris positus claviger aethereus.
<hraban. carm. 1.3.9>	Tu renovator ades patriae spes rector honorque,
<hraban. carm. 1.3.10>	     Dulcis amor cunctis, dignus amore dei.
<hraban. carm. 1.3.11>	Tempora sunt huius vitae nunc plena periclis,
<hraban. carm. 1.3.12>	     Bella movent gentes, hostis ubique furit.
<hraban. carm. 1.3.13>	Unde opus est valde, tua quod protectio fortis
<hraban. carm. 1.3.14>	     Succurrat miseris, quos inimicus odit.
<hraban. carm. 1.3.15>	Eripe, sancte, piis monitis precibusque sacratis
<hraban. carm. 1.3.16>	     Commissum tibimet, pastor, ab hoste gregem,
<hraban. carm. 1.3.17>	Ut tua laus maneat, merces et gloria semper,
<hraban. carm. 1.3.18>	     Cum Christo in caelis regna beata tenens,
<hraban. carm. 1.3.19>	Principi apostolico Petro coniunctus in aevum,
<hraban. carm. 1.3.20>	     In terris vicem cuius et ipse geris.

<hraban. carm. 1.4.1>	Praesul amate deo te, papa Gregorius, oro
<hraban. carm. 1.4.2>	     Inter oves proprias me ut miserum numeres,
<hraban. carm. 1.4.3>	Sisque tui famuli protector verus et ipsum
<hraban. carm. 1.4.4>	     Aeterno domino restituas precibus,
<hraban. carm. 1.4.5>	Qui se totum offert, parva haec et dona ministrat,
<hraban. carm. 1.4.6>	     Commendans tibimet seque suaque simul,
<hraban. carm. 1.4.7>	Per te ut alma crucis laus nunc acceptior exstet
<hraban. carm. 1.4.8>	     Principi apostolico munera missa Petro,
<hraban. carm. 1.4.9>	Quae Christi ad laudem conscripta est tempore prisco
<hraban. carm. 1.4.10>	     Ludere dum libuit carmine versifico.
<hraban. carm. 1.4.11>	Credo quidem memet per te conquirere posse
<hraban. carm. 1.4.12>	     Vitam, quam nequeo per propria merita.
<hraban. carm. 1.4.13>	Te deus aeternus, mundi mitissimus auctor,
<hraban. carm. 1.4.14>	     Tempore longevo protegat atque regat,
<hraban. carm. 1.4.15>	Ut valeas, vigeas sanus, et prospera captes
<hraban. carm. 1.4.16>	     Hic, et in aeternum regna superna metas.
<hraban. carm. 1.4.17>	Te vigilem servet qui non dormitat in aevum,
<hraban. carm. 1.4.18>	     Nominis atque tui restituat meritum.
<hraban. carm. 1.4.19>	Ut vigilet cautus pastor Gregorius adsis
<hraban. carm. 1.4.20>	     Sancte tuis ovibus: papa beate, vale.

<hraban. carm. 1.5.1>	Accipe, sancte pater Otgari, summe sacerdos,
<hraban. carm. 1.5.2>	     Librum, quem dudum mente dedi et calamo.
<hraban. carm. 1.5.3>	Qui laudem Christi resonat, crucis ardua facta,
<hraban. carm. 1.5.4>	     Munere quae Christi dona beata dedit,
<hraban. carm. 1.5.5>	Destruxit mortem, vitam concesserat almam
<hraban. carm. 1.5.6>	     Et genus humanum reddidit artifici.
<hraban. carm. 1.5.7>	Hoc opus ergo tuus decessor semper amandus
<hraban. carm. 1.5.8>	     Expetit Haistolfus, cui quoque hoc dederam.
<hraban. carm. 1.5.9>	Sed quia hic claustra superavit carnis ovando,
<hraban. carm. 1.5.10>	     Et vultum Christi cernere semper amat:
<hraban. carm. 1.5.11>	Tu modo suscipias, teneas ac rite fruaris,
<hraban. carm. 1.5.12>	     Artificem vilem rite tuendo prece.

<hraban. carm. 1.6.1>	Martyribus sanctis placuit mihi mittere donum,
<hraban. carm. 1.6.2>	     Tempore quod prisco versibus edideram.
<hraban. carm. 1.6.3>	Nam crucis ad laudem Christi prosaque metroque
<hraban. carm. 1.6.4>	     Confeci librum mente manuque simul.
<hraban. carm. 1.6.5>	Quem post Augusto Hludowico offerre placebat,
<hraban. carm. 1.6.6>	     Sedi et apostolicae mittere post libuit,
<hraban. carm. 1.6.7>	Quo verba et sensum facundia rite probaret
<hraban. carm. 1.6.8>	     Urbis Romanae dogma et apostolicum.
<hraban. carm. 1.6.9>	Et quia cum sociis sanctus Dyonisius olym
<hraban. carm. 1.6.10>	     Inde est huc missus, ipsum opus ei dederam.
<hraban. carm. 1.6.11>	Quod, fratres sancti, accipiatis, posco, libenter,
<hraban. carm. 1.6.12>	     Pro artifice ac vili fundite rite preces,
<hraban. carm. 1.6.13>	Ut deus omnipotens, cunctorum conditor almus,
<hraban. carm. 1.6.14>	     Delicti veniam det pius ipse suo,
<hraban. carm. 1.6.15>	Protegat inlesum, totum et conservet in aevum,
<hraban. carm. 1.6.16>	     Ut cum fine bono hinc scandat ad alta poli.
<hraban. carm. 1.6.17>	Christus vos salvet, Christus conservet ubique,
<hraban. carm. 1.6.18>	     Semper in aeternum, ut opto, valete bene.

<hraban. carm. 2.1.1>	Haec tibi, sancte pater, devote munera trado,
<hraban. carm. 2.1.2>	     Quae tu dignanter qualiacunque cape.
<hraban. carm. 2.1.3>	Tu decus es nostrum, doctor, summusque sacerdos,
<hraban. carm. 2.1.4>	     Dux sacer et princeps, lux, via, pastor, honor.
<hraban. carm. 2.1.5>	Nam quia tu templum dedicasti martyris almi,
<hraban. carm. 2.1.6>	     Per servum donum hoc martyr et ipse dedit,
<hraban. carm. 2.1.7>	Nam est nonus et decimus octingentesimus annus,
<hraban. carm. 2.1.8>	     Ex quo salvator venit in arva pius.
<hraban. carm. 2.1.9>	Qui te perfectum tribuat faciatque beatum,
<hraban. carm. 2.1.10>	     Inserat et laetum coetibus angelicis.
<hraban. carm. 2.1.11>	Abbas namque meus vesterque fidelis amicus
<hraban. carm. 2.1.12>	     Aeigil haec voluit reddere dona tibi.
<hraban. carm. 2.1.13>	Se totum atque offert, suaque omnia sponte ministrat,
<hraban. carm. 2.1.14>	     Quem tecum summus salvet in arce deus.

<hraban. carm. 2.2.1>	Cernite quid voluit, fratres, sententia legis,
<hraban. carm. 2.2.2>	     Quae mandat rite noscere verba dei.
<hraban. carm. 2.2.3>	Qui habet ergo aures, hic audiat, inquid, apertas
<hraban. carm. 2.2.4>	     Quid dicat sanctus spiritus aecclesiis.
<hraban. carm. 2.2.5>	Cui psalmista pari concordat grammate, plebem
<hraban. carm. 2.2.6>	     In legem domini cernere rite iubens.
<hraban. carm. 2.2.7>	Sic quoque nos semper oculis atque auribus est fas
<hraban. carm. 2.2.8>	     Intentis, fratres, discere verba dei:
<hraban. carm. 2.2.9>	Quid mandet dictis, quid factis indicet ipsis,
<hraban. carm. 2.2.10>	     Quae codex geminus continet ille suus,
<hraban. carm. 2.2.11>	Quid celebrando piis signet carissima Christi
<hraban. carm. 2.2.12>	     Sponsa sacramentis et studiis variis.
<hraban. carm. 2.2.13>	Nam quia poscistis haec vobis reddere scriptis,
<hraban. carm. 2.2.14>	     Exhibui parvis haec tribus ipse libris.
<hraban. carm. 2.2.15>	Quid cultura velit, gradibus quid nuntiet almis,
<hraban. carm. 2.2.16>	     Quid prece, quid festis sancta dei aecclesia,
<hraban. carm. 2.2.17>	Dogmata quae cunctis pia discere, quaeve docere
<hraban. carm. 2.2.18>	     Condecet ordinibus mistica dicta dei.
<hraban. carm. 2.2.19>	Sed licet haec tota non possim carpere scriptis,
<hraban. carm. 2.2.20>	     Plurima complexus hic tamen apte dedi.
<hraban. carm. 2.2.21>	Haec ego peccator Hrabanus dona tonantis,
<hraban. carm. 2.2.22>	     Vobiscum capiens nunc pie participo.
<hraban. carm. 2.2.23>	Supplex vos posco testans per sceptra tonantis,
<hraban. carm. 2.2.24>	     Me ut commendetis vos precibus domino,
<hraban. carm. 2.2.25>	Quatenus ipse pius concedat dona salutis,
<hraban. carm. 2.2.26>	     Vobiscum mihimet regna beata poli.
<hraban. carm. 2.2.27>	Christus dux vester, Christus rex, Christus amator
<hraban. carm. 2.2.28>	     Semper vos salvet summus in arce deus.

<hraban. carm. 3.1>	Lex praeclara dei, totum quae inluminat orbem
<hraban. carm. 3.2>	     Et patris aeterni prodiit ore pio,
<hraban. carm. 3.3>	Mysteriis plena est, lectorem quaerit et aptum,
<hraban. carm. 3.4>	     Qui rimare sciat mystica verba dei.
<hraban. carm. 3.5>	In qua principium retinet hystoria regum
<hraban. carm. 3.6>	     Nempe locum et sacro dogmate plena micat.
<hraban. carm. 3.7>	Hic quoque venturi signatur functio regis,
<hraban. carm. 3.8>	     Qui ex patribus natus missus in arva ruit,
<hraban. carm. 3.9>	Qui rex per reges, iudex per sceptra potentum
<hraban. carm. 3.10>	     Notatur Christus, verus ubique deus.
<hraban. carm. 3.11>	Huius tu membrum polles, sacer induperator,
<hraban. carm. 3.12>	     Qui regnum in terris dat tibi, qui in superis.
<hraban. carm. 3.13>	Cuius amore tibi monitus donum offero pactum
<hraban. carm. 3.14>	     In libros regum, suscipe mente pia.
<hraban. carm. 3.15>	Hic sacra dicta patrum resonant, hic mysticus ordo
<hraban. carm. 3.16>	     Gesta redemptoris indicat arte nova.
<hraban. carm. 3.17>	Quorum verba sonent, poteris ex nomine nosse,
<hraban. carm. 3.18>	     Quod praenotatum pagina scripta tenet.
<hraban. carm. 3.19>	Si cui sordescat operis haec actio nostri,
<hraban. carm. 3.20>	     Maiorum dicta colligat unde velit.
<hraban. carm. 3.21>	Tu quoque quae proprius tibi donat munera servus,
<hraban. carm. 3.22>	     Ne spernas, sumas sed, rogo, rite legas.
<hraban. carm. 3.23>	Invenies illic divinae famina legis
<hraban. carm. 3.24>	     Aecclesiae sensu enucleata satis,
<hraban. carm. 3.25>	Caelestis regis sacramenta potentia cultu
<hraban. carm. 3.26>	     Indita quae tribuunt dona superna piis.
<hraban. carm. 3.27>	Rex te caelestis regnantem servet ubique
<hraban. carm. 3.28>	     Semper in aeternum Christus in arce deus.

<hraban. carm. 4.1.1>	Summe sator rerum, qui verbo cuncta creasti,
<hraban. carm. 4.1.2>	Atque opus omne tuum dextra tu rite parasti,
<hraban. carm. 4.1.3>	Luminibus caelum et ramis florentibus arva
<hraban. carm. 4.1.4>	Ornans, sicque tuae deitatis iura revelas
<hraban. carm. 4.1.5>	Dignis, unde patrem summum te scire queamus,
<hraban. carm. 4.1.6>	Atque parem semper tibi Christum credere natum;
<hraban. carm. 4.1.7>	Flatus nempe sacer iste tibi numine claro
<hraban. carm. 4.1.8>	Permanet aequalis, tecumque in saecula vivit.
<hraban. carm. 4.1.9>	Tu deus es hominum rector, salvator et idem,
<hraban. carm. 4.1.10>	Proemiaque iustis poenamque merentibus indis.
<hraban. carm. 4.1.11>	Sexus, personas, aetates perspicis auctor,
<hraban. carm. 4.1.12>	Mercedem et propriam donas iustissimus omni.
<hraban. carm. 4.1.13>	Te quoque deposco, ne linquas laedere quemquam
<hraban. carm. 4.1.14>	Reginam fraude, foveasque benignus amatam,
<hraban. carm. 4.1.15>	Tu ut facias, fortis iudex, regnare quietam
<hraban. carm. 4.1.16>	Istic, sicque polo Iudith ipsa paretur adire,
<hraban. carm. 4.1.17>	Quo dignatque vocata ipsa sit munere Christi,
<hraban. carm. 4.1.18>	Quam hic memores laetus, placatus sis et ubique
<hraban. carm. 4.1.19>	Illi, quo valeat canere odas dicere et astris.
<hraban. carm. 4.1.20>	Nec iam fit voto reus, altum ad culmen Olimpi
<hraban. carm. 4.1.21>	Qui tendit mente, casam ordinis atque beati
<hraban. carm. 4.1.22>	Ambit, quam tribuit illi super aethera sedem
<hraban. carm. 4.1.23>	Arbiter omnipotens, qui solus regnat in arce.
<hraban. carm. 4.1.24>	Hic tu, Christe, tuis servas per saecula regnum et
<hraban. carm. 4.1.25>	Quos salvas illic, hic corripis ante benignus.
<hraban. carm. 4.1.26>	Rex iustus, sanctus, severus, mitis, amandus,
<hraban. carm. 4.1.27>	Fac nos velle, rogo, tua iussa implereque rite
<hraban. carm. 4.1.28>	Condignis factis fidei bene iura tenendo,
<hraban. carm. 4.1.29>	Quo sedem superam regem te valde sequentes
<hraban. carm. 4.1.30>	Scandamus laeti et capiamus regna serena,
<hraban. carm. 4.1.31>	Lux ubi perpetua est, vita, laus, gloria vera,
<hraban. carm. 4.1.32>	Quo pater ac natus regnat et spiritus almus.
<hraban. carm. 4.1.33>	Unus namque deus verus summusque creator,
<hraban. carm. 4.1.34>	Parvos qui et magnos sanat per saecula iustus,
<hraban. carm. 4.1.35>	Omnium et est factor, iudex atque omnibus aequus.

<hraban. carm. 4.2.1>	Inclita sceptra tenens, commissum deprecor istud,
<hraban. carm. 4.2.2>	Regina, accipias opus et tibi, maxima, carmen
<hraban. carm. 4.2.3>	Missum non spernas, laeto sed suscipe corde
<hraban. carm. 4.2.4>	In quo cognoscis tibi ius servire ministri
<hraban. carm. 4.2.5>	Nequaquam infidi, devoti sed magis arte.
<hraban. carm. 4.2.6>	Gratia nam Christi donis te impleverat almis
<hraban. carm. 4.2.7>	Ac gratam cunctis effecit, taliter ut tu
<hraban. carm. 4.2.8>	Regna tenens humilis maneas, et plurima servat
<hraban. carm. 4.2.9>	Dona tibi, in cepto si tu permanseris actu.
<hraban. carm. 4.2.10>	Accipe, quaeso, Iudith exemplar nobile cunctis,
<hraban. carm. 4.2.11>	Mente manuque simul atque hanc imitabere rite.
<hraban. carm. 4.2.12>	Acceptam haec Christo faciet te et in aethere laetam,
<hraban. carm. 4.2.13>	Ut numquam valeat hostis dehinc dicere puppup,
<hraban. carm. 4.2.14>	Gloria sed perpes maneat tibi in aetheris arce.
<hraban. carm. 4.2.15>	Unum namque precor, magno in certamine semper
<hraban. carm. 4.2.16>	Servire studeas Christo et succurrere votis:
<hraban. carm. 4.2.17>	Tunc te salvator servat per tempora cuncta,
<hraban. carm. 4.2.18>	Atque suum statuet iudex pius ante tribunal,
<hraban. carm. 4.2.19>	Magnis pro meritis tribuens caelestia nutu,
<hraban. carm. 4.2.20>	Omnibus aucta bonis ut sis per saecula laeta.

<hraban. carm. 4.3.1>	O regina potens, exemplar posco potentis
<hraban. carm. 4.3.2>	     Accipe reginae valde deo placitae,
<hraban. carm. 4.3.3>	Quae gentis propriae perfecit rite salutem
<hraban. carm. 4.3.4>	     Ecce suae vitae valde benigna bona,
<hraban. carm. 4.3.5>	Salvans cognatos precibus contrivit et hostes,
<hraban. carm. 4.3.6>	     In domino sperans cuncta subegit ovans.
<hraban. carm. 4.3.7>	Sic quoque subiectae curam tu semper habeto
<hraban. carm. 4.3.8>	     Plebis, hanc relevans oreque, mente, manu.
<hraban. carm. 4.3.9>	Tunc tibi celsithronus praestabit tempora laeta,
<hraban. carm. 4.3.10>	     Pacatum imperium, cunctaque iusta, bona,
<hraban. carm. 4.3.11>	Et post hanc vitam conscendes lucis ad arcem,
<hraban. carm. 4.3.12>	     Illic quo teneas regna beata poli.
<hraban. carm. 4.3.13>	Deliciae mundi pereunt, perit omneque pulchrum,
<hraban. carm. 4.3.14>	     Regna ruunt mundi, mundus et ipse ruit,
<hraban. carm. 4.3.15>	Et decus et sceptrum, virtus et gloria mundi,
<hraban. carm. 4.3.16>	     Transit et ipsa dies, nox ruit atra polo.
<hraban. carm. 4.3.17>	Folia decidunt, arescunt arbuta silvis,
<hraban. carm. 4.3.18>	     Flacida deciso gramina flore cadunt.
<hraban. carm. 4.3.19>	Omnia vertuntur mundi speciosa per orbem,
<hraban. carm. 4.3.20>	     Solus amor Christi semper ubique manet.
<hraban. carm. 4.3.21>	Et quaecumque facit parvi bona temporis hospes,
<hraban. carm. 4.3.22>	     Salva manent sursum cum pietate dei.
<hraban. carm. 4.3.23>	Quapropter moneo quicquid tua dextera possit,
<hraban. carm. 4.3.24>	     Egregii nimium strenue fac operis,
<hraban. carm. 4.3.25>	Post quia hanc vitam iam operandi est nulla potestas,
<hraban. carm. 4.3.26>	     Sed fructus operis quisque metet proprii.
<hraban. carm. 4.3.27>	Tempus nunc aptum est atque acceptabile Christo
<hraban. carm. 4.3.28>	     Inservire deo, cui bene servit amor.
<hraban. carm. 4.3.29>	Huic tu mente, manu ... et sermone benigno
<hraban. carm. 4.3.30>	     Obsequium praesta, sicque places domino.
<hraban. carm. 4.3.31>	Praemia perpetuis in se recondita donis
<hraban. carm. 4.3.32>	     Hinc tibi servantur gloria cumque deo.
<hraban. carm. 4.3.33>	Quo te perducat maiestas celsitonantis,
<hraban. carm. 4.3.34>	     Ut vivas felix semper in arce poli.
<hraban. carm. 4.3.35>	Hos tibi decumbens aeger, regina, grabatto
<hraban. carm. 4.3.36>	     Composui versus, tu sine fine vale.

<hraban. carm. 5.1>	Rure morans flexo decerpsi pollice flores,
<hraban. carm. 5.2>	     Qui mixtim spirant nectar odoriferum.
<hraban. carm. 5.3>	Arboribus celsis evulsi ex cortice ramos,
<hraban. carm. 5.4>	     Qui foliis myrram, balsama rore dabunt.
<hraban. carm. 5.5>	Haec quoque collecta calathis cum, lector opime,
<hraban. carm. 5.6>	     Cernas, non spernas, sed relegens teneas.
<hraban. carm. 5.7>	Hic quoque virtutum redolet gratissimus ordo,
<hraban. carm. 5.8>	     Sordidus et foetor pellitur arte procul.
<hraban. carm. 5.9>	His tu deliciis frueris si, rite placebis
<hraban. carm. 5.10>	     Altitrono et felix regna beata capis.
<hraban. carm. 5.11>	Collectoris enim nomen si noscere quaeris,
<hraban. carm. 5.12>	     Maurus dicor ego: tu sine fine vale.

<hraban. carm. 6.1>	Hunc ergo ex scriptis confeci rite libellum
<hraban. carm. 6.2>	     Sanctorum patrum, frater amate, tibi,
<hraban. carm. 6.3>	Ut quorum celebras festa, tu noveris actus
<hraban. carm. 6.4>	     Et finem vitae, quo hinc abiere polum;
<hraban. carm. 6.5>	Sicque bene ipsorum meritis precibusque iuvatus
<hraban. carm. 6.6>	     Ad caeli regnum laetus et ipse migres,
<hraban. carm. 6.7>	Quo deus aeternus, hominum fortissimus auctor,
<hraban. carm. 6.8>	     Cum sanctis temet collocet atque beet.
<hraban. carm. 6.9>	Vive, meae vires lassarumque anchora rerum,
<hraban. carm. 6.10>	     Naufragio et litus tutaque terra meo,
<hraban. carm. 6.11>	Solus honor nobis, urbs tu fidissima semper
<hraban. carm. 6.12>	     Curisque afflicto tuta quies animo.
<hraban. carm. 6.13>	Sintque licet montes inter eum fluctibus arva,
<hraban. carm. 6.14>	     Mens tecum est nulla quae cohibetur humo.
<hraban. carm. 6.15>	Te mea mens sequitur, sequitur quoquo carmen amoris,
<hraban. carm. 6.16>	     Exoptans animo prospera cuncta tuo.
<hraban. carm. 6.17>	Qui mihi te notum dedit et concessit amicum,
<hraban. carm. 6.18>	     Conservet sanum Christus ubique mihi.
<hraban. carm. 6.19>	Ante solum terrae caelique volubile cyclum
<hraban. carm. 6.20>	     Praetereant, vester quam quoque cesset amor.
<hraban. carm. 6.21>	Hocque, pater, monui, moneo te iterumque monebo,
<hraban. carm. 6.22>	     Sis memor ipse mei, sicut et ipse tui,
<hraban. carm. 6.23>	Ut deus in terris quos hic coniunxit amicos,
<hraban. carm. 6.24>	     Gaudentes pariter iungat in arce poli.

<hraban. carm. 7.1>	Pontificalis apex, primus et in orbe sacerdos
<hraban. carm. 7.2>	Petri successor, Pauli dignissimus heres,
<hraban. carm. 7.3>	Paschalis pastor, sanctorum civis in arce,
<hraban. carm. 7.4>	Respice nos miseros, perduc ad pascua vitae.
<hraban. carm. 7.5>	Paschalem sequimur Paschalis ad aethera pergat,
<hraban. carm. 7.6>	Christe deus noster, Christus rex suscipe votum.
<hraban. carm. 7.7>	Limina pande poli, Paschalis ut intret in aulam,
<hraban. carm. 7.8>	Grexque suus secum, tu pastor sancte, valeto.

<hraban. carm. 8.1>	Sit longaevus amor, sis sospes tempore multo,
<hraban. carm. 8.2>	     Cum Christo regnans tempore perpetuo.
<hraban. carm. 8.3>	Hoc Hraban vilis Gerfredo poscit ubique,
<hraban. carm. 8.4>	     Exaudi, Christe, tu sine fine vale.

<hraban. carm. 9.1>	Omnipotens genitor, qui rerum es maximus auctor,
<hraban. carm. 9.2>	     Nate coaequalis, spiritus atque dei;
<hraban. carm. 9.3>	Unus natura, personis trinus et ipse,
<hraban. carm. 9.4>	     Vivificans cuncta, vita beata deus,
<hraban. carm. 9.5>	Respice me miserum, flenti et miseratus adesto
<hraban. carm. 9.6>	     Qui graviter peccans aeger in orbe dego.
<hraban. carm. 9.7>	Eripe me his, invicte, malis, procul omnia pelle,
<hraban. carm. 9.8>	     Quae mentem et corpus crimina dira tenent:
<hraban. carm. 9.9>	Nam vitam variis macularam erroribus omnem,
<hraban. carm. 9.10>	     Atque tuam legem spernere non timui.
<hraban. carm. 9.11>	Lingua, mente, manu commisi noxia multa,
<hraban. carm. 9.12>	     Textus euangelii quaeque vetare solet,
<hraban. carm. 9.13>	Et quid tunc volui deceptus fraude maligni,
<hraban. carm. 9.14>	     Quemve sequebar amens, decipulam hostis amans
<hraban. carm. 9.15>	Ac miser inferni redolentia sulphure stagna,
<hraban. carm. 9.16>	     Ignem cum verme, perpete cum gemitu,
<hraban. carm. 9.17>	Elegi amare magis quam dulcia gaudia caeli,
<hraban. carm. 9.18>	     Turiferos campos quam, paradise, tuos.
<hraban. carm. 9.19>	Heu miser, heu demens, ubi nunc tua vita periret,
<hraban. carm. 9.20>	     Quosve dares gemitus tortus in igne dire!
<hraban. carm. 9.21>	Ni deus inmensae bonitatis, verus amator
<hraban. carm. 9.22>	     Humanae formae, retraheret miserans.
<hraban. carm. 9.23>	Fit quoque quod dudum psalmista ast voce canebat,
<hraban. carm. 9.24>	     Cum stupuit mirans dona superna dei:
<hraban. carm. 9.25>	"Ni foret adiutor dominus, iam infernus haberet
<hraban. carm. 9.26>	     Sontem trux animam, et cruciaret eam."
<hraban. carm. 9.27>	Nunc, deus alme, tuum famulum pietate sueta
<hraban. carm. 9.28>	     Conversum recipe, quem dolor excruciat.
<hraban. carm. 9.29>	Sana contritum, flentem solabere maestum,
<hraban. carm. 9.30>	     Indulgens, quaeso, crimina cuncta tuo.
<hraban. carm. 9.31>	Da mihi spem veniae, fac corda merentia laeta,
<hraban. carm. 9.32>	     Commutans lacerum iam facias placidum.
<hraban. carm. 9.33>	Daque fidem plenam, da spem, da pignus amoris,
<hraban. carm. 9.34>	     Mandataque tua corde manuque geram.
<hraban. carm. 9.35>	Strinxi me voto, comple hoc pius arbiter orbis,
<hraban. carm. 9.36>	     Natura fragilis quod celerare nequit.
<hraban. carm. 9.37>	Sitque opus omne tuum, quodcumque expendis alumno,
<hraban. carm. 9.38>	     Sit tibi laus soli, gloria sitque tua.
<hraban. carm. 9.39>	Cumque velis vitae finem, finemque laboris
<hraban. carm. 9.40>	     Imponere, servo tunc miserere tuo,
<hraban. carm. 9.41>	Ne occursus saevus noceat, ne Tartarus ardens,
<hraban. carm. 9.42>	     Missus sed lucis ducat ad astra poli:
<hraban. carm. 9.43>	Dum iudex venias meritorum iura rependens,
<hraban. carm. 9.44>	     Iustifices servum tunc, precor, ipse tuum,
<hraban. carm. 9.45>	In dextra ponens, cum iustis praemia reddens,
<hraban. carm. 9.46>	     Cernam quod vultum lucis in arce tuum.
<hraban. carm. 9.47>	Te, bone Iesu, precor, rector, salvator et auctor,
<hraban. carm. 9.48>	     Quicquid protuleram rite loquendo prece hic,
<hraban. carm. 9.49>	Suscipias miserans famulum clementer, et audi,
<hraban. carm. 9.50>	     Ardua poscenti des quoque regna poli.
<hraban. carm. 9.51>	Portio sim plebis, laudes et in ordine cantem,
<hraban. carm. 9.52>	     Sanctorum gratulans cantica grata tibi.
<hraban. carm. 9.53>	Gloria magna deo, semper tibi gloria, Christe,
<hraban. carm. 9.54>	     Amen, in aeternum gloria magna deo.

<hraban. carm. 10.1>	Salve, fidus amor, felix dilectio, salve,
<hraban. carm. 10.2>	     Sospes in orbe mane, sospes in ore mone.
<hraban. carm. 10.3>	Carmina nempe tua dico meliora Maronis
<hraban. carm. 10.4>	     Carminibus, celsi cantibus Ovidii:
<hraban. carm. 10.5>	Odis, quas cecinit Flaccus, verbosus Homerus,
<hraban. carm. 10.6>	     Corduba quem genuit, Affrica quem tenuit,
<hraban. carm. 10.7>	Hi quia protulerant pomposis falsa Camenis,
<hraban. carm. 10.8>	     Rite tabescentes morsibus invidiae.
<hraban. carm. 10.9>	Tu devota piis connectis vincula verbis,
<hraban. carm. 10.10>	     Decantans placide pectora amicas notans.
<hraban. carm. 10.11>	Hoc, rogo, noster amor faciat, rogo versibus, oro,
<hraban. carm. 10.12>	     Quod nostris scriptis sedulus ardor eat.
<hraban. carm. 10.13>	Sermo decorus ovet, servetur regula dictis,
<hraban. carm. 10.14>	     Nexibus et certis versus in arte meet.
<hraban. carm. 10.15>	Sic tua tunc sobrio decoratur fistula cantu,
<hraban. carm. 10.16>	     Laudaturque modo iure poeta bono.
<hraban. carm. 10.17>	Det tibi summa patris sermonem lingua loquella,
<hraban. carm. 10.18>	     Christus in arce deus, rector in orbe pius.
<hraban. carm. 10.19>	Spiritus atque suus faciat tibi corda benigna,
<hraban. carm. 10.20>	     Mentibus ac verbis ut domino placeas.
<hraban. carm. 10.21>	Haec tibi nunc breviter festinus calle viator,
<hraban. carm. 10.22>	     Scribere compulerat, tu sine fine vale.

<hraban. carm. 11.1>	Vade libens, karta, pro me transire iuberis,
<hraban. carm. 11.2>	     Ipsa salutatum domata patris adi,
<hraban. carm. 11.3>	Urbem Regensem, minitantia moenia caelo,
<hraban. carm. 11.4>	     Qua fluvius Regan labitur arva rigans,
<hraban. carm. 11.5>	Illustrem hicque virum Baturicum, quaeso, require,
<hraban. carm. 11.6>	     Cui domus et patria Norica tellus ovat.
<hraban. carm. 11.7>	Hunc ibi si invenias, supplex ei dicito "Salve,
<hraban. carm. 11.8>	     Praesul honeste dei, plebis et altus honor."
<hraban. carm. 11.9>	Te celsum humilis monachus, te, sancte sacerdos,
<hraban. carm. 11.10>	     Compellat scriptis, dona superna petens,
<hraban. carm. 11.11>	Viribus ut corpus vigeat, sapientia mentem
<hraban. carm. 11.12>	     Imbuat, et totus sospes ubique degas.
<hraban. carm. 11.13>	Grates sponte offert, laudat largissima corda,
<hraban. carm. 11.14>	     Praedicat et dona quae sibi contuleras.
<hraban. carm. 11.15>	Altithronum poscit, qui dives regnat ubique,
<hraban. carm. 11.16>	     Mercedem meritis reddat ut ipse tuis.
<hraban. carm. 11.17>	Accipe, sancte pater, labiis quod praestat alumnus,
<hraban. carm. 11.18>	     Offert suppliciter quod tibi mente, manu.
<hraban. carm. 11.19>	Nomen namque tuum perpendas, sicque verenter
<hraban. carm. 11.20>	     Officium tractes, quod dedit omnitenens.
<hraban. carm. 11.21>	Tu decus es populi, vocitaris episcopus ipse,
<hraban. carm. 11.22>	     Et superintendens, dux eris atque gregis.
<hraban. carm. 11.23>	Sal terrae, mundi lux accensaque lucerna es,
<hraban. carm. 11.24>	     Urbs firma, et celsi montis in arce sita.
<hraban. carm. 11.25>	Ducque via populos angusta, et praevius ito,
<hraban. carm. 11.26>	     Vexillum portans primus in arma pete.
<hraban. carm. 11.27>	Victor victores superando hostilia castra,
<hraban. carm. 11.28>	     Exponis regi praemia larga metens.
<hraban. carm. 11.29>	Pastorum summus pastorem constituit te,
<hraban. carm. 11.30>	     Pasce gregem Christi, proximus ecce venit.
<hraban. carm. 11.31>	Sic catus et cautus attendis ovilia circum,
<hraban. carm. 11.32>	     Ne lupus irrumpat, ne leo dilaceret,
<hraban. carm. 11.33>	Nec fur effodiens intrans mactaverit agnum,
<hraban. carm. 11.34>	     Sed pastor veniens omne pecus habeat,
<hraban. carm. 11.35>	Iudex praecinctus migrans tibi rite ministret,
<hraban. carm. 11.36>	     Et superexaltet omnia dona sua,
<hraban. carm. 11.37>	Agmina quo laeta exultant, quo virginis agnus
<hraban. carm. 11.38>	     Pascit cum toto et grege rite suo.
<hraban. carm. 11.39>	Huc, huc tu properans festina pergere, pastor,
<hraban. carm. 11.40>	     Hucque tuos tecum insere, sancte pater:
<hraban. carm. 11.41>	Sicque tui iure censeris nominis auctor,
<hraban. carm. 11.42>	     Si Baturih pateas ore monendo tuos.
<hraban. carm. 11.43>	Si Christi regnum caelorum, si annuis arcem,
<hraban. carm. 11.44>	     Aufers si vitia, si sacra dona dabis.
<hraban. carm. 11.45>	Haec quoque pauper inops, quamvis sis summus honore,
<hraban. carm. 11.46>	     Misit congesta; accipe mente pia.
<hraban. carm. 11.47>	Nec spernas vilem, cum gazas gestet in arca,
<hraban. carm. 11.48>	     Mens tibi devota munera grata ferat.
<hraban. carm. 11.49>	Nominis ergo mei, si ulla te cura momordit,
<hraban. carm. 11.50>	     Nomen Isanbertum me retinere scias.
<hraban. carm. 11.51>	Tu lapis altaris, tu gemma in stemmate regis,
<hraban. carm. 11.52>	     Tu clavis regni es, limina pande poli.
<hraban. carm. 11.53>	Sum tibi devotus, salvet te gratia Christi,
<hraban. carm. 11.54>	     Sum tibi mente pius, audit ab arce deus.
<hraban. carm. 11.55>	O pater alme poli, custodi semper amicum,
<hraban. carm. 11.56>	     Hoc peto, nate dei, spiritus atque dei.
<hraban. carm. 11.57>	Qui triplex simplex caelorum sceptra gubernas,
<hraban. carm. 11.58>	     Mundum fine capis, lumen et arce dabis.
<hraban. carm. 11.59>	Vivat hic sospes, vitam super aethera quaerat,
<hraban. carm. 11.60>	     Possideat vitam semper in arce tuam.
<hraban. carm. 11.61>	Quem videam laetum, laetus simul ipse manendo
<hraban. carm. 11.62>	     In caelis tecum, summus in arce deus.
<hraban. carm. 11.63>	Amen, hoc fiat, Osanna fideliter hoc sit,
<hraban. carm. 11.64>	     Poscamus ambo hoc, dulcis amice, vale.

<hraban. carm. 12.1>	O deus aeterne, mundi sanctissime rector,
<hraban. carm. 12.2>	Te mea mens ambit, animaeque ac vivida virtus,
<hraban. carm. 12.3>	Laus, amor atque decus, cordis tu lumen honestum,
<hraban. carm. 12.4>	Membrorum gestum, tu oculorum reddis et usum,
<hraban. carm. 12.5>	Auribus auditum, manibus opus indis amatum.
<hraban. carm. 12.6>	Quicquid tellus habet, pontus atque aethera claudunt,
<hraban. carm. 12.7>	Et quicquid sentit, sapit, est, et vivit ubique,
<hraban. carm. 12.8>	Omnia nempe tua sapientia condita fulcit,
<hraban. carm. 12.9>	Vivificat, servat, valido et regit omnia nutu.
<hraban. carm. 12.10>	Fac me, summe pius, toto te corde fateri,
<hraban. carm. 12.11>	Te sermone loqui, te discere dogmate recto,
<hraban. carm. 12.12>	Quaerere te manibus, pura te et mente precari.
<hraban. carm. 12.13>	Tu via, tu virtus, tu vita et ianua vitae,
<hraban. carm. 12.14>	Tu merces operis, tu factor, tu quoque doctor.
<hraban. carm. 12.15>	Da mihi nunc veniam misero, et mea crimina laxa:
<hraban. carm. 12.16>	Fac me velle bonum, scire actu, et rite probare,
<hraban. carm. 12.17>	Sicque tuum laetum tribuas tunc cernere vultum,
<hraban. carm. 12.18>	Perpetuo, et vera me gaudia carpere fructu.

<hraban. carm. 13.1>	Antistes domini meritis in secula vivens,
<hraban. carm. 13.2>	     Doctor in orbe pius, magnus amor populis,
<hraban. carm. 13.3>	Nomine Praeclarus, praeclarus et alte magister,
<hraban. carm. 13.4>	     Clarus et imperio, clarus et officio.
<hraban. carm. 13.5>	Sanctus apostolica praefulgens mente sacerdos,
<hraban. carm. 13.6>	     Gaudia qui Christi de grege pastor habes.
<hraban. carm. 13.7>	Iustitiae cultor, sanctae et pietatis amator,
<hraban. carm. 13.8>	     Firmus in officiis, verus in eloquiis.
<hraban. carm. 13.9>	Tu decus ecclesiae, plebis laus, gloria cleri,
<hraban. carm. 13.10>	     Exemplum vitae, forma salutis ope.
<hraban. carm. 13.11>	Sal terrae, seu lux mundi, atque urbs inclita Christi,
<hraban. carm. 13.12>	     Aeterni regis stemmate gemma nitens.
<hraban. carm. 13.13>	Te deus aeternus multis feliciter annis
<hraban. carm. 13.14>	     Concedat sacrum multiplicare gregem.
<hraban. carm. 13.15>	Vestra valet caelum reserare et claudere lingua,
<hraban. carm. 13.16>	     In terris positus claviger aetherius.
<hraban. carm. 13.17>	Te accendit Christus, posuitque in plebe lucernam,
<hraban. carm. 13.18>	     Omnibus ut niteas dogmate, pace, fide.
<hraban. carm. 13.19>	Pande viam cunctis per dogmata sacra salutis,
<hraban. carm. 13.20>	     Ut sis perpetuae lucis iter populo.
<hraban. carm. 13.21>	Tempora sunt huius vitae nunc plena periclis,
<hraban. carm. 13.22>	     Nunc ruit orbis honor, deficit ipse simul.
<hraban. carm. 13.23>	Quae ventura deus praedixit sanctus in orbem,
<hraban. carm. 13.24>	     Saepius adveniunt signa tremenda nimis,
<hraban. carm. 13.25>	Frondea nunc ficus flores e cortice mittit,
<hraban. carm. 13.26>	     Aestivos signans accelerare dies.
<hraban. carm. 13.27>	Sic haec signa diem domini testantur adesse.
<hraban. carm. 13.28>	     Qua pius et iustus rex deus adveniet.
<hraban. carm. 13.29>	Eripe, sancte, piis monitis precibusque sacratis,
<hraban. carm. 13.30>	     Commissum tibimet, pastor, ab hoste gregem.
<hraban. carm. 13.31>	Illius est studium, cum pergit ovilia circum
<hraban. carm. 13.32>	     Ut mactet, perdat, dissipet ac noceat.
<hraban. carm. 13.33>	Nempe tuus nisus semper sit de grege Christi,
<hraban. carm. 13.34>	     Illaesum ut serves, consociansque iuves.
<hraban. carm. 13.35>	Ille tumens cecidit celsa de sede superbus,
<hraban. carm. 13.36>	     Tu humilis scande regna superna poli.
<hraban. carm. 13.37>	Ille ima suadet, at tu caelestia semper,
<hraban. carm. 13.38>	     Plenus et ille dolo, tuque amore dei.
<hraban. carm. 13.39>	Hoc opus antiqui patres fecere per orbem,
<hraban. carm. 13.40>	     Quorum dicta modo pagina sacra canit,
<hraban. carm. 13.41>	Et virtutis honor lato celebratur in orbe
<hraban. carm. 13.42>	     Caelestis quorum nomina karta tenet.
<hraban. carm. 13.43>	Hoc opus, hoc studium magni est pastoris in orbe,
<hraban. carm. 13.44>	     Nempe talenta sibi multiplicare data.
<hraban. carm. 13.45>	Nam iudex vigilat hominum super acta supernus,
<hraban. carm. 13.46>	     Ut cunctos propriis iudicet ex meritis.
<hraban. carm. 13.47>	Flammivoma veniet dominus cum nube coruscans,
<hraban. carm. 13.48>	     Actaque cum verbis discutiet hominum,
<hraban. carm. 13.49>	Tunc famulus sumet meritorum dona fidelis,
<hraban. carm. 13.50>	     Laetus et intrabit gaudia summa dei.
<hraban. carm. 13.51>	Ut tunc esse bonis felix merearis in istis,
<hraban. carm. 13.52>	     Nunc durus tibi sit nullus in orbe labor.
<hraban. carm. 13.53>	Est rudis hic populus, est durus, quem regis ipse,
<hraban. carm. 13.54>	     Sed miserante pio mitis erit domino.
<hraban. carm. 13.55>	Mitia tradantur primo praecepta salutis,
<hraban. carm. 13.56>	     Mentibus ignaris in novitate fidei.
<hraban. carm. 13.57>	Ut tenera in lacte gaudet infantilis aetas,
<hraban. carm. 13.58>	     Fortia sic fortis dicta tenere valet.
<hraban. carm. 13.59>	Sit pius et prudens populorum doctor ubique,
<hraban. carm. 13.60>	     Personae agnoscens quid cui conveniat.
<hraban. carm. 13.61>	Lacte riget parvos, foveat et pane valentes,
<hraban. carm. 13.62>	     Cum pietate omnes curet, alat, doceat.
<hraban. carm. 13.63>	Horrida nulla tuam frangat temptatio mentem,
<hraban. carm. 13.64>	     Fixus sed maneas, vincere sicque vales.
<hraban. carm. 13.65>	Aurum flamma probat, iustos temptatio mundat,
<hraban. carm. 13.66>	     Purior utque anima sidera celsa petat.
<hraban. carm. 13.67>	Haec est vita viro iusto temptatio tota.
<hraban. carm. 13.68>	     Sed patiens tolerat cuncta pro amore dei.
<hraban. carm. 13.69>	Quis sine vel miles capiet certamine palmam,
<hraban. carm. 13.70>	     Bella nefanda dabunt praemia magna suis.
<hraban. carm. 13.71>	Stemmate iam gaudet, belli qui scammate vincit,
<hraban. carm. 13.72>	     Praelia post terrae regnat in arce poli.
<hraban. carm. 13.73>	Cum Christo ut regnes, concedat gratia Christi,
<hraban. carm. 13.74>	     Summe pater, pastor tempus in omne simul.
<hraban. carm. 13.75>	Et tua laus maneat, merces et gloria semper,
<hraban. carm. 13.76>	     Cum sanctis caelo et sine fine vale.
<hraban. carm. 13.77>	Sis memor ipse mei, memoret te gratia Christi
<hraban. carm. 13.78>	     Praesul in aede dei, sis memor ipse mei.

<hraban. carm. 14.1>	Omnibus in horis semper te, sancte sacerdos,
<hraban. carm. 14.2>	     Devotum cernent lumina sancta dei.
<hraban. carm. 14.3>	Sit tibi lex domini dulcis super omnia mella,
<hraban. carm. 14.4>	     Carior atque auri milia multa super.
<hraban. carm. 14.5>	Mentis praecedant operis nam lumina gressus,
<hraban. carm. 14.6>	     Consilio facias quaeque tuis iubeas.
<hraban. carm. 14.7>	Sis rector placidus mansuetis, iustus ubique,
<hraban. carm. 14.8>	     Exemplum cunctis moribus egregiis.
<hraban. carm. 14.9>	Quae culpare soles, haec tu ne feceris ipse,
<hraban. carm. 14.10>	     Sermoque sit sophiae conditus atque sale.
<hraban. carm. 14.11>	Sufficiat rerum dederat tibi quod deus ipse:
<hraban. carm. 14.12>	     Sat dives est famulus, quique habet dominum.
<hraban. carm. 14.13>	Omnia finis edax devastat gaudia mundi,
<hraban. carm. 14.14>	     Pauper tum iustus regna superna capit.
<hraban. carm. 14.15>	Qui venturus erit Christus rex inclytus orbi,
<hraban. carm. 14.16>	     Ut cunctis reddat nam propria merita,
<hraban. carm. 14.17>	Teque tuosque simul superam perducat ad arcem,
<hraban. carm. 14.18>	     Ut vivas laetus regna beata tenens.

<hraban. carm. 15.1>	Perge, mea, citius Praeclaro, kartula, nostro,
<hraban. carm. 15.2>	     Prospere pacifice nunc miserante deo.
<hraban. carm. 15.3>	Et pete Praeclari praeclara tecta magistri,
<hraban. carm. 15.4>	     Fer sanctam pacem praesulis atque domo.
<hraban. carm. 15.5>	Pectus amor nostrum penetravit perpete flamma.
<hraban. carm. 15.6>	     Ipse calore novo semper inardet amor.
<hraban. carm. 15.7>	Nec mare, nec tellus, montes, nec silva, vel alpes
<hraban. carm. 15.8>	     Huic obstare queunt, aut inhibere viam,
<hraban. carm. 15.9>	Quominus, alme pater, semper tua viscera cingat
<hraban. carm. 15.10>	     Hic amor ac penetret pectus, amate, tuum.
<hraban. carm. 15.11>	Omnibus est locuples, qui rebus abundat amicis,
<hraban. carm. 15.12>	     Plures quam expediat nullus habere potest.
<hraban. carm. 15.13>	Optimus est animus Christi vestitus amore.
<hraban. carm. 15.14>	     Semper amicus amat, semper amandus erit.
<hraban. carm. 15.15>	Diligit omnipotens sophiam nam semper amantem,
<hraban. carm. 15.16>	     Cum sophia gazis omnibus est melior.
<hraban. carm. 15.17>	Semper amanda quidem est rerum doctrina bonarum,
<hraban. carm. 15.18>	     Devotus doctor carus erit domino.
<hraban. carm. 15.19>	Non te, non mundum, Christum sed dilige solum,
<hraban. carm. 15.20>	     Nullus te verbis vituperet merito.
<hraban. carm. 15.21>	Non opibus bona fama datur, sed moribus almis,
<hraban. carm. 15.22>	     Non perdit pietas quaeque dabit misero.
<hraban. carm. 15.23>	Nil oculi prosunt quibus est mens ceca videndi,
<hraban. carm. 15.24>	     Luminis experti devia ceca petunt.
<hraban. carm. 15.25>	Quanto maior eris, tanto moderatior esto,
<hraban. carm. 15.26>	     Omnibus sis aequus, rector ubique pius.
<hraban. carm. 15.27>	Vive deo, vita felix, et vive per aevum,
<hraban. carm. 15.28>	     Vera, beata, bona est vivere vita deo.
<hraban. carm. 15.29>	Laetus in aeternum Christo sociabere civis,
<hraban. carm. 15.30>	     Ille manet semper, tu quoque semper eris.

<hraban. carm. 16.1>	Conditor omnipotens, rector mihi mitis adesto,
<hraban. carm. 16.2>	     Munera da verbi, conditor omnipotens,
<hraban. carm. 16.3>	Dicere quod valeam, signent quid prisca figuris,
<hraban. carm. 16.4>	     Quid reseret Christus, dicere quod valeam.
<hraban. carm. 16.5>	Unicus ipse tuus tecum qui cuncta creavit,
<hraban. carm. 16.6>	     Cuncta modo recreat, unicus ipse tuus.
<hraban. carm. 16.7>	Principio dominus paradysum plantat Eoo,
<hraban. carm. 16.8>	     Ecclesiam format principio dominus.
<hraban. carm. 16.9>	Flumina quadrifida paradysi a fonte manarunt,
<hraban. carm. 16.10>	     De Christo fonte flumina quadrifida.
<hraban. carm. 16.11>	Virgine progenitum terra deus extulit Adam,
<hraban. carm. 16.12>	     Iesum de matre virgine progenitum.
<hraban. carm. 16.13>	Condidit ex latere, sponsamque viro dedit Aevam,
<hraban. carm. 16.14>	     Sic Christo sponsam condidit ex latere.
<hraban. carm. 16.15>	Mors fera de stipite miserum sibi subdidit orbem,
<hraban. carm. 16.16>	     Nunc prostrata iacet mors fera de stipite.
<hraban. carm. 16.17>	Invidus ergo necem frater iusto intulit olim,
<hraban. carm. 16.18>	     Sic Iudas Christo invidus ergo necem.
<hraban. carm. 16.19>	Terraque per hominem maledicti famina sensit,
<hraban. carm. 16.20>	     Invenit pacem terraque per hominem.
<hraban. carm. 16.21>	Arca pios revehit, tumidum ne obsorbeat aequor,
<hraban. carm. 16.22>	     Ne in mundo pereant, arca pios revehit.
<hraban. carm. 16.23>	Frater iniquus enim nudum patrem improbe risit,
<hraban. carm. 16.24>	     In cruce pendentem frater iniquus enim.
<hraban. carm. 16.25>	Hostia grata patris fuerat senis unicus heres,
<hraban. carm. 16.26>	     Salvator mundi hostia grata patris.
<hraban. carm. 16.27>	Nubsit et ipsa viro insigni nam rite Rebecca,
<hraban. carm. 16.28>	     Ecclesia Christo nubsit et ipsa viro.
<hraban. carm. 16.29>	Praevenit ecce minor seniorem munere fratrem,
<hraban. carm. 16.30>	     Antiquum populum praevenit ecce minor.
<hraban. carm. 16.31>	Reppulit ille famem Aegypto tunc emptus Ioseph,
<hraban. carm. 16.32>	     Venditus est Iesus, reppulit ille famem.
<hraban. carm. 16.33>	Repperit in fluvio Pharaonis filia Moysen,
<hraban. carm. 16.34>	     Barbara gens Christum repperit in fluvio.
<hraban. carm. 16.35>	Agnus ab hoste sacer redemit in sanguine patres,
<hraban. carm. 16.36>	     Nosque cruore tulit agnus ab hoste sacer.
<hraban. carm. 16.37>	Obruit unda nefas, populo gradiente per aequor,
<hraban. carm. 16.38>	     Nunc totius mundi obruit unda nefas.
<hraban. carm. 16.39>	Fons Mara dulcis erat, ligni dulcedine mersa,
<hraban. carm. 16.40>	     Sic crucis ex ligno fons Mara dulcis erat.
<hraban. carm. 16.41>	Murmurat impietas manna veniente refecta,
<hraban. carm. 16.42>	     Panis adest Christus, murmurat impietas.
<hraban. carm. 16.43>	Post petra protulerat virga bis flumina caesa,
<hraban. carm. 16.44>	     Et passus Christus post petra protulerat.
<hraban. carm. 16.45>	Scribitur a domino tabulis lex prima petrinis,
<hraban. carm. 16.46>	     Nunc tabulis cordis scribitur a domino.
<hraban. carm. 16.47>	Lex dedit indicium sontes persolvere poenas,
<hraban. carm. 16.48>	     Quodve salus veniat, lex dedit indicium.
<hraban. carm. 16.49>	Scenaque clara dei in populo constructa priore,
<hraban. carm. 16.50>	     Ecclesia est Christi, scenaque clara dei.
<hraban. carm. 16.51>	Haec quoque candelabrum est septem distincta lucernis,
<hraban. carm. 16.52>	     Quod luceat mundo, haec quoque candelabrum est.
<hraban. carm. 16.53>	Arca dei tegitur nam propitiante tabella,
<hraban. carm. 16.54>	     Ecclesia, et Christo arca dei tegitur.
<hraban. carm. 16.55>	Continet haec tabulas, urnam sceptrumque triumphi.
<hraban. carm. 16.56>	     Cum Christo binas continet haec tabulas.
<hraban. carm. 16.57>	Victima hic placita est, araque, ille ipse sacerdos,
<hraban. carm. 16.58>	     Pro mundi offensis victima hic placita est.
<hraban. carm. 16.59>	Fratribus ipse quidem cunctis praefertur honore,
<hraban. carm. 16.60>	     Chrismatis et dono fratribus ipse quidem.
<hraban. carm. 16.61>	Virginis hunc talamus habuit, meretrice negata,
<hraban. carm. 16.62>	     Ecclesia sponsae virginis hunc talamus.
<hraban. carm. 16.63>	Ecce duo referunt vectores arbore botrum,
<hraban. carm. 16.64>	     Et populi Christum ecce duo referunt.
<hraban. carm. 16.65>	Carpitur igne sacro munus votumque piorum,
<hraban. carm. 16.66>	     Seditiosa tribus carpitur igne sacro.
<hraban. carm. 16.67>	Regna beata patris legis non contigit heres,
<hraban. carm. 16.68>	     Iesus dispensat regna beata patris.
<hraban. carm. 16.69>	Pellitur atque foras pugnis possessor iniquus,
<hraban. carm. 16.70>	     Cum vitiis zabulus pellitur atque foras.
<hraban. carm. 16.71>	Destruit arca dei muros dum circuit urbem,
<hraban. carm. 16.72>	     Sic urbem mundi destruit arca dei.
<hraban. carm. 16.73>	Hostis enim mulier perfodit tympora palo,
<hraban. carm. 16.74>	     Et crucis in clavo, hostis enim mulier.
<hraban. carm. 16.75>	Area vellus habet, madido sed vellere sicca est,
<hraban. carm. 16.76>	     Siccum tota madens area vellus habet.
<hraban. carm. 16.77>	Hostica castra fugat, lagoena, lampade, sistro,
<hraban. carm. 16.78>	     Victor victorum hostica castra fugat.
<hraban. carm. 16.79>	Vincit honore dei promisso in munere Iephtae,
<hraban. carm. 16.80>	     Affectum natae vincit honore dei.
<hraban. carm. 16.81>	Agmina plus moriens stravit hostilia Samson,
<hraban. carm. 16.82>	     Salvator noster agmina plus moriens.
<hraban. carm. 16.83>	Tu decus omne tuis, qui sternis cede Goliam,
<hraban. carm. 16.84>	     Qui vincis mundum, tu decus omne tuis.
<hraban. carm. 16.85>	Fortis et ipse manu, qui conteris ora leonis.
<hraban. carm. 16.86>	     Immanis beluae fortis et ipse manu.
<hraban. carm. 16.87>	Rex quoque pacificus construxit moenia templi,
<hraban. carm. 16.88>	     Ecclesiam Christus rex quoque pacificus.
<hraban. carm. 16.89>	Astra petivit ovans vatis quondam aurea curru,
<hraban. carm. 16.90>	     Cuncta super Christus astra petivit ovans.
<hraban. carm. 16.91>	Morte propheta refert puerum, quod virga nequivit,
<hraban. carm. 16.92>	     Quod lex non valuit, morte propheta refert.
<hraban. carm. 16.93>	Ventre voratus enim latuit ut piscis Ionas,
<hraban. carm. 16.94>	     Sic terrae Christus ventre voratus enim.
<hraban. carm. 16.95>	Dux bonus ille quidem redeunt quo a carcere plebes,
<hraban. carm. 16.96>	     Quo ad vitam iusti dux bonus ille quidem.
<hraban. carm. 16.97>	Maxima dona dei cuncti cecinere prophetae,
<hraban. carm. 16.98>	     Implevit Christus maxima dona dei.
<hraban. carm. 16.99>	Virgo deum genuit, verum hominemque Maria,
<hraban. carm. 16.100>	     Nam praegnata deo virgo deum genuit.
<hraban. carm. 16.101>	Casta virago nitet nullo temerante pudorem,
<hraban. carm. 16.102>	     Post partum pueri casta virago nitet.
<hraban. carm. 16.103>	Unicus adveniens complevit vota priorum,
<hraban. carm. 16.104>	     Firmavit nostra unicus adveniens.
<hraban. carm. 16.105>	Hic homo, qui deus est, spes dudum optata piorum,
<hraban. carm. 16.106>	     Spes in fine piis, hic homo, qui deus est.
<hraban. carm. 16.107>	Gloria cuncta bonis tua fit praesentia, Christe,
<hraban. carm. 16.108>	     Tormentum omne malis, gloria cuncta bonis.
<hraban. carm. 16.109>	Gloria magna tibi trinus vere et deus unus,
<hraban. carm. 16.110>	     Conditor omnipotens, gloria magna tibi.

<hraban. carm. 17.1>	Spiritus alme veni, dulces mihi condere versus,
<hraban. carm. 17.2>	     Dilecto ut praestes mittere dona patri.
<hraban. carm. 17.3>	Qui mox ut notus, fidus mihi adhesit amicus,
<hraban. carm. 17.4>	     Non nostri merito, sed bonitate sua.
<hraban. carm. 17.5>	Spiritus hunc cernens pietatis munere plenum,
<hraban. carm. 17.6>	     Ex humili in celsum extulit ipse locum.
<hraban. carm. 17.7>	In quo euangelii sententia vera probata est,
<hraban. carm. 17.8>	     Quae salvatoris edita voce manet:
<hraban. carm. 17.9>	"Qui se humilem praebet, sursum exaltabitur ille,
<hraban. carm. 17.10>	     Quique superba petit, pronus in ima cadit."
<hraban. carm. 17.11>	Sic te, care pater, antistes sancte, sacerdos,
<hraban. carm. 17.12>	     Erexit dominus milia multa super,
<hraban. carm. 17.13>	Ut verbum fidei claro tu famine narres,
<hraban. carm. 17.14>	     Sis via, dux plebis ad sacra regna dei.
<hraban. carm. 17.15>	Vos dixit Christus lux mundi, vosque lucernam,
<hraban. carm. 17.16>	     Vos quoque sal terrae, hoc memorare pie.
<hraban. carm. 17.17>	Luceat en vestra lux ceu sol splendidus orbi,
<hraban. carm. 17.18>	     Fiat opus vestrum gloria magna deo.
<hraban. carm. 17.19>	Condat dogma bonum fluitantia corda reorum,
<hraban. carm. 17.20>	     Ne male putrescant, nec ea vermis edat.
<hraban. carm. 17.21>	Nomen posco tuum, videas quid continet ipsum,
<hraban. carm. 17.22>	     Et sic extemplo discere facta potes.
<hraban. carm. 17.23>	Sic monet ergo pie resonans: "Ulciscere pactum",
<hraban. carm. 17.24>	     Quod gemino sensu vertere rite valet,
<hraban. carm. 17.25>	Foedus cum vitiis hominum tua ut ultio scindat,
<hraban. carm. 17.26>	     Et Christi pactum firmet ubique pie.
<hraban. carm. 17.27>	Nam dedit hoc nomen dudum tibi cura parentum,
<hraban. carm. 17.28>	     Baptismum quando sorte tua tuleras.
<hraban. carm. 17.29>	Nunc quoque valde tibi nomen hic conferat ordo,
<hraban. carm. 17.30>	     Perpendens disce mystica dona dei.
<hraban. carm. 17.31>	Nam superintendens pie, episcopus ipse vocaris,
<hraban. carm. 17.32>	     Quod monet ut caute omnia semper agas.
<hraban. carm. 17.33>	Sic, pater alme, modo facias ut diceris ipse,
<hraban. carm. 17.34>	     Nomine et utroque actio digna tua est.
<hraban. carm. 17.35>	Solers intendas super omnes pastor honestus,
<hraban. carm. 17.36>	     Pactum et defendat ultio digna dei,
<hraban. carm. 17.37>	Sisque memor nostri, precibus insiste sacratis,
<hraban. carm. 17.38>	     Pro tibi devotis semper ubique pie.
<hraban. carm. 17.39>	Nam precibus Christum pulsamus perpete voto,
<hraban. carm. 17.40>	     Ut tua de caelis tempora rite regat.
<hraban. carm. 17.41>	Hoc quoque nos omnes deposcimus ore fideli,
<hraban. carm. 17.42>	     Hoc, Fridurih, semper Hraban et ipse peto,
<hraban. carm. 17.43>	Ut vivas sospes in terris tempore multo,
<hraban. carm. 17.44>	     Et post haec scandas regna superna poli.
<hraban. carm. 17.45>	Quod peto, tu facias sacris altaribus asstans,
<hraban. carm. 17.46>	     Me ut Christo reddas, sancte pater, precibus,
<hraban. carm. 17.47>	Christus rex caeli, terrae rex, conditor orbis,
<hraban. carm. 17.48>	     Me tecum faciat lucis habere locum.

<hraban. carm. 18.1.1>	Spiritus alme, veni, supera directus ab arce,
<hraban. carm. 18.1.2>	     Ut praestes famulo dona sacrata tuo.
<hraban. carm. 18.1.3>	Pectoris archanum comple, da munera linguae,
<hraban. carm. 18.1.4>	     Dilecto ut patri carmina grata canam.
<hraban. carm. 18.1.5>	Quem primum ut vidi dilexi semper, amavi,
<hraban. carm. 18.1.6>	     Cui bona hic opto laeta et in arce poli.
<hraban. carm. 18.1.7>	O pater, o pastor, cui Christus dona superna
<hraban. carm. 18.1.8>	     Iam dedit et plebem pascere vice sua,
<hraban. carm. 18.1.9>	Tu renovator ades patriae, spes, rector honorque,
<hraban. carm. 18.1.10>	     Dulcis amor cunctis, dignus amore dei.
<hraban. carm. 18.1.11>	Pande viam cunctis per dogmata sacra salutis
<hraban. carm. 18.1.12>	     Ut sis perpetuae lucis iter populo.
<hraban. carm. 18.1.13>	Tempora sunt huius vitae nunc plena periclis,
<hraban. carm. 18.1.14>	     Nunc ruit orbis honor, corruet ipse cito.
<hraban. carm. 18.1.15>	Quae ventura deus praedixit Christus in orbem,
<hraban. carm. 18.1.16>	     Saepius adveniunt signa tremenda nimis.
<hraban. carm. 18.1.17>	Gentibus en gentes, regna contraria regnis
<hraban. carm. 18.1.18>	     Exsistunt bello, pax perit, hostis ovat.
<hraban. carm. 18.1.19>	Fames cum peste cruciant ac fortiter urguent
<hraban. carm. 18.1.20>	     In terris populos, mors et amara premit.
<hraban. carm. 18.1.21>	Sed haec signa diem domini testantur adesse,
<hraban. carm. 18.1.22>	     Qua pius et iustus rex deus adveniet.
<hraban. carm. 18.1.23>	Eripe, sancte, piis monitis precibusque sacratis
<hraban. carm. 18.1.24>	     Commissum tibimet pastor ab oste gregem,
<hraban. carm. 18.1.25>	Ne saevus perdat, quem verus iure redemit
<hraban. carm. 18.1.26>	     Filius altithroni sanguine nempe suo.
<hraban. carm. 18.1.27>	En servare iubet rex terrae foedera certa,
<hraban. carm. 18.1.28>	     Legemque ac iussa vult retinere sua.
<hraban. carm. 18.1.29>	Sic rex caelestis mandat divina docere
<hraban. carm. 18.1.30>	     Praecepta, atque sequi rite sua monita.
<hraban. carm. 18.1.31>	Nec sinit humana praeponi lance nefanda
<hraban. carm. 18.1.32>	     Divinis potius, sed superesse cupit;
<hraban. carm. 18.1.33>	Iusque poli mavult praecelli et in arce teneri
<hraban. carm. 18.1.34>	     Mundano iuri negotioque simul.
<hraban. carm. 18.1.35>	Lex terrena quidem hic in multis utilis exstat,
<hraban. carm. 18.1.36>	     Sed lex caelestis sola salubris erit.
<hraban. carm. 18.1.37>	In hac vera quidem fulget sapientia tantum,
<hraban. carm. 18.1.38>	     In qua est laus, merces, vita, salus hominum.
<hraban. carm. 18.1.39>	Hanc tu prae cunctis opibus gazisque caducis
<hraban. carm. 18.1.40>	     Semper amato, pater, firmiter atque tene.
<hraban. carm. 18.1.41>	Haec te illaesum exaltat, servat, proteget atque,
<hraban. carm. 18.1.42>	     Et cunctis placitum ipsa satisfaciet.
<hraban. carm. 18.1.43>	Qui sequitur Christum, gaudebit in arce superna,
<hraban. carm. 18.1.44>	     Cum sanctis pariter regna tenendo poli.
<hraban. carm. 18.1.45>	Quem peto rite sequens tu eius vestigia serva,
<hraban. carm. 18.1.46>	     Semper in hac vita, sic quoque victor eris.
<hraban. carm. 18.1.47>	Proteris atque hostes, caelum penetrabis et ipse
<hraban. carm. 18.1.48>	     Liber ovas semper lucis in arce manens.
<hraban. carm. 18.1.49>	Quod deus aeternus, mundi mitissimus auctor,
<hraban. carm. 18.1.50>	     Christus salvator conferat ipse tibi.
<hraban. carm. 18.1.51>	Protegat atque regat longaevo tempore sanum,
<hraban. carm. 18.1.52>	     Virtutum titulis augeat et meritis,
<hraban. carm. 18.1.53>	Ut tua multiplici concrescat gloria laude
<hraban. carm. 18.1.54>	     Cum domino et sanctis semper in arce poli.
<hraban. carm. 18.1.55>	Sexies en denis cecini has versibus odas,
<hraban. carm. 18.1.56>	     Summa bona exoptans, sancte pater, tibimet,
<hraban. carm. 18.1.57>	Doctrina ut sis sanus, perfectus moribus atque,
<hraban. carm. 18.1.58>	     Perfectum dominum rite sequens famulus.
<hraban. carm. 18.1.59>	Vive deo grate, felix sic vivis in aevum,
<hraban. carm. 18.1.60>	     Ergo beata bona est vivere vita deo.

<hraban. carm. 18.2.1>	Vita tua valeat sospes, sanctissime pastor,
<hraban. carm. 18.2.2>	     Semper in aeternum vita tua valeat.
<hraban. carm. 18.2.3>	Meque iuvet precibus orando sceptra superna
<hraban. carm. 18.2.4>	     Commendans domino, meque iuvet precibus,
<hraban. carm. 18.2.5>	Lucis in arce manens, quod tecum gaudia carpam,
<hraban. carm. 18.2.6>	     Aeternae vitae lucis in arce manens.

<hraban. carm. 19.1>	Versibus his paucis liceat mandare salutes,
<hraban. carm. 19.2>	     Doctor amate tibi, dulcis amice, vale.
<hraban. carm. 19.3>	O quem te vocitem, ne controversia constet,
<hraban. carm. 19.4>	     Vulgus ut omne vocat, an aliena petis?
<hraban. carm. 19.5>	Dicite, Pierides, illum quo nomine dicam,
<hraban. carm. 19.6>	     Carmine quem memoro, oreque mente, manu.
<hraban. carm. 19.7>	Hoc quoque pollente vultu, hoc ordine sacro,
<hraban. carm. 19.8>	     Nescio, quae fraus est nominis in capite,
<hraban. carm. 19.9>	Ultima quem clarum, hunc causat prima nigellum
<hraban. carm. 19.10>	     Sillaba, nec certum res dabit ipsa modum.
<hraban. carm. 19.11>	Dicunt Pierides, consentit Maurus et ipse,
<hraban. carm. 19.12>	     Nec dissensio, nec nomine fraus latitat.
<hraban. carm. 19.13>	Te deus ex humili summum exaltavit in orbe,
<hraban. carm. 19.14>	     Ut rector populis sis, amor atque decus.
<hraban. carm. 19.15>	Prima monet, fueras, quod nunc es, sillaba laudat
<hraban. carm. 19.16>	     Ultima, lux, speculum, praesul in aede dei.
<hraban. carm. 19.17>	Sic reor ut sponsa ymnorum in carmine canit!
<hraban. carm. 19.18>	     Illi quid virtus, quidque labor tribuat.
<hraban. carm. 19.19>	Sum nigra, sed pulchra, caelestis filia regni,
<hraban. carm. 19.20>	     Castrorum utque acies terribilis decore.
<hraban. carm. 19.21>	Te rogo, teque tui ut factor sis nominis almus,
<hraban. carm. 19.22>	     Utque operi verbum consonet atque fides:
<hraban. carm. 19.23>	Urbs aeterna dei estis vos et lumina mundi,
<hraban. carm. 19.24>	     Vos Christus statuit castra tuere sua.
<hraban. carm. 19.25>	Vos fontes vivi, paradisi et flumina sacra,
<hraban. carm. 19.26>	     Doctores populi, laus gregis atque duces,
<hraban. carm. 19.27>	Sal terrae, lapides pretiosi in stemmate Christi,
<hraban. carm. 19.28>	     Vos mater, frater ipsius atque soror.
<hraban. carm. 19.29>	Multiplica ergo pio percepta talenta labore,
<hraban. carm. 19.30>	     Maxima quod caelo praemia percipias,
<hraban. carm. 19.31>	Ne iudex veniens thesaurum quaerere promptus
<hraban. carm. 19.32>	     Terra defossum turpiter inveniat.
<hraban. carm. 19.33>	Omnibus exemplum vitae sis normaque recti,
<hraban. carm. 19.34>	     Iustitiae cultor et pietatis amor.
<hraban. carm. 19.35>	Ebria divina, rogo, sint praecordia laude,
<hraban. carm. 19.36>	     Impia non Bachi pocula corda premant.
<hraban. carm. 19.37>	Saepius excubiis visites et moenia Christi,
<hraban. carm. 19.38>	     Pro te proque tuis ipse precare deum.
<hraban. carm. 19.39>	Septies inque die dominum laudare memento,
<hraban. carm. 19.40>	     Ut psalmista canit David ab ore dei.
<hraban. carm. 19.41>	Hinc tua multiplici concrescit gloria laude,
<hraban. carm. 19.42>	     Cum Christo et sanctis perpes in arce poli.
<hraban. carm. 19.43>	Sis memor utque mei, testor per sceptra tonantis,
<hraban. carm. 19.44>	     Te, pater et pastor, sis memor ipse mei.
<hraban. carm. 19.45>	Vive deo felix, felix et vive per aevum
<hraban. carm. 19.46>	     Cum Christo et sanctis regna beata tenens.

<hraban. carm. 20.1>	Te, pater alme virum, monachorum atque optime pastor,
<hraban. carm. 20.2>	     Invoco propitium ipse tuus famulus,
<hraban. carm. 20.3>	Ut tua nunc pietas miserum me exaudiat alma,
<hraban. carm. 20.4>	     Ad te clamantem, rector ubique pius.
<hraban. carm. 20.5>	Iam mihi concessit bonitas tua discere libros,
<hraban. carm. 20.6>	     Sed me paupertas suffocat ingenii,
<hraban. carm. 20.7>	Me quia quaecunque docuerunt ore magistri,
<hraban. carm. 20.8>	     Ne vaga mens perdat, cuncta dedi foliis.
<hraban. carm. 20.9>	Hinc quoque nunc constant glosae parvique libelli,
<hraban. carm. 20.10>	     Quos precor indigno reddere praecipias.
<hraban. carm. 20.11>	Servi quicquid habent, dominorum iure tenetur,
<hraban. carm. 20.12>	     Sic ego quae scripsi, omnia iure tenes.
<hraban. carm. 20.13>	Nec mihi ceu propria petulans haec vindico scripta,
<hraban. carm. 20.14>	     Desero sed vestro omnia iudicio.
<hraban. carm. 20.15>	Seu mihi haec tribuas, seu non, tamen omnipotentis
<hraban. carm. 20.16>	     Divinitas semper det tibi cuncta bona,
<hraban. carm. 20.17>	Certamenque bonum cursu consummet honesto,
<hraban. carm. 20.18>	     Cum Christo ut maneas semper in arce poli.

<hraban. carm. 21.1>	Lex pia cumque dei latum dominans regit orbem,
<hraban. carm. 21.2>	     Quam sanctum est legem scribere namque dei.
<hraban. carm. 21.3>	Est pius ille labor, merito cui non valet alter
<hraban. carm. 21.4>	     Aequiperare, manus quem faciet hominis.
<hraban. carm. 21.5>	Nam digiti scripto laetantur, lumina visu,
<hraban. carm. 21.6>	     Mens volvet sensu mystica verba dei.
<hraban. carm. 21.7>	Nullum opus exsurgit, quod non annosa vetustas;
<hraban. carm. 21.8>	     Expugnet, quod non vertat iniqua dies:
<hraban. carm. 21.9>	Grammata sola carent fato, mortemque repellunt,
<hraban. carm. 21.10>	     Praeterita renovant grammata sola biblis.
<hraban. carm. 21.11>	Grammata nempe dei digitus sulcabat in apta
<hraban. carm. 21.12>	     Rupe, suo legem cum dederat populo,
<hraban. carm. 21.13>	Sunt, fuerant, mundo venient quae forte futura,
<hraban. carm. 21.14>	     Grammata haec monstrant famine cuncta suo.

<hraban. carm. 22.1>	Presbiter aetate, meritis et presbiter, alme
<hraban. carm. 22.2>	     Eigil, te Christus salvet in orbe deus.
<hraban. carm. 22.3>	Sis mihi quod posco, quodque opto, hoc esto benignus
<hraban. carm. 22.4>	     Praeceptor, pastor, semper amicus, honor.
<hraban. carm. 22.5>	Nec me contristant tua corripientia verba,
<hraban. carm. 22.6>	     Cum scio, quod semper pectora amica tenes.
<hraban. carm. 22.7>	Verum dico tibi, nec me sententia fallit,
<hraban. carm. 22.8>	     Te unum prae multis corde tenere volo.
<hraban. carm. 22.9>	Sis mihi semper idem, quia sum tibi semper et idem,
<hraban. carm. 22.10>	     Semper amicus amat, semper amandus erit.
<hraban. carm. 22.11>	Omnipotens dominus, regnator summus Olympi,
<hraban. carm. 22.12>	     Omnibus te horis protegat incolumem.
<hraban. carm. 22.13>	In terris servet, caeli perducat ad arcem
<hraban. carm. 22.14>	     Me tecum pariter, dulcis amice, vale.

<hraban. carm. 23.1>	Clavipotens frater simul omonimusque sagittae,
<hraban. carm. 23.2>	     Parvula haec liceat carmina ferre tibi,
<hraban. carm. 23.3>	Quae rapuit calamus subito dictantis ab ore,
<hraban. carm. 23.4>	     Musaque lassa dedit tempore non solito.
<hraban. carm. 23.5>	Carmina sacra tibi resonent, karissime frater,
<hraban. carm. 23.6>	     Sit semper Christus carmen in ore tuo.
<hraban. carm. 23.7>	Ipse prophetarum ore fuit electa sagitta,
<hraban. carm. 23.8>	     Hic clavis David, sophia et alta dei.
<hraban. carm. 23.9>	Qui te perpetuis clemens conservet in annis,
<hraban. carm. 23.10>	     Gaudentem secum semper in arce poli.
<hraban. carm. 23.11>	Dicere quid possum de magna laude librorum,
<hraban. carm. 23.12>	     Quos sub clave tenes, frater amate, tuo?
<hraban. carm. 23.13>	Quicquid ab arce deus caeli direxit in orbem,
<hraban. carm. 23.14>	     Scripturae sanctae per pia verba viris
<hraban. carm. 23.15>	Illic invenies, quicquid sapientia mundi
<hraban. carm. 23.16>	     Protulit in medium temporibus variis.
<hraban. carm. 23.17>	Hae te deliciae larga pietate fluentem
<hraban. carm. 23.18>	     Delectent, habeant, possideant, teneant.
<hraban. carm. 23.19>	Nil tibi cum mundo, mundus dum praeterit omnis,
<hraban. carm. 23.20>	     Illius ac pariter et decus et species.
<hraban. carm. 23.21>	Verbum namque dei, et verbi scrutator honestus
<hraban. carm. 23.22>	     Perdurant semper lumine perpetuo.
<hraban. carm. 23.23>	Vive deo vita felix, et vive per aevum,
<hraban. carm. 23.24>	     Nempe beata bona est vivere vita deo.
<hraban. carm. 23.25>	Dulcis amor Christi, dulcisque domuncula semper
<hraban. carm. 23.26>	     Dulce melos tibi sit, dulcis amice, suum.
<hraban. carm. 23.27>	Sis memor atque mei sacris altaribus asstans,
<hraban. carm. 23.28>	     Sit memor utque tui gratia magna dei.
<hraban. carm. 23.29>	Haec relegens valeas multis feliciter annis,
<hraban. carm. 23.30>	     Cumque choro fratrum haec relegens valeas.

<hraban. carm. 24.1>	Te deus omnitenens semper, carissime frater,
<hraban. carm. 24.2>	     Prospere conservet tempora cuncta bene.
<hraban. carm. 24.3>	Et maneas sospes, nobis et sospita poscas,
<hraban. carm. 24.4>	     Auctor et ipse deus pacifica tribuat.
<hraban. carm. 24.5>	Sic psalmista docet: "Quae ad pacem sunt, rogitate,
<hraban. carm. 24.6>	     Urbe dei copia est haec et amantis erit".
<hraban. carm. 24.7>	Pacem animus nulla trepidus formidine servet,
<hraban. carm. 24.8>	     Nec timeat pravae crimina dissidiae.
<hraban. carm. 24.9>	Sic et ames, frater, semper, sic rursus ameris,
<hraban. carm. 24.10>	     Mutuus ut nullo tempore cesset amor.
<hraban. carm. 24.11>	Instantes precibus simus in laude tonantis,
<hraban. carm. 24.12>	     Hesperus hoc videat, Lucifer hoc videat,
<hraban. carm. 24.13>	Poscamus veniam, poscamus munera Christi,
<hraban. carm. 24.14>	     Liberet a paenis, augeat et meritis.
<hraban. carm. 24.15>	Conditor omnipotens caeli mundique redemptor,
<hraban. carm. 24.16>	     Conservet Christus nos, rogo, pace simul;
<hraban. carm. 24.17>	Ut sicut semper sunt vere ille et pater unum,
<hraban. carm. 24.18>	     Unum sic in se nos fieri faciat.

<hraban. carm. 25.1>	Vive meae vires lassarumque anchora rerum,
<hraban. carm. 25.2>	     Naufragio et litus tutaque terra meo.
<hraban. carm. 25.3>	Solus honor nobis, urbs tu fidissima semper,
<hraban. carm. 25.4>	     Curisque afflicto tuta quies animo.
<hraban. carm. 25.5>	Sintque licet montes inter cum fluctibus arva,
<hraban. carm. 25.6>	     Mens tecum est, nulla quae cohibetur humo.
<hraban. carm. 25.7>	Te mea mens sequitur, sequitur quoque carmen amoris,
<hraban. carm. 25.8>	     Exoptans animo prospera cuncta tibi.
<hraban. carm. 25.9>	Qui mihi te notum dedit et concessit amicum,
<hraban. carm. 25.10>	     Conservet sanum Christus ubique mihi.
<hraban. carm. 25.11>	Ante solum terrae caelique volubile ciclum
<hraban. carm. 25.12>	     Praetereant, noster quam quoque cesset amor.
<hraban. carm. 25.13>	Hocque, pater, monui, moneo te iterumque monebo,
<hraban. carm. 25.14>	     Sis memor utque mei, sicut et ipse tui.
<hraban. carm. 25.15>	Ut deus in terris quos hic coniunxit amicos,
<hraban. carm. 25.16>	     Gaudentes pariter iungat in arce poli.

<hraban. carm. 26.1>	Te deus aeternus, hominum sanctissimus auctor,
<hraban. carm. 26.2>	Stelligeram caeli summus qui continet arcem,
<hraban. carm. 26.3>	Perspicit atque omnem fortis dominator abyssum.
<hraban. carm. 26.4>	Exaltet, salvet, servet te, diligat, ornet,
<hraban. carm. 26.5>	Concedatque tui omonimi meritumque locumque,
<hraban. carm. 26.6>	Exstitit ut templi typici hic servitor, amator,
<hraban. carm. 26.7>	Utque habeas omnem Samuel Samuelis honorem.
<hraban. carm. 26.8>	Esto memor proprii quem nominis ultima notet
<hraban. carm. 26.9>	Syllaba; hic cordis laus sit, hic fervor amoris.
<hraban. carm. 26.10>	Sit tibi vita salus, tibi sit via gloria, virtus,
<hraban. carm. 26.11>	Protector, rector per secula cuncta valeto.

<hraban. carm. 27.1>	Qui caeli culmen, terrae qui continet ima,
<hraban. carm. 27.2>	     Qui ponti fluctus, sidera quique regit,
<hraban. carm. 27.3>	Cuius quae fuerant ac sunt et cuncta futura
<hraban. carm. 27.4>	     Stant in conspectu, ipseque cuncta videt,
<hraban. carm. 27.5>	Vestrum fructiferum custodiat ipse laborem,
<hraban. carm. 27.6>	     In caeli regno praemia digna parans.
<hraban. carm. 27.7>	Sis memor ergo mei sacris altaribus asstans,
<hraban. carm. 27.8>	     Praesul sancte dei, sit deus utque tui.
<hraban. carm. 27.9>	Ast tibi, si possum quiddam conferre susurrans
<hraban. carm. 27.10>	     In precibus dignum, ipse libenter agam.
<hraban. carm. 27.11>	Concedat dominus vitae iam munus utrisque
<hraban. carm. 27.12>	     Effectum precibus, dulcis amice, vale.

<hraban. carm. 28.1>	Est animus promptus, sunt sensus, accipe votum,
<hraban. carm. 28.2>	     Non spernas socium, semper amicus amat.
<hraban. carm. 28.3>	Non hunc tempestas quatiet, non turbidus Auster,
<hraban. carm. 28.4>	     Nec Boreas glatie stringere nempe valet.
<hraban. carm. 28.5>	Libertas animi munus expendit amoris,
<hraban. carm. 28.6>	     Dignum est ut mentem provocet ipsa piam.
<hraban. carm. 28.7>	Nullus in orbe fuit, quem non consumpserit aetas:
<hraban. carm. 28.8>	     Quisquis enim possit, semper amica paret.
<hraban. carm. 28.9>	Hrabanus posco seniorem te Samuelem,
<hraban. carm. 28.10>	     Haec tu perpendas, cunctaque iure legas.
<hraban. carm. 28.11>	Christus in arce deus conservet semper utrumque,
<hraban. carm. 28.12>	     Hoc, pater, ipse petas, tu sine fine vale.
<hraban. carm. 28.13>	Quondam nempe meum gaudebam te esse sodalem
<hraban. carm. 28.14>	     Inter lectores, frater amate, mihi:
<hraban. carm. 28.15>	Nunc quoque te gratulor retinere iura magistri,
<hraban. carm. 28.16>	     Crescere virtute, patris habere locum,
<hraban. carm. 28.17>	Sis memor ergo mei sacris altaribus asstans,
<hraban. carm. 28.18>	     Sum memor utque tui, sic memor esto mei.
<hraban. carm. 28.19>	Quod quondam docuit Albinus rite magister,
<hraban. carm. 28.20>	     Hoc pectus teneat, hoc opus omne probet.
<hraban. carm. 28.21>	Gratia sic Christi tecum permanserit alma,
<hraban. carm. 28.22>	     Sic memet tecum ducit ad astra, vale.

<hraban. carm. 29.1>	Tu meus es placitus, placeas super aethera Christo,
<hraban. carm. 29.2>	     Sis carus sanctis, tu meus es placitus.
<hraban. carm. 29.3>	Unicus esque meus, auctor te protegat unus,
<hraban. carm. 29.4>	     Unum cum multis unicus esque meus.
<hraban. carm. 29.5>	Omnibus ipse bonis repleat te Christus amator,
<hraban. carm. 29.6>	     Spiritus atque dei omnibus ipse bonis.
<hraban. carm. 29.7>	Optima quaeque tibi tribuat divina potestas,
<hraban. carm. 29.8>	     Deposcens opto optima quaeque tibi.
<hraban. carm. 29.9>	Tu maneas, vigeas semper in secula sospes,
<hraban. carm. 29.10>	     Hic et in aeternum tu maneas, vigeas.
<hraban. carm. 29.11>	Inclite, vive, vale, Samuel laetissimus audi,
<hraban. carm. 29.12>	     Hic finis verbi est, inclite, vive vale.

<hraban. carm. 30.1>	Has tabulas, senior, gratanter percipe quaeso,
<hraban. carm. 30.2>	     Quas tibi devotus iunior exhibuit.
<hraban. carm. 30.3>	Buxus canitiem signat, claustrumque secretum
<hraban. carm. 30.4>	     Consilium cordis, tu, pater alme, vale.

<hraban. carm. 31.1>	Sis felix sospes, sis laetus semper ubique,
<hraban. carm. 31.2>	     Te omnipotens dominus protegat atque regat.
<hraban. carm. 31.3>	Vivis mente mea, vivas per secula Christo,
<hraban. carm. 31.4>	     Vivas cum sanctis regna beata tenens.
<hraban. carm. 31.5>	Hos senos versus transscripsi tempore parvo,
<hraban. carm. 31.6>	     Perfectum senio aethera te capiant.

<hraban. carm. 32.1>	Accipe primitias Musae, pater, hoc breve carmen
<hraban. carm. 32.2>	     Et nostris studiis tuque faveto pius.
<hraban. carm. 32.3>	Dignus nam docta cum sis ut carmina solvas,
<hraban. carm. 32.4>	     Ignoscas nostris, rustica cum videas.
<hraban. carm. 32.5>	Cuncta quidem tibimet virtutum insignia condunt
<hraban. carm. 32.6>	     Nomen, quo clarus dignus honore fias:
<hraban. carm. 32.7>	Ferrum te fortem, clarum virtute decorum
<hraban. carm. 32.8>	     Signant, per multas crescis in arte vias.
<hraban. carm. 32.9>	Altithronus dominus, cunctorum conditor almus,
<hraban. carm. 32.10>	     Te virtute beet, augeat et meritis,
<hraban. carm. 32.11>	Atque mei memorem conservet gratia Christi,
<hraban. carm. 32.12>	     Semper in aeternum, dulcis amice, vale.

<hraban. carm. 33.1>	Fortia dicta dabas, exhortatoria verba,
<hraban. carm. 33.2>	     Qui tale exemplum ventris in ore profers.
<hraban. carm. 33.3>	Pro se sollicita nam mandat apostolus esse,
<hraban. carm. 33.4>	     Membra, nec ventrem excipit inde pigrum.
<hraban. carm. 33.5>	Currere cum pedibus, oculis ac cernere fas est,
<hraban. carm. 33.6>	     Auribus audire oreque verba dare.
<hraban. carm. 33.7>	Ergo manus solum ventri si porrigat escam,
<hraban. carm. 33.8>	     Cuncta et membra simul hunc satiare student,
<hraban. carm. 33.9>	Quis tegumenta parat, ornatum quaerit et aptum,
<hraban. carm. 33.10>	     Quis clipeum ad pugnam, quis, rogo, tela rapit?
<hraban. carm. 33.11>	Venter sit escae, ventri deserviat esca,
<hraban. carm. 33.12>	     Hunc deus atque illam destruet ipse cito.
<hraban. carm. 33.13>	Sed mihi communis nempe ac iustum esse videtur,
<hraban. carm. 33.14>	     Membrorum ut cura par fiat atque labor.
<hraban. carm. 33.15>	Ut manus ipsa operi deservit, sic quoque venter
<hraban. carm. 33.16>	     Consiliis certet cuncta monere suis.
<hraban. carm. 33.17>	Quae domus ex parte defenditur, haec patet hosti;
<hraban. carm. 33.18>	     Quae quoque vallatur undique, tuta manet.
<hraban. carm. 33.19>	Providus en mente, cautus sis semper et actu,
<hraban. carm. 33.20>	     Prudens cuncta cave, tristia nulla time.
<hraban. carm. 33.21>	Victor sit Christus, sic est victoria vera,
<hraban. carm. 33.22>	     Qui regem hunc sequitur, victor et ipse manet.
<hraban. carm. 33.23>	Tot versus scripsi quot horae nempe diei
<hraban. carm. 33.24>	     Sunt, optans semper sospes ut ipse fias.

<hraban. carm. 34.1>	Omnipotens, summi patris sapientia, Christe,
<hraban. carm. 34.2>	     Qui infima cum superis cuncta tenendo regis:
<hraban. carm. 34.3>	Tu mihi dilectum conserva semper amicum,
<hraban. carm. 34.4>	     Ut vigeat sospes, regna superna petens.
<hraban. carm. 34.5>	Ut crescat meritis, crescit ceu temporis aevo,
<hraban. carm. 34.6>	     Post obitum mortis dona beata metens.
<hraban. carm. 34.7>	Hoc tu virgo dei, genetrix intacta tonantis,
<hraban. carm. 34.8>	     Impetres precibus, sancta Maria, precor
<hraban. carm. 34.9>	Agmen apostolicum, primus et in ordine Petrus,
<hraban. carm. 34.10>	     Fratribus ascitis poscite valde deum.
<hraban. carm. 34.11>	Praeco propheta dei, paranimphus, martyr et ipse
<hraban. carm. 34.12>	     Cum vatum turba saepius hoc rogites.
<hraban. carm. 34.13>	Sic peto, tu facias levita protomartyr et ipse
<hraban. carm. 34.14>	     Cum sociis Stephanus sceptra superna precans.
<hraban. carm. 34.15>	Hoc iusti, electi, felices poscite cuncti,
<hraban. carm. 34.16>	     Buoloni ut regnum det super astra deus.
<hraban. carm. 34.17>	Hoc, pater alme, modo dum vacat quaerere regnum,
<hraban. carm. 34.18>	     Quaerere non cesses, ut capias, cupias,
<hraban. carm. 34.19>	Vim aula poli patitur, violenti et sidera prendunt,
<hraban. carm. 34.20>	     Qui bene nunc certat, dona futura capit.
<hraban. carm. 34.21>	Certasti valide, et hostem nunc sternere certa:
<hraban. carm. 34.22>	     Vincenti in fine rite corona datur.
<hraban. carm. 34.23>	Os resonet Christum, palma quoque pascat egenum,
<hraban. carm. 34.24>	     Pes aegrum inviset, corda deum cogitent.
<hraban. carm. 34.25>	Te sibi totum extra famulantem sentiat auctor,
<hraban. carm. 34.26>	     Te sibi totum intus vindicet ipse deus.
<hraban. carm. 34.27>	Haec tibi, sancte pater, optando grammate pinxi,
<hraban. carm. 34.28>	     Ut fias felix dogmata sacra sciens.
<hraban. carm. 34.29>	Hoc quoque posco deum per psalmos rite canendo,
<hraban. carm. 34.30>	     Per missae officium te memorando pie.
<hraban. carm. 34.31>	... supplex te ........ tonantis,
<hraban. carm. 34.32>	     Ut me commendes rite deo precibus.
<hraban. carm. 34.33>	........ homini quod valde necesse,
<hraban. carm. 34.34>	     Aeterna precibus quaerere regna sacra.
<hraban. carm. 34.35>	... tibi hocque .... rector Olympi,
<hraban. carm. 34.36>	     Post finem vitae semper in arce vale.

<hraban. carm. 35.1>	Te deus omnipotens conservet ......
<hraban. carm. 35.2>	     Qui tua perpetuo tempora rite regat.
<hraban. carm. 35.3>	........................., frater amate,
<hraban. carm. 35.4>	     Ut te dilexi, te deus altus amet.
<hraban. carm. 35.5>	....... te ...., rogo, posce tonantem,
<hraban. carm. 35.6>	     Me miserum salvet ut pius ipse sator.
<hraban. carm. 35.7>	.... pater ........... ut salvet ubique
<hraban. carm. 35.8>	     Te Christus, Buolo, collocet ipse polo.
<hraban. carm. 35.9>	....... vivens multis feliciter annis
<hraban. carm. 35.10>	     Cum sanctis post hoc regna beata tenens.

<hraban. carm. 36.1>	O ..... modus semper consistit in aequo,
<hraban. carm. 36.2>	     Ardua succumbunt, imaque celsa petunt.
<hraban. carm. 36.3>	......... cupit mens prava superba,
<hraban. carm. 36.4>	     Hanc deus exaltat, illam inimicus habet.
<hraban. carm. 36.5>	....... stupor flagrantem ..... ingens
<hraban. carm. 36.6>	     Quod te cognovi, frater .......
<hraban. carm. 36.7>	........................
<hraban. carm. 36.8>	     ...... sacerdotum dicta sacrata dei.

<hraban. carm. 37.1>	Una dies ridet, casus cras altera plangit,
<hraban. carm. 37.2>	     Nil fixum quomodo tessera laeta dabit.
<hraban. carm. 37.3>	Aestas clara micat, autumnus conferet umbras,
<hraban. carm. 37.4>	     Ver floret gemmis, has fera tollit hiems.
<hraban. carm. 37.5>	Quid porro est quod non properatis effugit alis,
<hraban. carm. 37.6>	     Et varium non sit quod tegit arce polus.
<hraban. carm. 37.7>	Aerias pinus inclinat pigra senectus,
<hraban. carm. 37.8>	     Dissolvit rupes, flumina sicca facit.
<hraban. carm. 37.9>	Dum loquimur, seges alta viret, maturiet, aret,
<hraban. carm. 37.10>	     Canescunt violae, lilia fusca cadunt.
<hraban. carm. 37.11>	Ipsa suos citius gratos rosa ponit amictus,
<hraban. carm. 37.12>	     Agrestes flores mosque sequuntur eam.
<hraban. carm. 37.13>	Omnibus his brevis usus, et est sub lege noverca,
<hraban. carm. 37.14>	     Alternant vicibus, et simul intereunt.
<hraban. carm. 37.15>	Tuque tuum credis quod mendax commodat hora,
<hraban. carm. 37.16>	     Aeterno et simili semper habere cupis.
<hraban. carm. 37.17>	Paulatim miseros effert ad vota senectus,
<hraban. carm. 37.18>	     Et modo qui fuimus, iam modo desinimus.
<hraban. carm. 37.19>	Nutricis gremio subito puer altius exit,
<hraban. carm. 37.20>	     Miraturque truci se dare voce sonum.
<hraban. carm. 37.21>	Iam celeres barbae, iam tincti morte capilli,
<hraban. carm. 37.22>	     Iamque adclinis humo praedaque mortis erit.
<hraban. carm. 37.23>	Omnia fert aetas, atque omnia finis ademit,
<hraban. carm. 37.24>	     Nil manet aeternum, saecula praetereunt.
<hraban. carm. 37.25>	Cunctaque tempus habent, ni solus temporis auctor,
<hraban. carm. 37.26>	     Qui fuit, est semper, et sine fine manet.
<hraban. carm. 37.27>	Hunc tu semper ama, hunc toto corde fatere,
<hraban. carm. 37.28>	     Hunc precibus posce, hic tibi grata dabit.
<hraban. carm. 37.29>	Non te conturbet, sancte, inconstantia, frater,
<hraban. carm. 37.30>	     Haec mundana quidem gurgitibus variis.
<hraban. carm. 37.31>	Sic fuit, est, et erit saecli versatilis ordo,
<hraban. carm. 37.32>	     Laetitiae nunquam sit cui certa fides.
<hraban. carm. 37.33>	Multa quidem patitur sanctorum plebes in orbe,
<hraban. carm. 37.34>	     Iudicio occulto, nec ego scire queo.
<hraban. carm. 37.35>	Credo, suos servos quod nullo spreverit aevo,
<hraban. carm. 37.36>	     Adiuveritque satis, cum sua vota petant.
<hraban. carm. 37.37>	Nam altera vita suis servatur in arce polorum,
<hraban. carm. 37.38>	     Qua pax alma viget, proelia nulla fiunt.
<hraban. carm. 37.39>	Haec quoque semper erat iusto temptatio vita,
<hraban. carm. 37.40>	     Fornacis flamma ut aurea vasa probat.
<hraban. carm. 37.41>	Sic deus omnipotens sanctos per saeva probabit
<hraban. carm. 37.42>	     Verbera, post reddens praemia laeta polo.
<hraban. carm. 37.43>	Sta, precor, esto memor Christi, patrum memor atque,
<hraban. carm. 37.44>	     Pagina quos cecinit auribus alma tuis.
<hraban. carm. 37.45>	Fortis sis animo, sis verbo et providus actu,
<hraban. carm. 37.46>	     Sic fuerunt sancti, proximus esto tibi.
<hraban. carm. 37.47>	Victima quod prima fuerat iustissimus Abel
<hraban. carm. 37.48>	     Fraterna caede hocque memento precor.
<hraban. carm. 37.49>	Improbe derisus infanda et prole Noea,
<hraban. carm. 37.50>	     Quo reparata manet progenies hominum.
<hraban. carm. 37.51>	Quod reges sanctus capto Loth vicerit Abram,
<hraban. carm. 37.52>	     Qualia perpessus sit pius ipse ab eis.
<hraban. carm. 37.53>	Damna quidem in puteis sensit quod saepius Isac,
<hraban. carm. 37.54>	     Grassante invidia quae Philistea gerit,
<hraban. carm. 37.55>	Quantos pro sobole fletus effudit Iacob?
<hraban. carm. 37.56>	     Et Ioseph quanta passus in orbe fuit?
<hraban. carm. 37.57>	Dux pius ille quidem, qui totam stravit Aegyptum,
<hraban. carm. 37.58>	     Flagris eripuit dumque dei populum,
<hraban. carm. 37.59>	Quomodo sit spretus, et qualia praestat alumnis,
<hraban. carm. 37.60>	     Quomodo sit tractus improbe convitiis.
<hraban. carm. 37.61>	Nam Samuel quotiens Saulis tolerabat aerumnas?
<hraban. carm. 37.62>	     Et David latitans impia sceptra fugit?
<hraban. carm. 37.63>	Qualiter in regno prolis hic sustulit iras,
<hraban. carm. 37.64>	     Plurima et ex aliis turpia verba tulit.
<hraban. carm. 37.65>	Omnia nempe mea, poenarum millia quotquot
<hraban. carm. 37.66>	     Passi sunt sancti, dicere Musa nequit.
<hraban. carm. 37.67>	Helias, Daniel, Esaias, Michas, Ionas,
<hraban. carm. 37.68>	     Ieremias, Iaddo, Iob pater et Tobias,
<hraban. carm. 37.69>	Qui fuerant mundi ceu luminaria quondam,
<hraban. carm. 37.70>	     Quam saevas poenas corpore pertulerant!
<hraban. carm. 37.71>	Perplures alios consumpsit flammeus ardor
<hraban. carm. 37.72>	     Et lapides alios atque alios framea.
<hraban. carm. 37.73>	Sicque fide fortes vicerunt proelia sancti,
<hraban. carm. 37.74>	     Fecerunt opera maxima iustitiae.
<hraban. carm. 37.75>	Quid memorem vetera, gaudet cum sancta per orbem
<hraban. carm. 37.76>	     Martyrio rutilans catholica ecclesia?
<hraban. carm. 37.77>	Clare et apostolico micat inradiata tropaeo,
<hraban. carm. 37.78>	     Vexillum et Christo fert dominante crucis.
<hraban. carm. 37.79>	Tantos ergo suos dominus perferre labores
<hraban. carm. 37.80>	     Hic voluit, quos ad regna superna vehit.
<hraban. carm. 37.81>	Quapropter potius caelestia semper amemus,
<hraban. carm. 37.82>	     Et mansura polo, quam peritura solo,
<hraban. carm. 37.83>	Murmure iam nullo referamus ad aethera voces,
<hraban. carm. 37.84>	     Cantantes dominum, qui pius et bonus est.
<hraban. carm. 37.85>	Non est quippe deus plagis culpandus in istis,
<hraban. carm. 37.86>	     Sed nostra in melius vita ferenda cito.
<hraban. carm. 37.87>	Et pie flectenda est precibus clementia nostris,
<hraban. carm. 37.88>	     Quatenus a nobis transferat ille flagra.
<hraban. carm. 37.89>	Quem pater ast natum caro complectit amore,
<hraban. carm. 37.90>	     Saepius huic tristi dira flagella dabit,
<hraban. carm. 37.91>	Horrida quapropter nunquam temptatio mentem
<hraban. carm. 37.92>	     Ulla tuam superet, fortis ubique fias.
<hraban. carm. 37.93>	Si quid displicuit Christo iam cuncta videnti,
<hraban. carm. 37.94>	     Moribus inque tuis, corrige hoc citius.
<hraban. carm. 37.95>	Hocque superna monet lex hoc et iura paterna,
<hraban. carm. 37.96>	     Hoc fraternus amor, hoc studeas facere.
<hraban. carm. 37.97>	Te quoque iam facias tota virtute paratum,
<hraban. carm. 37.98>	     Ut, quo pervenias, tristia nulla fiant.
<hraban. carm. 37.99>	Quod tibi concedat auctoris sancta potestas,
<hraban. carm. 37.100>	     Hoc nobis tecum summus in arce deus.
<hraban. carm. 37.101>	Fistula has Mauri senis cantavit in horis
<hraban. carm. 37.102>	     Caenas dilecto, sancte Bonose, tibi.

<hraban. carm. 38.1>	Nam pictura tibi cum omni sit gratior arte,
<hraban. carm. 38.2>	Scribendi ingrate non spernas posco laborem.
<hraban. carm. 38.3>	Psallendi nisum, studium curamque legendi,
<hraban. carm. 38.4>	Plus quia gramma salet quam vana in imagine forma,
<hraban. carm. 38.5>	Plusque animae decoris praestat quam falsa colorum
<hraban. carm. 38.6>	Pictura ostentans rerum non rite figuras.
<hraban. carm. 38.7>	Nam scriptura pia norma est perfecta salutis,
<hraban. carm. 38.8>	Et magis in rebus valet, et magis utilis omni est,
<hraban. carm. 38.9>	Promptior est gustu, sensu perfectior atque
<hraban. carm. 38.10>	Sensibus humanis, facilis magis arte tenenda.
<hraban. carm. 38.11>	Auribus haec servit, labris, obtutibus atque,
<hraban. carm. 38.12>	Illa oculis tantum pauca solamina praestat.
<hraban. carm. 38.13>	Haec facie verum monstrat, et famine verum,
<hraban. carm. 38.14>	Et sensu verum, iucunda et tempore multo est,
<hraban. carm. 38.15>	Illa recens pascit visum, gravat atque vetusta,
<hraban. carm. 38.16>	Deficiet propere veri et non fide sequestra est.
<hraban. carm. 38.17>	Perspice qui fuerint auctores atque sequaces
<hraban. carm. 38.18>	Istarum rerum, tunc et certissimus inde
<hraban. carm. 38.19>	Noscere iam poteris, tibi quae sint arte parandae.
<hraban. carm. 38.20>	Primitus Aegyptus umbrarum lumina pinxit,
<hraban. carm. 38.21>	Lumina tincturis varians formavit et umbris.
<hraban. carm. 38.22>	Haec sonat "angustans tribulatio", fit, sonat et quod
<hraban. carm. 38.23>	Angustans tribulat, parum iuvat arte reperta.
<hraban. carm. 38.24>	Ast petram dominus legis cum grammate sculpsit,
<hraban. carm. 38.25>	Contulit insignia et populi mandata magistro.
<hraban. carm. 38.26>	Mons sonat ille: "Mea mensura atque amphora iusta":
<hraban. carm. 38.27>	Amphora iustitiam, vitam mensura modestam,
<hraban. carm. 38.28>	Iussa quoque ostendunt domino nos lege teneri.
<hraban. carm. 38.29>	Quid labor est scriptis commenta edicere plura
<hraban. carm. 38.30>	.........................

<hraban. carm. 39.1.1>	Aeterne rerum conditor,
<hraban. carm. 39.1.2>	Et clarus mundi formator,
<hraban. carm. 39.1.3>	Deus in adiutorium
<hraban. carm. 39.1.4>	Intende tu humilium;
<hraban. carm. 39.1.5>	Cordeque tibi devotum,
<hraban. carm. 39.1.6>	Festina in auxilium.
<hraban. carm. 39.2.1>	Da mentis fida regmina,
<hraban. carm. 39.2.2>	Ac verbi clara munera;
<hraban. carm. 39.2.3>	Da vota cordis optima,
<hraban. carm. 39.2.4>	Et facti dona plurima;
<hraban. carm. 39.2.5>	Sensum corde purissimum,
<hraban. carm. 39.2.6>	Famen ore pacificum.
<hraban. carm. 39.3.1>	Ut tuam laudem famine
<hraban. carm. 39.3.2>	In primis possim dicere,
<hraban. carm. 39.3.3>	Magnam, miram ac praeclaram,
<hraban. carm. 39.3.4>	Digna voce iustissimam;
<hraban. carm. 39.3.5>	Meaeque sim miseriae
<hraban. carm. 39.3.6>	Compunctus memor ultimae.
<hraban. carm. 39.4.1>	Deus salus credentium,
<hraban. carm. 39.4.2>	Deus vita viventium,
<hraban. carm. 39.4.3>	Deus deorum omnium,
<hraban. carm. 39.4.4>	Deus et princeps principum,
<hraban. carm. 39.4.5>	Deus summus amabilis,
<hraban. carm. 39.4.6>	Deus inaestimabilis.
<hraban. carm. 39.5.1>	Altus prosator, vetustus
<hraban. carm. 39.5.2>	Dierum, et ingenitus,
<hraban. carm. 39.5.3>	Eras absque origine
<hraban. carm. 39.5.4>	Primordii et crepidine:
<hraban. carm. 39.5.5>	Qui es, eris in saecula
<hraban. carm. 39.5.6>	Saeculorum infinita.
<hraban. carm. 39.6.1>	Cui est unigenitus
<hraban. carm. 39.6.2>	Christus proles carissimus
<hraban. carm. 39.6.3>	Dicentis de corde verbum,
<hraban. carm. 39.6.4>	Satum ante Luciferum;
<hraban. carm. 39.6.5>	Coaeternus in gloria
<hraban. carm. 39.6.6>	Deitatis perpetua.
<hraban. carm. 39.7.1>	Cum quo simul et filio
<hraban. carm. 39.7.2>	In sempiterno saeculo
<hraban. carm. 39.7.3>	Spiritus sanctus aequalis
<hraban. carm. 39.7.4>	Regnat, et honorabilis
<hraban. carm. 39.7.5>	In eadem substantia
<hraban. carm. 39.7.6>	Deus manens per saecula.
<hraban. carm. 39.8.1>	Non tres deos, nec profero,
<hraban. carm. 39.8.2>	Sed unum deum praedico,
<hraban. carm. 39.8.3>	Salva fide in personis
<hraban. carm. 39.8.4>	Tribus gloriosissimum
<hraban. carm. 39.8.5>	Summum, iustum, rectissimum,
<hraban. carm. 39.8.6>	Super omnes mitissimum,
<hraban. carm. 39.9.1>	Deum patrem piissimum,
<hraban. carm. 39.9.2>	Omnipotentem dominum,
<hraban. carm. 39.9.3>	Factorem visibilium,
<hraban. carm. 39.9.4>	Simul invisibilium,
<hraban. carm. 39.9.5>	Deitatis principium,
<hraban. carm. 39.9.6>	Et creatorem omnium.
<hraban. carm. 39.10.1>	Christum Iesum carissimum,
<hraban. carm. 39.10.2>	Omnipotentis filium,
<hraban. carm. 39.10.3>	Imaginem verissimam,
<hraban. carm. 39.10.4>	Dei et sapientiam,
<hraban. carm. 39.10.5>	Virtutem, per quam fecerat
<hraban. carm. 39.10.6>	Omnia, quae formaverat.
<hraban. carm. 39.11.1>	Sanctum quoque paraclitum,
<hraban. carm. 39.11.2>	Vivificantem spiritum,
<hraban. carm. 39.11.3>	Qui ex patre et filio
<hraban. carm. 39.11.4>	Procedit ab exordio,
<hraban. carm. 39.11.5>	Pignus, donum gratissimum,
<hraban. carm. 39.11.6>	Promissum lucidissimum.
<hraban. carm. 39.12.1>	Una trium essentia,
<hraban. carm. 39.12.2>	Una est et potentia,
<hraban. carm. 39.12.3>	Omousion, deitas,
<hraban. carm. 39.12.4>	Atque una aeternitas,
<hraban. carm. 39.12.5>	Beatitudo, sanctitas,
<hraban. carm. 39.12.6>	Magnitudo et bonitas.
<hraban. carm. 39.13.1>	Solus deus in saecula,
<hraban. carm. 39.13.2>	Concludens cuncta tempora,
<hraban. carm. 39.13.3>	Quibus formavit aethera,
<hraban. carm. 39.13.4>	Terram simul et maria,
<hraban. carm. 39.13.5>	Excelsus in caelestibus,
<hraban. carm. 39.13.6>	Gaudens primus agminibus.
<hraban. carm. 39.14.1>	Bonos creavit angelos,
<hraban. carm. 39.14.2>	Ordines et archangelos,
<hraban. carm. 39.14.3>	Principatus et virtutes,
<hraban. carm. 39.14.4>	Thronos, dominationes,
<hraban. carm. 39.14.5>	Potestates et cherubin,
<hraban. carm. 39.14.6>	Gloriosa et seraphin.
<hraban. carm. 39.15.1>	Uti non esset bonitas
<hraban. carm. 39.15.2>	Otiosa ac maiestas
<hraban. carm. 39.15.3>	Trinitatis in omnibus
<hraban. carm. 39.15.4>	Largitatis muneribus,
<hraban. carm. 39.15.5>	Sed haberet caelestia
<hraban. carm. 39.15.6>	Quibus det privilegia.
<hraban. carm. 39.16.1>	Sed caeli regni apice
<hraban. carm. 39.16.2>	Stationis angelicae
<hraban. carm. 39.16.3>	Claritate pro fulgoris,
<hraban. carm. 39.16.4>	Venustate speciminis
<hraban. carm. 39.16.5>	Superbiendo ruerat
<hraban. carm. 39.16.6>	Lucifer, quem plasmaverat.
<hraban. carm. 39.17.1>	Apostataeque angeli
<hraban. carm. 39.17.2>	Eodem lapsu lugubri
<hraban. carm. 39.17.3>	Auctores cenodoxiae,
<hraban. carm. 39.17.4>	Pervicacis invidiae,
<hraban. carm. 39.17.5>	Caeteris remanentibus
<hraban. carm. 39.17.6>	In suis principatibus.
<hraban. carm. 39.18.1>	Draco magnus, teterrimus,
<hraban. carm. 39.18.2>	Terribilis et antiquus,
<hraban. carm. 39.18.3>	Qui fuit serpens lubricus,
<hraban. carm. 39.18.4>	Sapientior omnibus
<hraban. carm. 39.18.5>	Bestiis et animantibus
<hraban. carm. 39.18.6>	Terrae ferocioribus,
<hraban. carm. 39.19.1>	Tertiam partem siderum
<hraban. carm. 39.19.2>	Traxit secum in baratrum
<hraban. carm. 39.19.3>	Locorum infernalium,
<hraban. carm. 39.19.4>	Diversorumque carcerum,
<hraban. carm. 39.19.5>	Refugus veri luminis
<hraban. carm. 39.19.6>	Parasitus praecipitans.
<hraban. carm. 39.20.1>	Dum pius mundi machinam
<hraban. carm. 39.20.2>	Praevidens et armoniam,
<hraban. carm. 39.20.3>	Polum et siccum fecerat,
<hraban. carm. 39.20.4>	Atque aquas diviserat,
<hraban. carm. 39.20.5>	Herbarum format germina,
<hraban. carm. 39.20.6>	Virgultum ac arbuscula.
<hraban. carm. 39.21.1>	Solem, lunam ac sidera,
<hraban. carm. 39.21.2>	Ignem ac necessaria,
<hraban. carm. 39.21.3>	Aves, pisces et pecora,
<hraban. carm. 39.21.4>	Bestias, animalia,
<hraban. carm. 39.21.5>	Tum demum honorabilem
<hraban. carm. 39.21.6>	Ipse condidit hominem.
<hraban. carm. 39.22.1>	Huic praecepit firmiter
<hraban. carm. 39.22.2>	Manere immortaliter,
<hraban. carm. 39.22.3>	Suam sacram imaginem
<hraban. carm. 39.22.4>	Servare venerabilem,
<hraban. carm. 39.22.5>	Sequique iussa domini,
<hraban. carm. 39.22.6>	Vicarius cum sit dei.
<hraban. carm. 39.23.1>	"Esto", dixit humillimus
<hraban. carm. 39.23.2>	"Rector mundi et dominus,
<hraban. carm. 39.23.3>	Nam cuncta tibi tradidi
<hraban. carm. 39.23.4>	Ac dominatu subdidi,
<hraban. carm. 39.23.5>	Quae sunt modo viventia
<hraban. carm. 39.23.6>	Ac terra germinantia.
<hraban. carm. 39.24.1>	Utere eis sapies,
<hraban. carm. 39.24.2>	Omnia quaevis comedens,
<hraban. carm. 39.24.3>	Fructus ligni pomiferi
<hraban. carm. 39.24.4>	Simulque salutiferi,
<hraban. carm. 39.24.5>	Pomum ne ligno vetitum
<hraban. carm. 39.24.6>	Mandas tibi mortiferum".
<hraban. carm. 39.25.1>	Haec saevus, ut audierat,
<hraban. carm. 39.25.2>	Chelydros et inviderat,
<hraban. carm. 39.25.3>	Dira pestis timuerat:
<hraban. carm. 39.25.4>	Unde illa corruerat,
<hraban. carm. 39.25.5>	Ne homo caelum habeat,
<hraban. carm. 39.25.6>	Quem iam plasmatum viderat.
<hraban. carm. 39.26.1>	Adire et temptat feminam,
<hraban. carm. 39.26.2>	Quem sator iunxit copulam,
<hraban. carm. 39.26.3>	Suadet pomum mandere,
<hraban. carm. 39.26.4>	Ac viro suo tradere,
<hraban. carm. 39.26.5>	Promittit deis similes,
<hraban. carm. 39.26.6>	Si frangatur esuries.
<hraban. carm. 39.27.1>	Consensit illa citius
<hraban. carm. 39.27.2>	Quod si non foret satius,
<hraban. carm. 39.27.3>	Mandit et viro tradidit,
<hraban. carm. 39.27.4>	Et ambo simul decepit,
<hraban. carm. 39.27.5>	Dum contra iussum domini
<hraban. carm. 39.27.6>	Est pomum ligni vetiti.
<hraban. carm. 39.28.1>	Ambo miserabiliter
<hraban. carm. 39.28.2>	Cernunt se nudos turpiter,
<hraban. carm. 39.28.3>	Certant cum perizomate
<hraban. carm. 39.28.4>	Commissum scelus tegere,
<hraban. carm. 39.28.5>	Cataphronisis folio,
<hraban. carm. 39.28.6>	Sed non latet a domino.
<hraban. carm. 39.29.1>	Excelsus visitaverat,
<hraban. carm. 39.29.2>	Quos iam sanos reliquerat,
<hraban. carm. 39.29.3>	Adam timens sub arbore,
<hraban. carm. 39.29.4>	Latitabat umbramine,
<hraban. carm. 39.29.5>	Quem voce ita duriter
<hraban. carm. 39.29.6>	Increpavit et fortiter:
<hraban. carm. 39.30.1>	"Adam, cernis nunc, ubi es,
<hraban. carm. 39.30.2>	Inobediens lapsus es."
<hraban. carm. 39.30.3>	At ille se tutamine
<hraban. carm. 39.30.4>	Excusabat excedere,
<hraban. carm. 39.30.5>	Alteri causam criminis
<hraban. carm. 39.30.6>	Vindicabat peccaminis.
<hraban. carm. 39.31.1>	Post hoc eis altissimus,
<hraban. carm. 39.31.2>	Fecerat quod iustissimus,
<hraban. carm. 39.31.3>	Cinxit eos velamine
<hraban. carm. 39.31.4>	Byrsae et decentissime,
<hraban. carm. 39.31.5>	Morituri pelliculo
<hraban. carm. 39.31.6>	Ut vestirentur mortuo.
<hraban. carm. 39.32.1>	Tunc paradisum liquerat
<hraban. carm. 39.32.2>	Adamus, quem eiecerat
<hraban. carm. 39.32.3>	Deus quoque pertinacem
<hraban. carm. 39.32.4>	Nunc durae terrae cultorem:
<hraban. carm. 39.32.5>	Ydros ei ut tribulos
<hraban. carm. 39.32.6>	Pareret atque carduos.
<hraban. carm. 39.33.1>	Hic generavit sobolem
<hraban. carm. 39.33.2>	Nam binam cum discrimine:
<hraban. carm. 39.33.3>	Alter alterum vulnere
<hraban. carm. 39.33.4>	Prostravit impiissime,
<hraban. carm. 39.33.5>	Hoc venenum invidiae
<hraban. carm. 39.33.6>	Anguis sevit in homine.
<hraban. carm. 39.34.1>	Grassatis sicque duobus
<hraban. carm. 39.34.2>	Protoplastis parentibus,
<hraban. carm. 39.34.3>	Post tota ruit propago,
<hraban. carm. 39.34.4>	Et absque adminiculo
<hraban. carm. 39.34.5>	Auctor peccatum auxerat,
<hraban. carm. 39.34.6>	Ad inferna detraxerat.
<hraban. carm. 39.35.1>	Creverunt homicidia,
<hraban. carm. 39.35.2>	Dum crevit philargyria,
<hraban. carm. 39.35.3>	Habundabat luxuria,
<hraban. carm. 39.35.4>	Dum anxit gastrimarchia,
<hraban. carm. 39.35.5>	Tota nefanda crimina
<hraban. carm. 39.35.6>	Iam possidebat glarea.
<hraban. carm. 39.36.1>	Noe deus temporibus
<hraban. carm. 39.36.2>	Mersit aquis ultricibus
<hraban. carm. 39.36.3>	Totam mundi progeniem,
<hraban. carm. 39.36.4>	Adam et claram sobolem,
<hraban. carm. 39.36.5>	Praeter quos arca vexerat,
<hraban. carm. 39.36.6>	Et excelsus servaverat.
<hraban. carm. 39.37.1>	Sed item ptyra coepere
<hraban. carm. 39.37.2>	Sordidare terricolae,
<hraban. carm. 39.37.3>	Neque laverunt flumina,
<hraban. carm. 39.37.4>	Ut non crescerent crimina,
<hraban. carm. 39.37.5>	Nec quos mors absorbuerat
<hraban. carm. 39.37.6>	Epistimi domaverat.
<hraban. carm. 39.38.1>	Hoc Abraham post viderat,
<hraban. carm. 39.38.2>	Nec tamen hunc iuvaverat,
<hraban. carm. 39.38.3>	Isaac quoque et Iacobus,
<hraban. carm. 39.38.4>	Celsi patrum cum coetibus,
<hraban. carm. 39.38.5>	Legislator et Moyses,
<hraban. carm. 39.38.6>	David simul et prophetes.
<hraban. carm. 39.39.1>	Nec profuit industria
<hraban. carm. 39.39.2>	Ullius atque stychia:
<hraban. carm. 39.39.3>	Post mortem infernalia
<hraban. carm. 39.39.4>	Penetrabunt cubilia.
<hraban. carm. 39.39.5>	Regnabat mors latissime
<hraban. carm. 39.39.6>	Super omnes durissime.
<hraban. carm. 39.40.1>	Ni solius clementia,
<hraban. carm. 39.40.2>	Auctoris et potentia
<hraban. carm. 39.40.3>	Subveniret miserrimis
<hraban. carm. 39.40.4>	Iacentibus in infimis,
<hraban. carm. 39.40.5>	Totus homo cum sobole
<hraban. carm. 39.40.6>	Interiret peccamine.
<hraban. carm. 39.41.1>	Omnipotens mitissime
<hraban. carm. 39.41.2>	Misit pater ab aethere
<hraban. carm. 39.41.3>	Filium unigenitum,
<hraban. carm. 39.41.4>	Amatum et dulcissimum;
<hraban. carm. 39.41.5>	Ut hominem a tellure
<hraban. carm. 39.41.6>	Sublevaret piissime.
<hraban. carm. 39.42.1>	Aliena astutia
<hraban. carm. 39.42.2>	Quem seduxit versutia,
<hraban. carm. 39.42.3>	Diri draconis spicula
<hraban. carm. 39.42.4>	Vulnerabant praecordia,
<hraban. carm. 39.42.5>	Et sontem sibi subdidit,
<hraban. carm. 39.42.6>	Quem cleps ipse non condidit.
<hraban. carm. 39.43.1>	O quanta dei pietas,
<hraban. carm. 39.43.2>	Et sempiterna bonitas:
<hraban. carm. 39.43.3>	In se deus susceperat
<hraban. carm. 39.43.4>	Hominem quem creaverat,
<hraban. carm. 39.43.5>	Illum sibi quaesiverat,
<hraban. carm. 39.43.6>	Quem non iuste perdiderat.
<hraban. carm. 39.44.1>	Virgo deum conceperat,
<hraban. carm. 39.44.2>	Gabriel quem praedixerat;
<hraban. carm. 39.44.3>	Postque novem curricula
<hraban. carm. 39.44.4>	Mensium et volumina,
<hraban. carm. 39.44.5>	Incarnatum ex virgine,
<hraban. carm. 39.44.6>	Verbum venit cum salute.
<hraban. carm. 39.45.1>	Pastores natum praesepe
<hraban. carm. 39.45.2>	Gaudebant Iesum cernere,
<hraban. carm. 39.45.3>	Stella flagrans et lumine
<hraban. carm. 39.45.4>	Magos duxit cum munere.
<hraban. carm. 39.45.5>	Herodes coepit quaerere
<hraban. carm. 39.45.6>	Christum regem occidere.
<hraban. carm. 39.46.1>	Parvulorum in millibus
<hraban. carm. 39.46.2>	Saeviebat cum cladibus,
<hraban. carm. 39.46.3>	Talia in initio
<hraban. carm. 39.46.4>	Mundus obtulit domino,
<hraban. carm. 39.46.5>	Studet morte perimere,
<hraban. carm. 39.46.6>	Qui venit vitam reddere.
<hraban. carm. 39.47.1>	Ter denis magnis orbibus
<hraban. carm. 39.47.2>	Annorum actis mensibus
<hraban. carm. 39.47.3>	Ab Iohanne in Iordane
<hraban. carm. 39.47.4>	Tinctus erat baptismate,
<hraban. carm. 39.47.5>	Lavit se unda latior,
<hraban. carm. 39.47.6>	Quod ipsa esset purior.
<hraban. carm. 39.48.1>	Spiritus super columbae
<hraban. carm. 39.48.2>	Iesum mansit in specie,
<hraban. carm. 39.48.3>	Pater prolem testaverat
<hraban. carm. 39.48.4>	Mundo, quod non crediderat
<hraban. carm. 39.48.5>	Trinitatis mysterium,
<hraban. carm. 39.48.6>	Consecravit sic baptismum.
<hraban. carm. 39.49.1>	Ivit Iesus in heremum,
<hraban. carm. 39.49.2>	Ferarum habitaculum,
<hraban. carm. 39.49.3>	Illic tempus ieiunii
<hraban. carm. 39.49.4>	Peregit salutiferi,
<hraban. carm. 39.49.5>	Quater denosque noctibus
<hraban. carm. 39.49.6>	Iunxit soles inesibus.
<hraban. carm. 39.50.1>	Erpeton ibi callidus
<hraban. carm. 39.50.2>	Aderat cum doloribus,
<hraban. carm. 39.50.3>	Suasit hunc de lapide
<hraban. carm. 39.50.4>	Nam sibi panem condere
<hraban. carm. 39.50.5>	Dipsitis, vult velamine
<hraban. carm. 39.50.6>	Verborum Christum noscere.
<hraban. carm. 39.51.1>	De templi alto culmine
<hraban. carm. 39.51.2>	Iubet Iesum descendere,
<hraban. carm. 39.51.3>	In monte mundi gloriam,
<hraban. carm. 39.51.4>	Ostendit et monarchiam,
<hraban. carm. 39.51.5>	Se cuncta dare promisit,
<hraban. carm. 39.51.6>	Si cadens se oraverit.
<hraban. carm. 39.52.1>	Tantum perverse locutus,
<hraban. carm. 39.52.2>	Quantum fuerat perversus,
<hraban. carm. 39.52.3>	Seps ipse se laudaverat
<hraban. carm. 39.52.4>	Posse quod nunquam poterat,
<hraban. carm. 39.52.5>	Sed cupiebat sternere,
<hraban. carm. 39.52.6>	Quem se sperabat vincere.
<hraban. carm. 39.53.1>	Adam primum hic vicerat,
<hraban. carm. 39.53.2>	Quem secundus prostraverat,
<hraban. carm. 39.53.3>	Gula et philargyria,
<hraban. carm. 39.53.4>	Simul et cenodoxia,
<hraban. carm. 39.53.5>	Cum quibus illum repulit
<hraban. carm. 39.53.6>	Iesus et igni tradidit.
<hraban. carm. 39.54.1>	Postquam zabulus pulsus est,
<hraban. carm. 39.54.2>	Angelis ministratus est,
<hraban. carm. 39.54.3>	Advocavit discipulos,
<hraban. carm. 39.54.4>	Plures iam et apostolos,
<hraban. carm. 39.54.5>	Inter quos signa plurima
<hraban. carm. 39.54.6>	Fecit atque miracula.
<hraban. carm. 39.55.1>	In Canan vinum fecerat,
<hraban. carm. 39.55.2>	Simul et confirmaverat
<hraban. carm. 39.55.3>	Fidem rudem tum comitum
<hraban. carm. 39.55.4>	Dum perfecit miraculum,
<hraban. carm. 39.55.5>	Eisque altum abyssum
<hraban. carm. 39.55.6>	Patefecerat dogmatum.
<hraban. carm. 39.56.1>	Late per Iudae termina
<hraban. carm. 39.56.2>	Coruscabant miracula,
<hraban. carm. 39.56.3>	Dum missa virtus caelitus
<hraban. carm. 39.56.4>	Operatur divinitus,
<hraban. carm. 39.56.5>	Monstrabat se in homine,
<hraban. carm. 39.56.6>	Qui regnabat in aethere.
<hraban. carm. 39.57.1>	Caecorum multa millia
<hraban. carm. 39.57.2>	Cernebant clare lumina,
<hraban. carm. 39.57.3>	Multi surdi per agmina
<hraban. carm. 39.57.4>	Currunt, quaerunt salvamina,
<hraban. carm. 39.57.5>	Saltat claudus laetificus,
<hraban. carm. 39.57.6>	Gaudet sanus et leprosus.
<hraban. carm. 39.58.1>	Tota draconis horrida
<hraban. carm. 39.58.2>	Vis fugit omos callida,
<hraban. carm. 39.58.3>	Cum ex multis clamantia
<hraban. carm. 39.58.4>	Exiebant daemonia,
<hraban. carm. 39.58.5>	Christum deum testantia,
<hraban. carm. 39.58.6>	Quem non capiunt saecula.
<hraban. carm. 39.59.1>	Venit iam salutiferae
<hraban. carm. 39.59.2>	Tempus mortis dominicae,
<hraban. carm. 39.59.3>	Summus quo secum decrevit,
<hraban. carm. 39.59.4>	Ut hominem redimeret,
<hraban. carm. 39.59.5>	Redderet saevo merita
<hraban. carm. 39.59.6>	Et poenarum dignissima.
<hraban. carm. 39.60.1>	Movit Iudaea proelia,
<hraban. carm. 39.60.2>	Contraxit plebis agmina,
<hraban. carm. 39.60.3>	Sanctum ad tribunalia
<hraban. carm. 39.60.4>	Duxerunt et concilia,
<hraban. carm. 39.60.5>	Comes Iudas trucissimus
<hraban. carm. 39.60.6>	Quod sanxit cum principibus.
<hraban. carm. 39.61.1>	Traditur vinctus gentibus
<hraban. carm. 39.61.2>	Christus a pontificibus,
<hraban. carm. 39.61.3>	Sputis, flagellis, alapis
<hraban. carm. 39.61.4>	Inlusus atque spinetis:
<hraban. carm. 39.61.5>	Crucifigitur innocens,
<hraban. carm. 39.61.6>	Consensit rex insipiens.
<hraban. carm. 39.62.1>	Terra expavit, facinus
<hraban. carm. 39.62.2>	Hoc motu notans citius,
<hraban. carm. 39.62.3>	Elementa tremuerant,
<hraban. carm. 39.62.4>	Astra et se celaverant,
<hraban. carm. 39.62.5>	Solus homo non timuit,
<hraban. carm. 39.62.6>	Quod solus ipse confecit.
<hraban. carm. 39.63.1>	Tum revixerunt mortui,
<hraban. carm. 39.63.2>	Et patuerunt Herebi
<hraban. carm. 39.63.3>	Obscura loca carcerum,
<hraban. carm. 39.63.4>	Cum venit auctor luminum,
<hraban. carm. 39.63.5>	Vectes, serae confractae sunt,
<hraban. carm. 39.63.6>	Iusti et liberati sunt.
<hraban. carm. 39.64.1>	Gemit hostis in catena,
<hraban. carm. 39.64.2>	Cum fecit rex iudicia
<hraban. carm. 39.64.3>	Et sanctis liberamina,
<hraban. carm. 39.64.4>	Quod doluerunt Tartara;
<hraban. carm. 39.64.5>	Victor Christus ascenderat
<hraban. carm. 39.64.6>	Suos et secum duxerat.
<hraban. carm. 39.65.1>	Tertia lux redierat,
<hraban. carm. 39.65.2>	Christus et resurrexerat,
<hraban. carm. 39.65.3>	Iam victurus in gloria
<hraban. carm. 39.65.4>	Victor clarus per saecula,
<hraban. carm. 39.65.5>	Deus virtutum dominus,
<hraban. carm. 39.65.6>	Rex regum potentissimus.
<hraban. carm. 39.66.1>	Quater denis post diebus
<hraban. carm. 39.66.2>	Versatus cum laetantibus
<hraban. carm. 39.66.3>	Ostendit se miraculis
<hraban. carm. 39.66.4>	Vere vivum discipulis,
<hraban. carm. 39.66.5>	Omne tulit mirantium
<hraban. carm. 39.66.6>	Corde quod erat dubium.
<hraban. carm. 39.67.1>	Iubens eis discurrere
<hraban. carm. 39.67.2>	Per mundi plagas dogmate:
<hraban. carm. 39.67.3>	"Ite", ait, "per populos
<hraban. carm. 39.67.4>	Et ferte fructus plurimos,
<hraban. carm. 39.67.5>	Docete verbo fideli,
<hraban. carm. 39.67.6>	Servare hoc quod docui.
<hraban. carm. 39.68.1>	Eos qui velint credere,
<hraban. carm. 39.68.2>	Lavate sacro flumine
<hraban. carm. 39.68.3>	Dei patris in nomine
<hraban. carm. 39.68.4>	Natique cum spiramine,
<hraban. carm. 39.68.5>	Laxantes cuncta crimina,
<hraban. carm. 39.68.6>	Et docete remedia.
<hraban. carm. 39.69.1>	Ast vobiscum in saeculum
<hraban. carm. 39.69.2>	Ego sum nam solatium,
<hraban. carm. 39.69.3>	Cum videritis fervere
<hraban. carm. 39.69.4>	Mundum bellis et errore,
<hraban. carm. 39.69.5>	Nolite tunc pavescere,
<hraban. carm. 39.69.6>	Nec pugnis malis cedere.
<hraban. carm. 39.70.1>	Omnis terra cum sobole,
<hraban. carm. 39.70.2>	Ponto simul et aethere,
<hraban. carm. 39.70.3>	Data mihi regimine
<hraban. carm. 39.70.4>	Cedit, servit et munere,
<hraban. carm. 39.70.5>	Vinctus hostis expulsus est,
<hraban. carm. 39.70.6>	Mundus et liberatus est.
<hraban. carm. 39.71.1>	Ascendo nunc iam lucidum
<hraban. carm. 39.71.2>	Cari patris ad solium,
<hraban. carm. 39.71.3>	Qui me misit ab aethere
<hraban. carm. 39.71.4>	Totum mundum redimere
<hraban. carm. 39.71.5>	Carpere regna debita,
<hraban. carm. 39.71.6>	Et esse in patris dextera:
<hraban. carm. 39.72.1>	Nulla vestra tristitia
<hraban. carm. 39.72.2>	Teneat nunc praecordia,
<hraban. carm. 39.72.3>	Mitto vobis laetissimum
<hraban. carm. 39.72.4>	Nam paraclitum spiritum
<hraban. carm. 39.72.5>	Ipse vobis ut ego sum
<hraban. carm. 39.72.6>	Est magister in saeculum."
<hraban. carm. 39.73.1>	Ipsi tenent quod monuit,
<hraban. carm. 39.73.2>	Ille ivit, quo debuit,
<hraban. carm. 39.73.3>	Super astra celsissima
<hraban. carm. 39.73.4>	Sedet in patris dextera,
<hraban. carm. 39.73.5>	Iudex nempe novissime
<hraban. carm. 39.73.6>	Venturus et in aethere.
<hraban. carm. 39.74.1>	Ipso de caelis domino
<hraban. carm. 39.74.2>	Descendente altissimo
<hraban. carm. 39.74.3>	Praefulgebit clarissimum
<hraban. carm. 39.74.4>	Signum crucis et vexillum:
<hraban. carm. 39.74.5>	Plangor super se nimius
<hraban. carm. 39.74.6>	Erit tum cunctis gentibus.
<hraban. carm. 39.75.1>	Tectisque luminaribus
<hraban. carm. 39.75.2>	Duobus principalibus
<hraban. carm. 39.75.3>	Cadent in terram sidera
<hraban. carm. 39.75.4>	Ut grossus de ficulnea,
<hraban. carm. 39.75.5>	Eritque mundi terminum
<hraban. carm. 39.75.6>	Ut fornacis incendium.
<hraban. carm. 39.76.1>	Clangor buccinae quaternas
<hraban. carm. 39.76.2>	Sonabit terrae per plagas,
<hraban. carm. 39.76.3>	Discurrunt coruscantia
<hraban. carm. 39.76.4>	Fulgura et tonitrua,
<hraban. carm. 39.76.5>	Tunc in montium specubus
<hraban. carm. 39.76.6>	Abscondent se exercitus.
<hraban. carm. 39.77.1>	Ergo erit dies ille,
<hraban. carm. 39.77.2>	Dies planctus et lacrimae,
<hraban. carm. 39.77.3>	Dies irae et vindictae,
<hraban. carm. 39.77.4>	Tenebrarum et nebulae,
<hraban. carm. 39.77.5>	Dies magnae angustiae,
<hraban. carm. 39.77.6>	Laboris ac tristitiae.
<hraban. carm. 39.78.1>	In quo cessat mulierum
<hraban. carm. 39.78.2>	Amor ac desiderium,
<hraban. carm. 39.78.3>	Hominumque contentio,
<hraban. carm. 39.78.4>	Mundi huius et cupido,
<hraban. carm. 39.78.5>	Cum caelo, terra, ardore
<hraban. carm. 39.78.6>	Conflagrant atque lumine.
<hraban. carm. 39.79.1>	Tuba primi archangeli
<hraban. carm. 39.79.2>	Strepente admirabili,
<hraban. carm. 39.79.3>	Erumpent munitissima
<hraban. carm. 39.79.4>	Claustra ac poliandria,
<hraban. carm. 39.79.5>	Surget homo a tellure
<hraban. carm. 39.79.6>	Restauratus a pulvere.
<hraban. carm. 39.80.1>	Undique conglobantibus
<hraban. carm. 39.80.2>	Membrorum conpaginibus,
<hraban. carm. 39.80.3>	Animabus aetralibus
<hraban. carm. 39.80.4>	Eisdem obviantibus,
<hraban. carm. 39.80.5>	Certant sancti cum munere
<hraban. carm. 39.80.6>	Christo regi occurrere.
<hraban. carm. 39.81.1>	Altithronus glorioso
<hraban. carm. 39.81.2>	Rex sedebit in solio,
<hraban. carm. 39.81.3>	Angelorum tremebunda
<hraban. carm. 39.81.4>	Circumstabunt et agmina,
<hraban. carm. 39.81.5>	Cunctis iudex cum propria
<hraban. carm. 39.81.6>	Secundum reddet merita.
<hraban. carm. 39.82.1>	Stabimus et nos pavidi
<hraban. carm. 39.82.2>	Ante tribunal domini,
<hraban. carm. 39.82.3>	Reddemusque de omnibus
<hraban. carm. 39.82.4>	Rationem affectibus,
<hraban. carm. 39.82.5>	Nostra videntes posita
<hraban. carm. 39.82.6>	Ante obtutus crimina,
<hraban. carm. 39.83.1>	Librosque conscientiae
<hraban. carm. 39.83.2>	Patefactos in facie:
<hraban. carm. 39.83.3>	In singultus erumpemus,
<hraban. carm. 39.83.4>	Et fletu diro gememus,
<hraban. carm. 39.83.5>	Subtracta necessaria
<hraban. carm. 39.83.6>	Operandi materia.
<hraban. carm. 39.84.1>	Tunc fideles nam caelestem
<hraban. carm. 39.84.2>	Urbis summae Hierusalem
<hraban. carm. 39.84.3>	Sustollentur ad patriam,
<hraban. carm. 39.84.4>	Introibunt ad gloriam,
<hraban. carm. 39.84.5>	Ubi fulget vera pacis
<hraban. carm. 39.84.6>	Lux Christus, sol mirabilis.
<hraban. carm. 39.85.1>	Ymnorum cantionibus
<hraban. carm. 39.85.2>	Sedulo tinnientibus,
<hraban. carm. 39.85.3>	Sanctis tripudiantibus
<hraban. carm. 39.85.4>	Angelorum et millibus
<hraban. carm. 39.85.5>	In paterna claritate
<hraban. carm. 39.85.6>	Se gaudent Christum cernere.
<hraban. carm. 39.86.1>	Sic viginti felicibus
<hraban. carm. 39.86.2>	Quatuor senioribus
<hraban. carm. 39.86.3>	Coronas iam mittentibus
<hraban. carm. 39.86.4>	Agni dei sub pedibus,
<hraban. carm. 39.86.5>	Laudatur tribus vicibus
<hraban. carm. 39.86.6>	Trinitas, aeternalibus
<hraban. carm. 39.87.1>	Bis binis coram stantibus
<hraban. carm. 39.87.2>	Unitis animalibus,
<hraban. carm. 39.87.3>	Terna laude sonantibus
<hraban. carm. 39.87.4>	"Sanctus Sabaoth dominus;"
<hraban. carm. 39.87.5>	Hac sancti manent gloria
<hraban. carm. 39.87.6>	A saeculis in saecula.
<hraban. carm. 39.88.1>	Zelus ignis furibundus
<hraban. carm. 39.88.2>	Consumet adversarios,
<hraban. carm. 39.88.3>	Nolentes Christum credere
<hraban. carm. 39.88.4>	Deo a patre venisse,
<hraban. carm. 39.88.5>	Retro ruunt perpetui
<hraban. carm. 39.88.6>	In ignis flammas impii.
<hraban. carm. 39.89.1>	Ubi habentur tenebrae,
<hraban. carm. 39.89.2>	Vermes et dirae bestiae,
<hraban. carm. 39.89.3>	Ubi ignis sulphureus
<hraban. carm. 39.89.4>	Ardet flammis edacibus,
<hraban. carm. 39.89.5>	Ubi rugitus hominum,
<hraban. carm. 39.89.6>	Fletus et stridor dentium.
<hraban. carm. 39.90.1>	Ubi gehennae gemitus,
<hraban. carm. 39.90.2>	Tonitruus et horridus,
<hraban. carm. 39.90.3>	Ubi ardor flammaticus
<hraban. carm. 39.90.4>	Sitis famisque maximus,
<hraban. carm. 39.90.5>	Ubi tortor durissimus
<hraban. carm. 39.90.6>	Auget poenam cum laribus.
<hraban. carm. 39.91.1>	Sathan atro cum agmine
<hraban. carm. 39.91.2>	Quo tenetur in carcere,
<hraban. carm. 39.91.3>	Religatus in Tartara,
<hraban. carm. 39.91.4>	In aeterna incendia
<hraban. carm. 39.91.5>	Cocytique Charybdibus
<hraban. carm. 39.91.6>	Submergetur in gentibus.
<hraban. carm. 39.92.1>	O Deus veri luminis
<hraban. carm. 39.92.2>	Auctor et omnis hominis,
<hraban. carm. 39.92.3>	Miser ego quid faciam,
<hraban. carm. 39.92.4>	Tunc ubi atque fugiam,
<hraban. carm. 39.92.5>	Cum tremet mundi machina
<hraban. carm. 39.92.6>	Sub flammarum monarchia?
<hraban. carm. 39.93.1>	Quo me tum possum vertere
<hraban. carm. 39.93.2>	Et suffragia quaerere,
<hraban. carm. 39.93.3>	Cum contra me sententia
<hraban. carm. 39.93.4>	Profertur in angustia?
<hraban. carm. 39.93.5>	Accusor reus criminis,
<hraban. carm. 39.93.6>	Cum non sit favor operis.
<hraban. carm. 39.94.1>	Dampnant me facta propria,
<hraban. carm. 39.94.2>	Verborum multa millia,
<hraban. carm. 39.94.3>	Amor malus cum rubore,
<hraban. carm. 39.94.4>	Ira, rixae et maculae,
<hraban. carm. 39.94.5>	Totum patet in lumine
<hraban. carm. 39.94.6>	Mentis et penetrabile.
<hraban. carm. 39.95.1>	Cerno tremens quod feceram,
<hraban. carm. 39.95.2>	Et diu quod celaveram,
<hraban. carm. 39.95.3>	Nec adiuvant solatia,
<hraban. carm. 39.95.4>	Patris et matris famina,
<hraban. carm. 39.95.5>	Turba nec amicabilis
<hraban. carm. 39.95.6>	Praestat iuvamen debilis.
<hraban. carm. 39.96.1>	Unde salus iam, domine,
<hraban. carm. 39.96.2>	Mihi veniet prospere
<hraban. carm. 39.96.3>	Praeter tuam clementiam
<hraban. carm. 39.96.4>	Solam, et veram gratiam;
<hraban. carm. 39.96.5>	Aut quis dat indulgentiam
<hraban. carm. 39.96.6>	Praeter tuam potentiam?
<hraban. carm. 39.97.1>	Te, bone Iesu, deprecor,
<hraban. carm. 39.97.2>	Auctor vitae et redditor,
<hraban. carm. 39.97.3>	Salva tuum mancipium,
<hraban. carm. 39.97.4>	Munus et da perpetuum,
<hraban. carm. 39.97.5>	Verax ut tuo famine
<hraban. carm. 39.97.6>	Iustificeris, domine.
<hraban. carm. 39.98.1>	Tibi grates ex pectore
<hraban. carm. 39.98.2>	Redemptus a discrimine
<hraban. carm. 39.98.3>	Deo vivo ut referam
<hraban. carm. 39.98.4>	Laeta voce victoriam,
<hraban. carm. 39.98.5>	Sequens te regem proprium
<hraban. carm. 39.98.6>	Raptus ex hoste dominum.
<hraban. carm. 39.99.1>	Nuncque rogo ut iubeas,
<hraban. carm. 39.99.2>	Et in me hoc perficias,
<hraban. carm. 39.99.3>	Quamdiu in ergastulo
<hraban. carm. 39.99.4>	Sum clausus carnis sedulo.
<hraban. carm. 39.99.5>	Ore, corde et opere
<hraban. carm. 39.99.6>	Te canam laudem, kyrie.
<hraban. carm. 39.100.1>	Doxa tibi, altithrone,
<hraban. carm. 39.100.2>	Rex caelorum sanctissime,
<hraban. carm. 39.100.3>	Qui me tuo iuvamine
<hraban. carm. 39.100.4>	Consolaturus optime
<hraban. carm. 39.100.5>	Laus et honor cum gloria
<hraban. carm. 39.100.6>	In saeculorum saecula.
<hraban. carm. 39.100.7>	Pro me, quisque legas versus, orare memento,
<hraban. carm. 39.100.8>	Hraban dicor ego, tu sine fine vale.

<hraban. carm. 40.1.1>	Currens, carta, procul nuncia porta
<hraban. carm. 40.1.2>	Dilecto grana munera fratri,
<hraban. carm. 40.1.3>	Quae infausta tulerat temporis hora.
<hraban. carm. 40.2.1>	Quae dudum eripuit sorte nefanda
<hraban. carm. 40.2.2>	Sons fraus atque dolor, et labor ingens
<hraban. carm. 40.2.3>	Longas compulerat quaerere terras.
<hraban. carm. 40.3.1>	Pars ablata fuit parsque remansit,
<hraban. carm. 40.3.2>	Cum divisus homo, pro dolor, unus
<hraban. carm. 40.3.3>	Est voto atque anima corpore bino.
<hraban. carm. 40.4.1>	Postquam tu, unanimis frater, abisti,
<hraban. carm. 40.4.2>	Ast mox per varios torsus ubique
<hraban. carm. 40.4.3>	Sum casus, odiis laesus et atris.
<hraban. carm. 40.5.1>	Sed id nunc doleo pectore tristi
<hraban. carm. 40.5.2>	Multum posse malum heu generale,
<hraban. carm. 40.5.3>	Quam soli mihimet condere damnum.
<hraban. carm. 40.6.1>	Ex quo seditio noxia dudum
<hraban. carm. 40.6.2>	Inter nos orta est, nemo valebat
<hraban. carm. 40.6.3>	Lenire hanc precibus, nec dare finem.
<hraban. carm. 40.7.1>	Crescens sed nimium tempore multo
<hraban. carm. 40.7.2>	Aucta est perque dies sorte maligna,
<hraban. carm. 40.7.3>	Vastavit populum patris ob iram.
<hraban. carm. 40.8.1>	Durescit qui animo, et cedere nescit,
<hraban. carm. 40.8.2>	Trux deturbat oves, caede cruentat,
<hraban. carm. 40.8.3>	Nullius miseret, saevit in omnes.
<hraban. carm. 40.9.1>	His commota malis turba relinquit
<hraban. carm. 40.9.2>	Antiquum stabulum, fit peregrina,
<hraban. carm. 40.9.3>	Laesis una salus pergere longe est.
<hraban. carm. 40.10.1>	Venit summa dies, tempus amarum,
<hraban. carm. 40.10.2>	Quando extrema pati turba coacta est,
<hraban. carm. 40.10.3>	Et convicta malis linquere sedes.
<hraban. carm. 40.11.1>	Cuncti conveniunt undique fratres,
<hraban. carm. 40.11.2>	Quis mens una fuit parque voluntas,
<hraban. carm. 40.11.3>	Inmitem ut precibus flectere certent.
<hraban. carm. 40.12.1>	Duratus qui animo spreverat omnes,
<hraban. carm. 40.12.2>	Inritans populum pellit ab aede,
<hraban. carm. 40.12.3>	Desperare dedit patris amorem.
<hraban. carm. 40.13.1>	Diverso interea moenia luctu
<hraban. carm. 40.13.2>	Miscentur, resonant cymbala cumque
<hraban. carm. 40.13.3>	Et signum ecclesiae convocat omnes.
<hraban. carm. 40.14.1>	Accurrunt tumulo martyris almi
<hraban. carm. 40.14.2>	Flet mixta senibus plebs iuniorum,
<hraban. carm. 40.14.3>	Ex imo gemitus pectore ducunt.
<hraban. carm. 40.15.1>	Expanduntque manus cum prece fusa.

<hraban. carm. 41.1.1>	Hoc heremita sacer Antonius adstat ad altar,
<hraban. carm. 41.1.2>	     Hoc senior Paulus, martyr Anastasius.
<hraban. carm. 41.1.3>	Hic monachus Saba, simul et Theodosius abbas,
<hraban. carm. 41.1.4>	     Adsistunt votis atque piis precibus.

<hraban. carm. 41.2.1>	Levita hanc Stephanus simul et Laurentius aram
<hraban. carm. 41.2.2>	     Exornant meritis Pancratiusque pius.
<hraban. carm. 41.2.3>	Donatus, Victor, Vincentius et Cyriacus,
<hraban. carm. 41.2.4>	     Quintinus martyr atque Sebastianus,
<hraban. carm. 41.2.5>	Cumque quater denis Ferrutius ipse precando
<hraban. carm. 41.2.6>	     Instat martyribus: poscite lucis opem.

<hraban. carm. 41.3.1>	Hoc altare deo primum Bonifacius ipse,
<hraban. carm. 41.3.2>	     Nam salvatori rite dicavit amor.
<hraban. carm. 41.3.3>	Quod super exstructum Heistolf sacraverat, atque
<hraban. carm. 41.3.4>	     Sanctorum spolia plura locavit ibi.
<hraban. carm. 41.3.5>	Hic salvatoris, pariter genitricis et huius
<hraban. carm. 41.3.6>	     Bissenum et comitum dignus habetur honor.

<hraban. carm. 41.4.1>	Hic Clemens martyr pariter cum martyre Lino,
<hraban. carm. 41.4.2>	     Sanctus Alexander et Fabianus adest.
<hraban. carm. 41.4.3>	Marcellus, Stephanus, Cornelius et Cyprianus,
<hraban. carm. 41.4.4>	     Lactantum et turba, sanguine tincta suo,
<hraban. carm. 41.4.5>	Aureus hic praesul Iustinus martyr et ipse
<hraban. carm. 41.4.6>	     Rite iuvant precibus atque bonis meritis,
<hraban. carm. 41.4.7>	Hisque Saturninus martyrque Georgius apte
<hraban. carm. 41.4.8>	     Exorat iunctus pro populis dominum.

<hraban. carm. 41.5.1>	Membra beata senex Bonifacius hic sua clausit,
<hraban. carm. 41.5.2>	     Postquam martyrio astra superna petit.
<hraban. carm. 41.5.3>	Qui translatus ab hinc precibus tamen adstat honestis,
<hraban. carm. 41.5.4>	     Munera vice sui multa reliquit et hic.
<hraban. carm. 41.5.5>	Pars crucis hic domini est, ubi caesus parsque columnae,
<hraban. carm. 41.5.6>	     Petra cruentata calvariaeque locus.
<hraban. carm. 41.5.7>	Spongia, quae Christo potum porrexit aceti,
<hraban. carm. 41.5.8>	     Cum qua hic sancti mixta locant spolia,
<hraban. carm. 41.5.9>	Andreas, Paulus, Gervasius atque Protasius,
<hraban. carm. 41.5.10>	     Felix et Papias, sanctus Apollinaris.
<hraban. carm. 41.5.11>	Gregorius praesul, Cosmas simul et Damianus,
<hraban. carm. 41.5.12>	     Atque Coronati quatuor ecce manent.
<hraban. carm. 41.5.13>	Landebertus honor, Leudgarius et Nicolaus,
<hraban. carm. 41.5.14>	     Caecilia, Eugenia, martyr Anastasia.
<hraban. carm. 41.5.15>	Commanet hic Simeon, Christi portator honestus,
<hraban. carm. 41.5.16>	     Zacharias vates atque videns Samuel.

<hraban. carm. 41.6.1>	Martyr Agatha dei, Petronella et tu Iuliana,
<hraban. carm. 41.6.2>	     Lucia, Perpetua, nosque Sabina fove.
<hraban. carm. 41.6.3>	Praxede cum sacra foveas nos, virgo Basilla,
<hraban. carm. 41.6.4>	     Sicque piis meritis sancta Pudentiana.
<hraban. carm. 41.6.5>	Regina virgo coniuncta sororibus istis,
<hraban. carm. 41.6.6>	     Tu nobis pandas regna poli precibus.

<hraban. carm. 41.7.1>	Lucas qui scripsit cum gestis dogmata Christi,
<hraban. carm. 41.7.2>	     Vinclis hic Petri mixta locat spolia.
<hraban. carm. 41.7.3>	Augustinus adest, Germanus et ipse Remeius,
<hraban. carm. 41.7.4>	     Maximinus praesul atque Medardus ovat.
<hraban. carm. 41.7.5>	Ambrosius doctor, Eusebius atque Vedastus
<hraban. carm. 41.7.6>	     Suppremi nobis numen adesse petunt.
<hraban. carm. 41.7.7>	His simul adiunctus pro nobis martyr et Hermes
<hraban. carm. 41.7.8>	     Exorat dominum, postulat et veniam.

<hraban. carm. 41.8.1>	Agnes et Eufemia, Genofefa, Susanna, Columba
<hraban. carm. 41.8.2>	     Hoc altare ornant rite suis precibus.
<hraban. carm. 41.8.3>	Cum quis, tu Brigida, et, tu virgo Scholastica, semper
<hraban. carm. 41.8.4>	     Placatum nobis altithronum facias.

<hraban. carm. 41.9.1>	Agnes et Eufemia, Genofefa, Susanna, Columba
<hraban. carm. 41.9.2>	     Hoc altare ornant rite suis precibus.
<hraban. carm. 41.9.3>	Cum quis, tu Brigida, et, tu virgo Scholastica, semper
<hraban. carm. 41.9.4>	     Placatum nobis altithronum facias.
				
<hraban. carm. 41.10.1>	Pars hic ecce loci est, quo Christus astra petivit,
<hraban. carm. 41.10.2>	     Praesepis partem continet ara dei haec.
<hraban. carm. 41.10.3>	Syndonis, mensae, pelvis partemque sepulchri,
<hraban. carm. 41.10.4>	     Principis et Petri sacra tenet spolia.
<hraban. carm. 41.10.5>	Baptista et domini hic Martinus Hilariusque est,
<hraban. carm. 41.10.6>	     Hic Leo, Sylvester atque Dionysius.
<hraban. carm. 41.10.7>	Quos tumulo hic sacro Bonifacius adsociavit,
<hraban. carm. 41.10.8>	     Albanusque suus et Chilianus adest.

<hraban. carm. 41.11.1>	Hanc, Benedicte pater, cryptam tutaberis aram,
<hraban. carm. 41.11.2>	     Sanctus Honoratus hanc simul ipse colit.
<hraban. carm. 41.11.3>	Eucherius, Trudo, Arnulfus, Servasius atque
<hraban. carm. 41.11.4>	     Cuthbertus, Beda hic Equitiusque manent.
<hraban. carm. 41.11.5>	Hicque Columbanus fixa stat rite columna,
<hraban. carm. 41.11.6>	     Martyris et tumulo subsidia apta feret.

<hraban. carm. 41.12.1>	Hunc titulum martyr Ignatius et Florianus,
<hraban. carm. 41.12.2>	     Ursicinus servat atque Rogatianus.
<hraban. carm. 41.12.3>	Emmerammus adest, Iulianus Patriciusque,
<hraban. carm. 41.12.4>	     Sanctus Wigbertus, martyr et Hippolytus.

<hraban. carm. 41.13.1>	<>
<hraban. carm. 41.13.2>	     Hoc altare deo fulget honore novo.
<hraban. carm. 41.13.3>	Candida, Wirina, Concordia, cum Mederisma
<hraban. carm. 41.13.4>	     Assistunt tecum Gertrud et ipsa simul.
<hraban. carm. 41.13.5>	Nam dilecta deo hic rite Theophila mixtim
<hraban. carm. 41.13.6>	     Adiungit vota atque favet precibus.
<hraban. carm. 41.13.7>	Virginei flores, meritis pulsate tonantem,
<hraban. carm. 41.13.8>	     Placatum et nobis reddite, quaeso, deum.

<hraban. carm. 41.14.1>	Hoc altare tenet Timotheus apostolus almus,
<hraban. carm. 41.14.2>	     Vitalis martyr, Vitus et ipse simul.
<hraban. carm. 41.14.3>	Fortunatus adest, Felix, Tiburtius atque,
<hraban. carm. 41.14.4>	     Servilianus amor, Sulpitiusque pius.
<hraban. carm. 41.14.5>	Marius et Martha pariter cum pignore bino,
<hraban. carm. 41.14.6>	     Martialis martyr cum Diogene simul.
<hraban. carm. 41.14.7>	Sanctus Firminus, Liberalis, Fuscianusque,
<hraban. carm. 41.14.8>	     Rusticus et Firmus, Castulus atque Zenon.
<hraban. carm. 41.14.9>	Cum quibus en gaudet hic Victoricius apte,
<hraban. carm. 41.14.10>	     Gentianus martyr congratulando manet.
<hraban. carm. 41.14.11>	Hos peto, tu orator, precibus placare patronus,
<hraban. carm. 41.14.12>	     Si velis summi scandere regna patris.

<hraban. carm. 42.1.1>	Hoc altare deo dedicatum est maxime Christo,
<hraban. carm. 42.1.2>	     Cuius hic tumulus nostra sepulcra iuvat.
<hraban. carm. 42.1.3>	Pars montis Sinai, Moysi et memoratio digna,
<hraban. carm. 42.1.4>	     Hic Christi domini est et genitale solum.
<hraban. carm. 42.1.5>	Hic Michael princeps domini et symmista Iohannes,
<hraban. carm. 42.1.6>	     Victoresque foci tres simul et pueri.
<hraban. carm. 42.1.7>	Privatus martyr, pariter et Habundius ipse
<hraban. carm. 42.1.8>	     Suscipiunt vota atque deo referunt.
<hraban. carm. 42.1.9>	Sulpitius praesul, simul et confessor Amandus,
<hraban. carm. 42.1.10>	     Hic monachus Mammas, hic ovat et Simeon.
<hraban. carm. 42.1.11>	Cum quibus hic semper votis adsiste, precamur,
<hraban. carm. 42.1.12>	     Virgo sacrata deo martyr Anastasia.

<hraban. carm. 42.2.1>	Hic Anianus adest martyr, Desiderius atque,
<hraban. carm. 42.2.2>	     Rex Sigemundus ovat Gnesiusque simul.
<hraban. carm. 42.2.3>	Tu quoque, Christophore, nostris pie mentibus adsis,
<hraban. carm. 42.2.4>	     Cumque tuis sociis ipse iuvato preces.

<hraban. carm. 42.3.1>	Paulinus praesul, Brixius quoque Perpetuusque,
<hraban. carm. 42.3.2>	     Sanctus et Isidorus, Martialisque pater
<hraban. carm. 42.3.3>	Hanc aram meritis semper vivacibus ornant,
<hraban. carm. 42.3.4>	     Adsistunt precibus, quas pie quique dabunt.

<hraban. carm. 43.1.1>	Hoc altare tenens Bonifacius ipse sacerdos
<hraban. carm. 43.1.2>	     Et Christi martyr rite patronus adest.
<hraban. carm. 43.1.3>	Cui quoque coniunctus fit papa Gregorius isthic,
<hraban. carm. 43.1.4>	     Aequati et meritis regna superna tenent.
<hraban. carm. 43.1.5>	Non minor ergo fide martyr Laurentius istis
<hraban. carm. 43.1.6>	     Hic ovat et precibus adiuvat ipse pios.

<hraban. carm. 43.2.1>	Hic, pater alme virum, monachorum maxime pastor,
<hraban. carm. 43.2.2>	     Tu Benedicte, tuos rite iuves precibus.
<hraban. carm. 43.2.3>	Cui soror adiuncta Scholastica sancta virago,
<hraban. carm. 43.2.4>	     Tu tibi devotis posce salutis opem.
<hraban. carm. 43.2.5>	Martyr Anastasia simul tu funde, precamur,
<hraban. carm. 43.2.6>	     Pro nobis Christo semper et ipsa preces.

<hraban. carm. 43.3.1>	Annue, Christe deus, Michael archangelus istic
<hraban. carm. 43.3.2>	     Assistat votis, nos iuvet et precibus.
<hraban. carm. 43.3.3>	Martinus praesul, martyr Palmatius atque
<hraban. carm. 43.3.4>	     Propitium nobis te faciant meritis.
<hraban. carm. 43.3.5>	Cassius, Anthimus, sanctus Florentius adstent,
<hraban. carm. 43.3.6>	     Memmius antistes, hic soror Etpumia.
<hraban. carm. 43.3.7>	Credimus ergo satis placatum te adfore nobis,
<hraban. carm. 43.3.8>	     Si hi prece nos studeant rite fovere sua.

<hraban. carm. 43.4.1>	En montis Sinai tabularum ac portio sacra
<hraban. carm. 43.4.2>	     Condita hic domini est praesepis atque sui.
<hraban. carm. 43.4.3>	Hic Sixtus papa, Magnus Ianuarius atque
<hraban. carm. 43.4.4>	     Levitae sacri martyrio et validi.
<hraban. carm. 43.4.5>	Hermes hic martyr, Quirinus, Sulpitiusque
<hraban. carm. 43.4.6>	     Eustratius, Romulus perpete laude manent.
<hraban. carm. 43.4.7>	Theodolus martyr, Humbertus praesul et almus
<hraban. carm. 43.4.8>	     Cum almo Wigberto hic ovat et socio.
<hraban. carm. 43.4.9>	Virgo sacra hic Digna pariter et Emerita fulgent,
<hraban. carm. 43.4.10>	     Aequales meritis atque sacris precibus.

<hraban. carm. 44.1.1>	Ecce sator hominum victor super aethera scandit,
<hraban. carm. 44.1.2>	Discipulisque suis regni sacra limina pandit,
<hraban. carm. 44.1.3>	Quem sic venturum angelica hic oracula spondent.
<hraban. carm. 44.1.4>	Coetus apostolicus pariter cum plebe fideli
<hraban. carm. 44.1.5>	     Dona paracleti igne micante capit.

<hraban. carm. 44.2.1>	Hic locus ecce tenet sanctorum condita rite
<hraban. carm. 44.2.2>	     Ossa, simul memorans et pia facta colit.
<hraban. carm. 44.2.3>	Mater Felicitas, sancta et Concordia nutrix
<hraban. carm. 44.2.4>	     Hippolyti hic pausant, Candida et Eutropia.
<hraban. carm. 44.2.5>	Pauli namque hospes Aquila hic et Prisca quiescunt,
<hraban. carm. 44.2.6>	     Eugenia hic virgo atque Basilla manent.
<hraban. carm. 44.2.7>	Virginis Agnetis hic conlactanea sistit
<hraban. carm. 44.2.8>	     Nempe Emerentiana, martyr et ipsa sacra.

<hraban. carm. 44.3.1>	Martyribus Christi cunctis haec ara locata est,
<hraban. carm. 44.3.2>	     Praecipueque istis, littera quos numerat.

<hraban. carm. 44.4.1>	Sors confessorum Christi hanc obtinet aram,
<hraban. carm. 44.4.2>	     Quos aula caeli possidet atque tenet.

<hraban. carm. 44.5.1>	Hac baptista potens sacra venerabitur ara,
<hraban. carm. 44.5.2>	     Hac vatum turba atque patrum colitur.

<hraban. carm. 44.6.1>	Virgo dei genitrix hanc aram rite teneto,
<hraban. carm. 44.6.2>	     Hanc tecum habeat virgineusque chorus.

<hraban. carm. 44.7.1>	Hoc altare dei Michael archangelus ornat,
<hraban. carm. 44.7.2>	     Hocque colunt pariter agmina et angelica.

<hraban. carm. 45.1>	Pontifices summi Roma huc quos misit habendos,
<hraban. carm. 45.2>	     Rectores fuerunt sedis apostolicae.
<hraban. carm. 45.3>	Hos servus Christi Hraban suscepit ovando,
<hraban. carm. 45.4>	     Illorumque ossa hic condidit et loculo.
<hraban. carm. 45.5>	Levitae ergo duo praedicta ex urbe secuti
<hraban. carm. 45.6>	     Venerunt istuc, digni et honore suo.
<hraban. carm. 45.7>	Quos idem famulus domini mox obvius, astans
<hraban. carm. 45.8>	     Supplex accepit, hicque simul posuit.
<hraban. carm. 45.9>	Martyr Alexander, martyr Fabianus et ipse
<hraban. carm. 45.10>	     Huc venere simul, doctor uterque pius.
<hraban. carm. 45.11>	Discipuli Xisti papae dignique ministri,
<hraban. carm. 45.12>	     Felicissimus hic Agapitusque manet,
<hraban. carm. 45.13>	Omnes hi pariter aulam hanc satis ossibus ornant,
<hraban. carm. 45.14>	     Virgo dei genitrix quam dicat et meritis.
<hraban. carm. 45.15>	Vos quoque qui intrastis templum, istos cum prece fusa
<hraban. carm. 45.16>	     Patronos vobis quaerite in auxilium.

<hraban. carm. 46.1>	Praecursor domini Christum qui tinxerat undis,
<hraban. carm. 46.2>	     Hanc aulam inhabitat sanctificatque domum.
<hraban. carm. 46.3>	Quatuor hancque viri, Christi magnalia scriptis
<hraban. carm. 46.4>	     Qui tum expresserunt, ecce colunt pariter.
<hraban. carm. 46.5>	Sed homines sancti, valde et sacro ordine clari,
<hraban. carm. 46.6>	     Non minus exaltant nobilitantque locum.
<hraban. carm. 46.7>	Quos huc diversis duxit ex partibus orbis
<hraban. carm. 46.8>	     Servorum domini strenuus actus amor.
<hraban. carm. 46.9>	Urbanum Roma, Quirinum Siscia misit,
<hraban. carm. 46.10>	     Quos pie suscipiens continet iste locus.
<hraban. carm. 46.11>	Insignis praesul sanctus Venantius atque
<hraban. carm. 46.12>	     De Arimino veniens hic simul ipse manet.
<hraban. carm. 46.13>	Hos quoque susceptos Hrabanus sorte locavit
<hraban. carm. 46.14>	     Sarcofago hoc: digne edidit et titulum.
<hraban. carm. 46.15>	Deposcens omnes templum qui gressibus intrent,
<hraban. carm. 46.16>	     Ipsum ut commendent rite deo precibus.

<hraban. carm. 47.1>	Postquam rex regum Christus super aethera celsa
<hraban. carm. 47.2>	     Victor conscendit arbiter omnipotens,
<hraban. carm. 47.3>	Servorum turbam hic liquit plebemque fidelem,
<hraban. carm. 47.4>	     Qui verbo et factis plurima lucra darent.
<hraban. carm. 47.5>	Inter quos isti, quorum hic membra quiescunt.
<hraban. carm. 47.6>	     Virtutum titulis eximii fuerant.
<hraban. carm. 47.7>	Hi pompam mundi spernentes rite tenebant
<hraban. carm. 47.8>	     Martyrii palmam virgineumque decus.
<hraban. carm. 47.9>	Germani ecce duo hic pausant, quos virgo beata
<hraban. carm. 47.10>	     Lucrata est Christo dogmate Caecilia.
<hraban. carm. 47.11>	Valerianus adest unus, Tiburtius alter,
<hraban. carm. 47.12>	     Nomine praeclarus, clarior et meritis.
<hraban. carm. 47.13>	Has tres personas Romana ex arce meantes
<hraban. carm. 47.14>	     Suscepit Hraban, Christe, tuus famulus.
<hraban. carm. 47.15>	Patronosque sibi exoptans fieri, arte magistra
<hraban. carm. 47.16>	     Ornavit tumulum, condidit et titulum.

<hraban. carm. 48.1.1>	Nomine quos noto locus hic et imagine signat
<hraban. carm. 48.1.2>	     Praeclaros Christi ecce dei famulos,
<hraban. carm. 48.1.3>	Qui corde impavido rubuerunt sanguine sacro,
<hraban. carm. 48.1.4>	     Pro Christo iam animas exposuere suas.

<hraban. carm. 48.2.1>	Martyribus Christi, quorum hic ossa quiescunt,
<hraban. carm. 48.2.2>	     Hrabanus humilis condidit hunc tumulum.
<hraban. carm. 48.2.3>	Horum tu, lector, si noscere nomina curas,
<hraban. carm. 48.2.4>	     Arca superposita pandit et ipsa tibi.

<hraban. carm. 48.3.1>	Roma, decus mundi, laus rerum, summa potestas
<hraban. carm. 48.3.2>	     Hos iam lectores pontificesque habuit,
<hraban. carm. 48.3.3>	Cum quibus hic pausant sumpti de partibus orbis
<hraban. carm. 48.3.4>	     Virtute clari, Christe, tui famuli.

<hraban. carm. 48.4.1>	Felices nimium atque beati
<hraban. carm. 48.4.2>	Quos rex Christus ovans arce superna
<hraban. carm. 48.4.3>	Sanctis pro meritis collocat astris,
<hraban. carm. 48.4.4>	Vitam perpetuam reddit et illis.

<hraban. carm. 48.5.1>	Qui templum domini gressibus intrant,
<hraban. carm. 48.5.2>	Hos nunc admoneo corde benigno,
<hraban. carm. 48.5.3>	Christum suppliciter ut prece poscant
<hraban. carm. 48.5.4>	Quo cum martyribus sidera praestet.

<hraban. carm. 49.1.1>	Quisquis hanc aulam petiturus gressibus intrat,
<hraban. carm. 49.1.2>	     Agnoscat primum quid locus hic habeat.
<hraban. carm. 49.1.3>	Virginis hic matris sacra pignora rite locantur,
<hraban. carm. 49.1.4>	     Hanc aulam et totam ipsa dicat meritis.
<hraban. carm. 49.1.5>	Cum qua sanctorum turba hic pie nobilis adstat
<hraban. carm. 49.1.6>	     Suscipiens vota atque deo referet.
<hraban. carm. 49.1.7>	Unde decet valde, quod cordis pura voluntas,
<hraban. carm. 49.1.8>	     Sermoque cum factis dona superna petant.

<hraban. carm. 49.2.1>	Ecce viros istos, praeclaros valde patronos
<hraban. carm. 49.2.2>	     Roma decus orbis miserat huc pariter.
<hraban. carm. 49.2.3>	Hos quoque Hrabanus humilis susceperat abbas
<hraban. carm. 49.2.4>	     Praesule cum Humberto rite locavit et hic.
<hraban. carm. 49.2.5>	Hic pausat Magnus, martyr Ianuarius atque
<hraban. carm. 49.2.6>	     Officio insignes atque sacris meritis.
<hraban. carm. 49.2.7>	Qui cum pontifice Xisto mucrone perempti
<hraban. carm. 49.2.8>	     Levitae caelo reddiderant animas.

<hraban. carm. 49.3.1>	Virgo Maria dei genitrix haec aula resultat
<hraban. carm. 49.3.2>	     Ecce tibi et tota fulget honore tuo.
<hraban. carm. 49.3.3>	Virginibus praesens sacra haec decoratur et ara,
<hraban. carm. 49.3.4>	     Qua supra pietas absida laeta notat.
<hraban. carm. 49.3.5>	Cum quibus et sancta Praxis ovat atque Basilla,
<hraban. carm. 49.3.6>	     Candida virgo simul atque Pudentiana.

<hraban. carm. 49.4.1>	Coetus apostolicus hanc sacram continet aram,
<hraban. carm. 49.4.2>	     Adiuvat et precibus, ornat, amore colit.
<hraban. carm. 49.4.3>	Vos quoque qui intrastis, cervices flectite vestras,
<hraban. carm. 49.4.4>	     Devoto hic corde poscite lucis opem.

<hraban. carm. 49.5.1>	Clarus in orbe soli martyr Bonifacius istud
<hraban. carm. 49.5.2>	     Obtinet altare cum sociis pariter.
<hraban. carm. 49.5.3>	Quorum si, lector, tu noscere nomina quaeris,
<hraban. carm. 49.5.4>	     Inspice picturam et relege titulos.

<hraban. carm. 49.6.1>	Qui crucis lignum, quo Christus saecla beavit
<hraban. carm. 49.6.2>	     Emblemate inclusum arx tenet ista crucis.
<hraban. carm. 49.6.3>	Baptistae et Christi spolia tenet ara sacrata,
<hraban. carm. 49.6.4>	     Doctoris Pauli relliquias pariter.
<hraban. carm. 49.6.5>	Scriptor euangelii Marcus cum compare Luca,
<hraban. carm. 49.6.6>	     Sennen atque Abdo hanc et amore colunt.
<hraban. carm. 49.6.7>	Sanctus et Hyppolitus, Prothus martyrque Hyacinthus,
<hraban. carm. 49.6.8>	     His simul adiuncti mixta locant spolia.

<hraban. carm. 49.7.1>	Martinus praesul simul et Gregorius almus
<hraban. carm. 49.7.2>	     Hanc aram meritis rite colunt propriis,
<hraban. carm. 49.7.3>	Cum quibus Equitius ovat atque Antonius abbas,
<hraban. carm. 49.7.4>	     Sanctus Maximinus pastor et ipse pius.

<hraban. carm. 49.8.1>	Culmen apostolicum Petrus Paulusque magister
<hraban. carm. 49.8.2>	     Hoc altare suis rite dicant spoliis.
<hraban. carm. 49.8.3>	Pontifices summi Xistus Bonifacius atque
<hraban. carm. 49.8.4>	     Martyrio insignes hic habitant pariter.
<hraban. carm. 49.8.5>	Commanet hicque simul Felicissimus Agapitusque
<hraban. carm. 49.8.6>	     Levitae sacri, testis uterque dei.
<hraban. carm. 49.8.7>	Flectite vos genua qui intrastis limina sacra,
<hraban. carm. 49.8.8>	     Christus adest rector: poscite lucis opem.

<hraban. carm. 50.1.1>	Qui regit imperium mundi, qui continet astra,
<hraban. carm. 50.1.2>	     Hanc aulam adventu dedicat ipse suo.
<hraban. carm. 50.1.3>	Cum quo baptista simul et symmista Iohannes
<hraban. carm. 50.1.4>	     Hanc aedem inhabitant, Christe, tui famuli.

<hraban. carm. 50.2.1>	Marcellus, Clemens, Bonifacius et Cyprianus
<hraban. carm. 50.2.2>	     Cum Syxto et Lino hic ecce aderunt sociis.
<hraban. carm. 50.2.3>	Deprecor, o lector, quicunque cernuus intres,
<hraban. carm. 50.2.4>	     Ut studeas votis rite placare deum.

<hraban. carm. 50.3.1>	Coetus apostolicus cum hic pictis rite ministris
<hraban. carm. 50.3.2>	     Hoc altare tenet atque iuvat meritis.

<hraban. carm. 50.4.1>	Virgo Maria dei genitrix hanc continet aram,
<hraban. carm. 50.4.2>	     Caelica martyr Agnes, Agatha simul.
		
<hraban. carm. 50.5.1>	Lucia, Iuliana simul et Scholastica virgo
<hraban. carm. 50.5.2>	     Valde iuvant precibus atque piant meritis.

<hraban. carm. 50.6.1>	Martinus praesul, Antonius et Benedictus
<hraban. carm. 50.6.2>	     Hanc cryptam inhabitant et titulum retinent.
<hraban. carm. 50.6.3>	Hic papa Gregorius, hic Gallus Equitiusque
<hraban. carm. 50.6.4>	     Cum Columbano vota pia accipiant.

<hraban. carm. 51.1.1 >	Currite vos, fratres, ad caeli culmina prompti
<hraban. carm. 51.1.2 >	     Christus in arce sedens praemia magna parat.
<hraban. carm. 51.1.3 >	Sanctus Anastasius promittit gaudia vera,
<hraban. carm. 51.1.4 >	     Quae vobis Christus rex pius ipse dabit.
<hraban. carm. 51.1.5 >	Nos quoque vobiscum, quo gaudia prenditis alma.
<hraban. carm. 51.1.6 >	     Poscimus hinc rapide: ecce valete simul.

<hraban. carm. 51.2.1>	Si tu, lector, amas custodem noscere templi,
<hraban. carm. 51.2.2>	     Accubitor domini ipse Iohannes adest.
<hraban. carm. 51.2.3>	Hic frater domini Iacobus, hic virgo Maria,
<hraban. carm. 51.2.4>	     Martyr et antistes hic Bonifacius est.
<hraban. carm. 51.2.5>	Clemens clementer Pancratius et Iulianus
<hraban. carm. 51.2.6>	     Excipiunt vota hic atque deo referunt.

<hraban. carm. 52.1>	Hic quoque, qui astatis, cervices flectite vestras,
<hraban. carm. 52.2>	Solvite vincla pedum, mundi secludite curas,
<hraban. carm. 52.3>	Christus adest rector, sanctorum exercitus omnis,
<hraban. carm. 52.4>	Poscite lucis opem, tenebrarum linquite curas.

<hraban. carm. 53.1>	Arbiter omnitenens, rerum tu summe creator,
<hraban. carm. 53.2>	     Aspice de superis, omnipotens genitor.
<hraban. carm. 53.3>	Omnipotens genitor, ex quo sunt omnia vere,
<hraban. carm. 53.4>	     Principium aeternum, tu miserere tuis.
<hraban. carm. 53.5>	Filius ipse dei, per quem sunt condita cuncta,
<hraban. carm. 53.6>	     Tu clemens nostras suscipe, quaeso, preces.
<hraban. carm. 53.7>	Spiritus alme dei, caeli terraeque repertor,
<hraban. carm. 53.8>	     In quo sunt cuncta, tu pia vota vide.
<hraban. carm. 53.9>	Trinus personis, natura conditor unus,
<hraban. carm. 53.10>	     O deus altithrone, semper adesto pius.
<hraban. carm. 53.11>	Clara dei genitrix, sanctissima virgo Maria,
<hraban. carm. 53.12>	     Ora pro nobis, rite favendo, deum.
<hraban. carm. 53.13>	Pro nobis poscas Michael archangelus ipse,
<hraban. carm. 53.14>	     Et Gabriel fortis et Raphael medicus,
<hraban. carm. 53.15>	Cum aethereis turmis placantes sceptra superna,
<hraban. carm. 53.16>	     Propitium nobis celsithronum facite.
<hraban. carm. 53.17>	Zachariae natus, praeco cunctique prophetae
<hraban. carm. 53.18>	     Et sancti patres, conciliate deum;
<hraban. carm. 53.19>	Coetus apostolicus, Christi comitatus honestus,
<hraban. carm. 53.20>	     Tu precibus nobis limina pande poli.
<hraban. carm. 53.21>	Claviger aethereus Petrus Paulusque magister,
<hraban. carm. 53.22>	     Andreas, Iacobus atque Iohannis amor:
<hraban. carm. 53.23>	Thomas cum Iacobo, Philippus, Bartholomaeus,
<hraban. carm. 53.24>	     Mattheus et Simon, Thadeus et Mathias.
<hraban. carm. 53.25>	Doctrina gratulans, rutilans et sanguine rubro
<hraban. carm. 53.26>	     Victorum alme chorus, nos rege tu monitis;
<hraban. carm. 53.27>	Barnabas, Sylas, Stephanus Marcusque Titusque.
<hraban. carm. 53.28>	     Lucas et Clemens, sanctus Apollinaris;
<hraban. carm. 53.29>	Syxtus, Alexander, Cornelius et Cyprianus,
<hraban. carm. 53.30>	     Felix, Urbanus, Mauritiusque pius.
<hraban. carm. 53.31>	Cum quis tu doctor Bonifacius, inclyte martyr,
<hraban. carm. 53.32>	     Placans altithronum, funde preces, petimus.
<hraban. carm. 53.33>	Alme, tuos socios moneas, Martine, precamur,
<hraban. carm. 53.34>	     Pro nobis dominum poscere rite pium.
<hraban. carm. 53.35>	Hoc Leo, Sylvester simul, et confessor Amandus,
<hraban. carm. 53.36>	     Ambrosius praesul papaque Gregorius,
<hraban. carm. 53.37>	Augustinus honor, doctor Hieronymus atque
<hraban. carm. 53.38>	     Maximinus pastor Eusebiusque gerat.
<hraban. carm. 53.39>	Hoc, Benedicte, tuis monachis impende, precamur,
<hraban. carm. 53.40>	     Cum Antonio et Paulo regna beata tenens,
<hraban. carm. 53.41>	Martyr Agatha dei, foveas nos rite, precamur,
<hraban. carm. 53.42>	     Agnes sic virgo, sic et Anastasia:
<hraban. carm. 53.43>	Lucia, Balbina, Petronella, Eulalia, Thecla,
<hraban. carm. 53.44>	     Regina, Euphemia, Cecilia, Sotheris,
<hraban. carm. 53.45>	Eugenia, Prisca, Monegundis, Praxidis, Afra,
<hraban. carm. 53.46>	     Christina, Brigida turbaque casta poli.
<hraban. carm. 53.47>	Caelicolae cuncti, sanctorum exercitus omnis,
<hraban. carm. 53.48>	     Hoc precibus agite, ut nos deus ipse iuvet,
<hraban. carm. 53.49>	Expurget miserans, exaltet, diligat, ornet,
<hraban. carm. 53.50>	     Inlaesos servet, protegat atque regat.
<hraban. carm. 53.51>	Det pacem veram, det plenum munus amoris,
<hraban. carm. 53.52>	     Actus det placidos spemque fidemque bonam.
<hraban. carm. 53.53>	Virtutum copiam tribuat mentemque benignam,
<hraban. carm. 53.54>	     Et carnem castam, tempus et omne bonum,
<hraban. carm. 53.55>	Det victum, vestem, fidos det semper amicos,
<hraban. carm. 53.56>	     Atque hostes cunctos arceat ipse procul,
<hraban. carm. 53.57>	Famem depellat, morbos simul auferat omnes,
<hraban. carm. 53.58>	     Conterat et longe daemonis insidias.
<hraban. carm. 53.59>	Curramus laeti, ut capiamus regna beata,
<hraban. carm. 53.60>	     Cum Christo sursum semper in arce poli.
<hraban. carm. 53.61>	Agnus sancte dei, qui tollis crimina mundi,
<hraban. carm. 53.62>	     Semper in aeternum tu miserere tuis.
<hraban. carm. 53.63>	Tu nos, Christe, audi, tu exaudi, Christe precamur,
<hraban. carm. 53.64>	     Te sequimur, Christe, te volumus, cupimus.
<hraban. carm. 53.65>	O domine, salva, quia vitam quaerimus abs te,
<hraban. carm. 53.66>	     Redde tuum vultum, sic erit atque satis.
<hraban. carm. 53.67>	Tu quoniam virtus, tu vita es, Christe perennis,
<hraban. carm. 53.68>	     Tu, Christe, eleison, tu, kyrie, eleison.

<hraban. carm. 54.1>	Virtutum species primum prudentia pandit,
<hraban. carm. 54.2>	     Haec recolit cuncta, dictat honesta bona.
<hraban. carm. 54.3>	Iustitia et pietas par pactum servat et omne
<hraban. carm. 54.4>	     Iudicium ritu ordinat ipsa suo.
<hraban. carm. 54.5>	Fortiter adversa virtus patientia suffert,
<hraban. carm. 54.6>	     Victrix confidens tristia cuncta fugat.
<hraban. carm. 54.7>	Temperat ergo bene iam cuncta modestia virtus,
<hraban. carm. 54.8>	     Et clemens placide iura superna dabit.

<hraban. carm. 55.1.1>	Martyribus sanctis honor extat maximus orbe,
<hraban. carm. 55.1.2>	     Nomine pro Christi qui meruere mori.
<hraban. carm. 55.1.3>	Excellens inter quos gaudet Sergius almus,
<hraban. carm. 55.1.4>	     Qui cum fratre Bacho supplicia arcta luit.
<hraban. carm. 55.1.5>	Romulea ex urbe hos praesul Otgarius ambos
<hraban. carm. 55.1.6>	     Advexit, tantum Sergium et hic posuit.

<hraban. carm. 55.2.1>	Hanc thecam tibimet, Sergi, sanctissime martyr,
<hraban. carm. 55.2.2>	     Hrabanus fecit, servulus ipse dei,
<hraban. carm. 55.2.3>	Ex parvo sumptu, devoto sed tamen actu,
<hraban. carm. 55.2.4>	     Temet patronum quaerit et esse suum.
<hraban. carm. 55.2.5>	Delicti ei veniam poscas et dona quietis
<hraban. carm. 55.2.6>	     Indigno miserans reddat ut omnipotens.

<hraban. carm. 55.3.1>	Quisquis dona velit rite impetrare tonantis,
<hraban. carm. 55.3.2>	     Supplex poscat opem hic, martyrum et auxilium.

<hraban. carm. 55.4.1>	Otgarius coepit, Hrabanus rite peregit,
<hraban. carm. 55.4.2>	     Ciborii hanc arcem, Christe, tui famuli.
<hraban. carm. 55.4.3>	His tu mercedem tribuas in arce benignus,
<hraban. carm. 55.4.4>	     Et requiem aeternam, omnipotens dominus.
<hraban. carm. 55.4.5>	Praesul Martinus, martyr et Sergius almus,
<hraban. carm. 55.4.6>	     Hos sacris meritis atque iuvant precibus,
<hraban. carm. 55.4.7>	Peccati ut veniam accipiant ac munera lucis
<hraban. carm. 55.4.8>	     Gaudia cum sanctis regna beata simul.

<hraban. carm. 55.5.1>	Hic deus est Christus dominus qui regnat ubique,
<hraban. carm. 55.5.2>	     Et cruce confixus noxia vincla rupit.

<hraban. carm. 56.1>	Pontifices isti hanc sedem rite tenebant,
<hraban. carm. 56.2>	     Postquam hunc Hunni diripuere locum,
<hraban. carm. 56.3>	Sed numerum annorum certum, quo quisque tegebat
<hraban. carm. 56.4>	     Ecclesiam, nusquam reperire haud potui.
<hraban. carm. 56.5>	Ast postquam summus praesul Bonifacius istic
<hraban. carm. 56.6>	     Ex Roma est missus rector ubique pius,
<hraban. carm. 56.7>	Isti post ipsum hanc sedem iure regebant
<hraban. carm. 56.8>	     Ordine pontificis officioque simul.

<hraban. carm. 57.1>	Postquam martyrium explevit Bonifacius almus,
<hraban. carm. 57.2>	     Martyr et antistes, aethera celsa petens,
<hraban. carm. 57.3>	De Fresia huc vectus cum theca hac rite locatus,
<hraban. carm. 57.4>	     Sanguinis hic partem liquerat hinc abiens.
<hraban. carm. 57.5>	Desuper hunc tumulum Hrabanus condere iussit
<hraban. carm. 57.6>	     Ad laudem sancti exiguus famulus,
<hraban. carm. 57.7>	Indignus praesul, vernaculus attamen huius,
<hraban. carm. 57.8>	     Pro quo tu, lector, funde preces domino.

<hraban. carm. 58.1>	Hanc aulam precibus Michael archangelus ornat,
<hraban. carm. 58.2>	     Martinus praesul adiuvat et meritis.
<hraban. carm. 58.3>	Scriptor euangelii, Marcus, Bonifacius atque,
<hraban. carm. 58.4>	     Agnes et virgo hic vota deo referunt.

<hraban. carm. 59.1>	Hinc pius ecce domum salvator consecrat orbis,
<hraban. carm. 59.2>	     Hanc baptista dei vindicat atque sibi.
<hraban. carm. 59.3>	Hoc altare Petrus, Bonifacius et Kilianus,
<hraban. carm. 59.4>	     Exornant meritis, laudibus atque suis.
<hraban. carm. 59.5>	Hicque Valentinus martyr Dionysius atque
<hraban. carm. 59.6>	     Assistunt precibus, hicque Sebastianus.
<hraban. carm. 59.7>	Martinus praesul, Ambrosius atque sacerdos,
<hraban. carm. 59.8>	     Hanc aram servant, sanctus et Hilarius.
<hraban. carm. 59.9>	Virgo Maria dei genitrix hic cerne precantes,
<hraban. carm. 59.10>	     Martyr Agatha dei et Petronella simul.
<hraban. carm. 59.11>	Cor tibi sit mundum, sacra cum libamina tractas,
<hraban. carm. 59.12>	     Sacrificans puras offer et ipse preces.
<hraban. carm. 59.13>	Hostia fit laudis semper gratissima Christo,
<hraban. carm. 59.14>	     Cor quoque contritum respicit omnipotens.

<hraban. carm. 60.1>	Scriptor euangelii dilectus rite Iohannes,
<hraban. carm. 60.2>	     Cum Luca hanc aulam consecrat en socio.
<hraban. carm. 60.3>	Imbuit hanc aram Cornelius ac Cyprianus,
<hraban. carm. 60.4>	     Ipse Bonifacius atque Dionysius.
<hraban. carm. 60.5>	Hic precibus adstat Vincentius et Cyriacus,
<hraban. carm. 60.6>	     Cumque Valentino Rusticus adstat ovans.
<hraban. carm. 60.7>	Gorgonius martyr, Pancratius ipse, Naborque,
<hraban. carm. 60.8>	     Adsistunt precibus hicque Sebastianus.
<hraban. carm. 60.9>	Hoc altare Petrus, Andreas, Paulus et ipse,
<hraban. carm. 60.10>	     Exornant meritis atque sacris precibus.
<hraban. carm. 60.11>	Cum quibus hic gaudens Martinus praesul ovando
<hraban. carm. 60.12>	     Adsistit votis sanctus et Hilarius.
<hraban. carm. 60.13>	Virgo Maria dei genitrix intacta tonantis,
<hraban. carm. 60.14>	     Hic praesens adsis ipsa tuis famulis.
<hraban. carm. 60.15>	Lucia, Cecilia atque Agnes et martyr Agatha,
<hraban. carm. 60.16>	     Adsint hic tecum nosque iuvent precibus.

<hraban. carm. 61.1.1 >	Omnibus est locuples, qui rebus abundat honestis,
<hraban. carm. 61.1.2 >	     Cui superas Christus divitias tribuit.
<hraban. carm. 61.1.3 >	Flecte genu, qui intras, Christum tu et pronus adora,
<hraban. carm. 61.1.4 >	     Cuius imago super picta colore micat.
<hraban. carm. 61.1.5 >	Lux, via, vita, salus, sit merces omnibus istic,
<hraban. carm. 61.1.6 >	     Qui Christo reddunt debita vota pie.
<hraban. carm. 61.1.7 >	En una templum domino hic parte ministro,
<hraban. carm. 61.1.8 >	     Devotis aliam reddo domum famulis.
<hraban. carm. 61.1.9 >	Quam dulce et gratum est, fratres perpendite cuncti,
<hraban. carm. 61.1.10>	Stare choro, et placidis caelestia psallere verbis!

<hraban. carm. 61.2.1>	Gratia clave aperit, quae clausa prophetia condit.
<hraban. carm. 61.2.2>	Quae lex significat, et quae hagiographa figurat
<hraban. carm. 61.2.3>	Psallite vos, pueri laeti, et benedicite Christo,
<hraban. carm. 61.2.4>	     Ipse dabit vobis praemia laeta polo.

<hraban. carm. 62.1.1>	Vexillum domini qui vicit Tartara Christi.
<hraban. carm. 62.1.2>	     En rubet hic pictum luce micando nova.
<hraban. carm. 62.1.3>	Quisquis hanc cernis laetus tu dicito Christo:
<hraban. carm. 62.1.4>	     Semper in aeternum gloria magna deo.

<hraban. carm. 62.2.1>	Crux veneranda dei solis haec fulget ab ortu,
<hraban. carm. 62.2.2>	Mitigat haec Austri minitantia flabra procellas.
<hraban. carm. 62.2.3>	Haec Zephyri nimbos et flumina pellit ab aede,
<hraban. carm. 62.2.4>	Haec Boreae gelidos compescit frigora flatus.
<hraban. carm. 62.2.5>	Christe pius dominus, visum cor dirige dextra,
<hraban. carm. 62.2.6>	     Verba deus famulo redde probata tuo.

<hraban. carm. 63.1>	Haec plaga martyribus decoratur namque beatis,
<hraban. carm. 63.2>	Haec confessorum spoliis pars rite refulget.
<hraban. carm. 63.3>	Hac praeco et sancti numerantur parte prophetae,
<hraban. carm. 63.4>	Virginibus sacris hic praestat virgo Maria.
<hraban. carm. 63.5>	Omnibus hic sanctis digni celebrantur honores
<hraban. carm. 63.6>	     Omnibus hanc aram Hraban et ipse dedit.

<hraban. carm. 64.1.1>	Crux micat alma dei, divino munere plena,
<hraban. carm. 64.1.2>	     Sanguine quam Christus consecrat ipse suo.
<hraban. carm. 64.1.3>	Quam precor adstantes cuncti cunctique sedentes,
<hraban. carm. 64.1.4>	     Condigna laude semper amate piam.

<hraban. carm. 64.2.1>	Qui cruce confixus praestavit dona salutis,
<hraban. carm. 64.2.2>	     Vos corde et carne protegat atque regat.
<hraban. carm. 64.2.3>	Consilium prudens tribuat atque utile verbum,
<hraban. carm. 64.2.4>	     Actum pacificum, tempus et omne bonum.

<hraban. carm. 64.3.1>	Qui cruce confixus renovavit sanguine mundum,
<hraban. carm. 64.3.2>	     Per crucis hoc signum hanc dicet ipse domum.

<hraban. carm. 64.4.1>	Crux haec sancta dei consignet munera mensae,
<hraban. carm. 64.4.2>	     Divino dono pocula cum dapibus.
<hraban. carm. 64.4.3>	Et pater ipse sedens expenso munere largus
<hraban. carm. 64.4.4>	     Sis inopi, semper hospitis esto memor.

<hraban. carm. 64.5.1>	En crux alma dei venerando fulget amictu,
<hraban. carm. 64.5.2>	     Quae salvatoris tincta cruore fuit.
<hraban. carm. 64.5.3>	Hanc, precor, orate submissi, dicite laudes,
<hraban. carm. 64.5.4>	     A Christo domino poscite lucis opem.

<hraban. carm. 65.1>	Crux quoque certa salus mundi et concessio regni est
<hraban. carm. 65.2>	     Perpetuam vitam conferet ipsa piis.
<hraban. carm. 65.3>	Nam crucis hoc signum Gundramnus iusserat esse,
<hraban. carm. 65.4>	     Cui deus omnipotens praemia laeta paret.

<hraban. carm. 66.1.1>	Angelicis alis haec arca tegatur ubique,
<hraban. carm. 66.1.2>	Ecce beata cohors agnum circumdat honeste.
<hraban. carm. 66.1.3>	     Et praeco, et mater, sors et apostolica.

<hraban. carm. 66.2.1>	Quos vetus atque nova habuit lex ecce piorum,
<hraban. carm. 66.2.2>	Hic patrum spolia nostra pie viscera condunt.

<hraban. carm. 66.3.1>	Martyris hic almi pie condita membra quiescunt,
<hraban. carm. 66.3.2>	     Quae Christus signis glorificare cupit,
<hraban. carm. 66.3.3>	Hic claudis gressus, lumen hic redditur orbo,
<hraban. carm. 66.3.4>	     Infirmus curam, sons capit et veniam.

<hraban. carm. 67.1>	Coetus apostolicus pariter cum principe Petro,
<hraban. carm. 67.2>	     Hoc altare tenens ecclesiam dedicat.
<hraban. carm. 67.3>	Ipse sibi commissum pastor servet ovile,
<hraban. carm. 67.4>	     Protegat atque regat, collocet atque polo.

<hraban. carm. 68.1>	Permenius praesul Christi confessor et ipse,
<hraban. carm. 68.2>	     Hanc aedem inhabitat, consecrat atque locum.
<hraban. carm. 68.3>	Qui propter Christum praesentia gaudia mundi
<hraban. carm. 68.4>	     Spernens, pauperiem elegit atque sibi.
<hraban. carm. 68.5>	Deseruit patriam, gentem simul atque propinquos,
<hraban. carm. 68.6>	     Ac peregrina petens aethera promeruit.
<hraban. carm. 68.7>	Gentem hic Francorum quaesivit dogmate claro,
<hraban. carm. 68.8>	     Plurima construxit et loca sancta deo.
<hraban. carm. 68.9>	Hic quoque nunc pausat deponens corporis artus,
<hraban. carm. 68.10>	     Atque anima sursum regna beata tenet.
<hraban. carm. 68.11>	Adiuvat et quosque, qui digne caelestia quaerunt,
<hraban. carm. 68.12>	     Riteque conservat ipse suos famulos.

<hraban. carm. 69.1.1>	Crux ovat orbis honor, Christi victoria clara,
<hraban. carm. 69.1.2>	     Gloria sanctorum, palma, decus fidei.

<hraban. carm. 69.2.1>	Hic sal et corpus, sanctorum hic pignora sacra,
<hraban. carm. 69.2.2>	Exorcismi, oleum, medicina, hic chrisma salutis.

<hraban. carm. 70.1.1>	Martyris ergo sacri dudum huc transtulit ossa
<hraban. carm. 70.1.2>	     Ferrutii Lullus praesul et urbis honor.
<hraban. carm. 70.1.3>	Riculfus post haec, Haistulfus praesul et ipse,
<hraban. carm. 70.1.4>	     Amplificant aulam, aedificant tumulum.
<hraban. carm. 70.1.5>	Quorum successor vilis Hrabanus ad instar
<hraban. carm. 70.1.6>	     Maiorum hanc arcam condidit et titulum.

<hraban. carm. 70.2.1>	Grandis honor Christi cultoribus extat ubique.
<hraban. carm. 70.2.2>	     Maxime qui pro ipso iam posuere animam.
<hraban. carm. 70.2.3>	Horum nam unus erat Ferrutius almus et aptus
<hraban. carm. 70.2.4>	     Martyr, cum Albano testificans socio,
<hraban. carm. 70.2.5>	Praemia quis Christus tribuit pro sanguine fuso
<hraban. carm. 70.2.6>	     Aeternam vitam et regna superna poli.
<hraban. carm. 70.2.7>	Edidit hos versus Hrabanus, coactus amore
<hraban. carm. 70.2.8>	     Sanctorum, omnipotens cui miserere deus.

<hraban. carm. 71.1>	Presbyter egregius simul et confessor honestus
<hraban. carm. 71.2>	     Istic Iustinus pausat honorifice,
<hraban. carm. 71.3>	Quem Otgarius praesul Romana asscivit ab urbe et
<hraban. carm. 71.4>	     Ecclesiam aedificans ossa sacra hic posuit.
<hraban. carm. 71.5>	Iste quidem sanctus quamquam non sanguine fuso
<hraban. carm. 71.6>	     Carne esset martyr, mente tamen fuerat,
<hraban. carm. 71.7>	Corpora sanctorum, qui sunt pro nomine Christi
<hraban. carm. 71.8>	     Carne trucidati, condidit et tumulo.
<hraban. carm. 71.9>	Hinc laudem in terra meruit, atque insuper arce
<hraban. carm. 71.10>	     Caelorum vitam et regna beata simul.
<hraban. carm. 71.11>	Hos ego Hrabanus versus feci, et precor ut me
<hraban. carm. 71.12>	     Commendes, lector, tu precibus domino.

<hraban. carm. 72.1>	En arca haec claustro custodit maxime capsam,
<hraban. carm. 72.2>	     Quae salvatoris pollet honore pio.
<hraban. carm. 72.3>	Virginis hic matris conduntur munera sacra,
<hraban. carm. 72.4>	     Quae dominum mundi edidit ex utero.
<hraban. carm. 72.5>	Martinus praesul, simul hic Sabaque eremita,
<hraban. carm. 72.6>	     Princeps et Petrus, pariter martyrque Emerammus.
<hraban. carm. 72.7>	En Iesu Christi picta consistit imago,
<hraban. carm. 72.8>	     In capsae gremio quattuor et procerum.
<hraban. carm. 72.9>	Petrus cum Paulo, sanctissima virgo Maria,
<hraban. carm. 72.10>	     Et Michael princeps recte tenent latera.
<hraban. carm. 72.11>	Hoc opus, hoc etenim iussu confecit Isanbert,
<hraban. carm. 72.12>	     Hoc Rodulph pictor arte manuque dedit.
<hraban. carm. 72.13>	Ambobus Christus regna tu redde polorum,
<hraban. carm. 72.14>	     Hoc, omnes sancti, poscite vos precibus.

<hraban. carm. 73.1.1 >	Hanc thecam ad laudem Christi sic condere iussit
<hraban. carm. 73.1.2 >	     Hrabanus praesul, servus et ipse dei,
<hraban. carm. 73.1.3 >	In quo et euangelium sanctum gestetur honeste,
<hraban. carm. 73.1.4 >	     Quando lecturus hoc diaconus erit.

<hraban. carm. 73.2.1>	Presbyter et martyr Christi Theodule, precamur,
<hraban. carm. 73.2.2>	     Qui in caelis gaudes cum sociis pariter,
<hraban. carm. 73.2.3>	Artifici ut veniam poscas et dona salutis,
<hraban. carm. 73.2.4>	     Gratia quod Christi salvet eum arce poli.

<hraban. carm. 74.1.1>	Hanc aulam dominus salvator consecrat ipse.
<hraban. carm. 74.1.2>	     Cuius haec ara pignora sacra tenet.
<hraban. carm. 74.1.3>	Sanctus Alexander papa hic, Urbanus et almus.
<hraban. carm. 74.1.4>	     Cornelius, Syxtus sacra locant spolia.
<hraban. carm. 74.1.5>	Hos, Theodule sacer martyr et presbyter alme,
<hraban. carm. 74.1.6>	     Iuxta tuum corpus hic habeas socios,
<hraban. carm. 74.1.7>	Qui populum iuvent precibus, placentque tonantem,
<hraban. carm. 74.1.8>	     Ut famulos semper protegat ipse suos.

<hraban. carm. 74.2.1>	Principe cum Petro hanc aram Pauloque magistro,
<hraban. carm. 74.2.2>	     Andrea et Iacob coetus apostolicus
<hraban. carm. 74.2.3>	Ornat, amat multum meritis conservat et almis,
<hraban. carm. 74.2.4>	     Devotisque adstat hic precibus populi.

<hraban. carm. 74.3.1>	Alma dei genitrix, sanctissima virgo Maria,
<hraban. carm. 74.3.2>	     Hoc altare tene atque iuvato prece,
<hraban. carm. 74.3.3>	Quod tibi virginibusque erectum constat et optat,
<hraban. carm. 74.3.4>	     Semper ut adsitis hic precibus populi.
<hraban. carm. 74.3.5>	Cecilia hic maneat, virgo Agnes, martyr Agatha,
<hraban. carm. 74.3.6>	     Lioba et Anastasia ac Iuliana simul.

<hraban. carm. 74.4.1>	Praecursor domini, sacer et baptista Iohannes,
<hraban. carm. 74.4.2>	     Sanctus Callistus et Fabianus ovant.
<hraban. carm. 74.4.3>	Quos tu, Christe deus, facias nos rite iuvare
<hraban. carm. 74.4.4>	     Cum precibus sacris atque bonis meritis.

<hraban. carm. 74.5.1>	Martinus praesul, Britius confessor et almus
<hraban. carm. 74.5.2>	     Sanctus Germanus Remigiusque pius,
<hraban. carm. 74.5.3>	Gregorius papa hic, sanctus Benedictus et abbas,
<hraban. carm. 74.5.4>	     Ornant hanc aram atque iuvant precibus.

<hraban. carm. 75.1>	Hanc aedem sacram Michael archangelus ornat,
<hraban. carm. 75.2>	     Protegit et servat, adiuvat atque piat.
<hraban. carm. 75.3>	Hic Leo papa manet, hic Marcellinus et almus,
<hraban. carm. 75.4>	     Praxis et Eugenia hic aderunt precibus.
<hraban. carm. 75.5>	Ecce Dionysius, martyr Laurentius atque,
<hraban. carm. 75.6>	     Vitus et Albanus hunc titulum retinent.
<hraban. carm. 75.7>	Hunc ornat meritis martyr Bonifacius almus,
<hraban. carm. 75.8>	     Cum precibus sacris huncque Sebastianus.
<hraban. carm. 75.9>	Quattuor ergo viri scriptores rite probati,
<hraban. carm. 75.10>	     Sancti euangelii haec loca sancta tenent.

<hraban. carm. 76.1>	Corpora sanctorum pro Christi nomine passi,
<hraban. carm. 76.2>	     Qui luxum mundi spernere consuerant,
<hraban. carm. 76.3>	Pluribus ecce locis venerantur rite sepulta,
<hraban. carm. 76.4>	     Ipsi aderunt parti sat precibus populi.
<hraban. carm. 76.5>	Quorum praecipuus Theodulus martyr et almus,
<hraban. carm. 76.6>	     Papa cum Alexandro passus in Italia.
<hraban. carm. 76.7>	Huc Caroli asscitus studio atque adductus ab urbe
<hraban. carm. 76.8>	     Romana, hic multis pausat ad auxilium.
<hraban. carm. 76.9>	Sed vario eventu consumpsit flamma nefanda
<hraban. carm. 76.10>	     Domata haec cuncta, tegmen et ecclesiae:
<hraban. carm. 76.11>	Per pluresque annos combustus mansit inepte
<hraban. carm. 76.12>	     Hic locus, et nullus iam reparavit eum;
<hraban. carm. 76.13>	Indignus donec, Christi compunctus amore,
<hraban. carm. 76.14>	     Hrabanus praesul hunc renovandum adiit.
<hraban. carm. 76.15>	Qui ecclesiae hanc aedem sollers renovavit et aram
<hraban. carm. 76.16>	     Construxit, sancti corpus et huc retulit.

<hraban. carm. 77.1.1>	Haec domus alma dei sacrata est nomine Christi,
<hraban. carm. 77.1.2>	     Cuius relliquias ara dicata tenet.
<hraban. carm. 77.1.3>	Praesepis hic pars est, et portio sancta sepulcri,
<hraban. carm. 77.1.4>	     Montis Oliveti mensaque grata manet.
<hraban. carm. 77.1.5>	Discipulus domini Thomas, Simonque Zelotes
<hraban. carm. 77.1.6>	     Cum Iuda Iacobi sacra locant spolia hic.
<hraban. carm. 77.1.7>	Scriptor euangelii Marcus, Bonifacius atque,
<hraban. carm. 77.1.8>	     Syxtus et Albanus, Ferrutiusque manent.
<hraban. carm. 77.1.9>	Landebertus amor, Pancratius atque Georgius,
<hraban. carm. 77.1.10>	     Cum Valentino ecce aderunt socio.

<hraban. carm. 77.2.1>	Hoc altare Petrus princeps Paulusque magister
<hraban. carm. 77.2.2>	     Cum sancto Andrea rite iuvant meritis.
<hraban. carm. 77.2.3>	Hic Clemens pastor, Marcellus papa beatus,
<hraban. carm. 77.2.4>	     Sanctus Alexander, atque Callistus ovant
<hraban. carm. 77.2.5>	Inclytus Urbanus, Sylvester ac Fabianus
<hraban. carm. 77.2.6>	     Pontifices vota hic pia suscipiunt.

<hraban. carm. 77.3.1>	Hoc altare tenet Stephanus, Laurentius atque,
<hraban. carm. 77.3.2>	     Levitae officio martyrioque sacri.
<hraban. carm. 77.3.3>	Agapitus pariter et Felicissimus almus
<hraban. carm. 77.3.4>	     Hunc titulum retinent atque dicant meritis.
<hraban. carm. 77.3.5>	Hic ovat et Zenon, Vincentius ambo ministri
<hraban. carm. 77.3.6>	     Qui fuerant Christi, nunc et in arce manent.

<hraban. carm. 77.4.1>	Martyrio insignes Venantius atque Quirinus,
<hraban. carm. 77.4.2>	     Pontifices clari hunc titulum retinent.
<hraban. carm. 77.4.3>	Sanctus Alexander, Cornelius atque beatus
<hraban. carm. 77.4.4>	     Rectores summi sedis apostolicae.
<hraban. carm. 77.4.5>	Hic Isidorus ovat, praesul Theodulus et almus,
<hraban. carm. 77.4.6>	     Qui Christi testis clarus in orbe fuit.
<hraban. carm. 77.4.7>	Maximus Hippolytus, Victor et Candidus ipse,
<hraban. carm. 77.4.8>	     Cum quater hic denis martyribus aderunt.

<hraban. carm. 77.5.1>	Virgo dei genitrix hanc aram tu ipsa dicato,
<hraban. carm. 77.5.2>	     Hic tecum maneat virgineusque chorus.
<hraban. carm. 77.5.3>	Agnes, Cecilia, Iuliana et martyr Agatha,
<hraban. carm. 77.5.4>	     Euphemia, Eutropia atque Pudentiana.
<hraban. carm. 77.5.5>	Rufina, Prisca, Emeritaque, et Lioba beata,
<hraban. carm. 77.5.6>	     Hic adstent votis Brigida et Eugenia.

<hraban. carm. 77.6.1>	O Benedicte pater, monachorum maxime pastor,
<hraban. carm. 77.6.2>	     Hoc altare iuva rite tuis precibus.
<hraban. carm. 77.6.3>	Cuthbertus praesul, Arnulfus episcopus almus,
<hraban. carm. 77.6.4>	     Hic adsint tecum nosque iuvent meritis.
<hraban. carm. 77.6.5>	Felix Iustinus, Goar et presbyter almus,
<hraban. carm. 77.6.6>	     Cum Fortunato hoc simul et faciant.

<hraban. carm. 77.7.1>	Hoc altare tenet Gervasius atque Prothasius,
<hraban. carm. 77.7.2>	     Martyrio insignes sicque Sebastianus.
<hraban. carm. 77.7.3>	Vitus, Sinizius, Cosmas simul et Damianus.
<hraban. carm. 77.7.4>	     Gordianus pariter atque Epimachus amant.
<hraban. carm. 77.7.5>	Sergius et Bacchus, Prothus simul atque Hyacinthus.
<hraban. carm. 77.7.6>	     Sanctus Nazarius martyr et ipse pius.

<hraban. carm. 77.8.1>	Pars crucis hic domini est, qua Christus saecla beavit,
<hraban. carm. 77.8.2>	     Portio sudarii chlamydis atque sacrae.
<hraban. carm. 77.8.3>	Papa en Gregorius Martinus praesul et almus,
<hraban. carm. 77.8.4>	     Ambrosius doctor atque Medardus ovant.
<hraban. carm. 77.8.5>	Maximinus adest, Germanus, hicque Remigius
<hraban. carm. 77.8.6>	     Virgine cum insigni et martyre Anastasia.

<hraban. carm. 77.9.1>	Hic praeco insignis Christi et baptista Iohannes,
<hraban. carm. 77.9.2>	     Scriptor euangelii atque Iohannes ovat.
<hraban. carm. 77.9.3>	Hicque Dionysius, Chylianus martyr et almus
<hraban. carm. 77.9.4>	     Adstantes orant cum sociis pariter.
<hraban. carm. 77.9.5>	Marcellinus adest martyr, et Petrus honestus,
<hraban. carm. 77.9.6>	     Nereus, Achilles, Priscaque et ipse Aquila.
<hraban. carm. 77.9.7>	Romano Marcus, Crispino Crispinianus,
<hraban. carm. 77.9.8>	     Adiuncti adsistunt ecce sacris precibus.
<hraban. carm. 77.9.9>	Ecce Tiburtius hic praesens cum Valeriano
<hraban. carm. 77.9.10>	     Caesarioque simul vota pia accipiunt.
<hraban. carm. 77.9.11>	Quapropter moneo cunctos, qui huc rite propinquant
<hraban. carm. 77.9.12>	     Orandi causa, ut mente proba hoc faciant.

<hraban. carm. 78.1.1>	Hoc altare dicat Christi vere ecce sepulcrum
<hraban. carm. 78.1.2>	     Virginis et matris relliquiaeque iuvant.
<hraban. carm. 78.1.3>	Scriptor euangelii Marcus, Bonifacius atque
<hraban. carm. 78.1.4>	     Martyr et Albanus suscipiuntque preces.
				
<hraban. carm. 78.2.1>	Hic Stephanus martyr, martyr Laurentius aeque
<hraban. carm. 78.2.2>	     Sacra locant spolia atque aram retinent.
<hraban. carm. 78.2.3>	Sanctus Alexander, Urbanus papa beatus,
<hraban. carm. 78.2.4>	     Severus praesul mixta locant spolia.
				
<hraban. carm. 78.3.1>	Hanc aram Fabianus habet sanctissimus ecce
<hraban. carm. 78.3.2>	     Cum Marcellino atque Petro sociis.
<hraban. carm. 78.3.3>	Hic ovat Agapitus martyr Felicissimus atque
<hraban. carm. 78.3.4>	     Sancta Felicitas, martyr et ipsa sacra.
				
<hraban. carm. 78.4.1>	Alma crucis Iesu hic portio condita Christi est,
<hraban. carm. 78.4.2>	     Quo ascendit caelum, pars simul atque loci.
<hraban. carm. 78.4.3>	Principis hic Petri, Andreae fratris et huius
<hraban. carm. 78.4.4>	     Multorum ad vitam pignora sacra manent.
<hraban. carm. 78.4.5>	Ecce Tiburtius hic fratre est cum Valeriano,
<hraban. carm. 78.4.6>	     Adstat Martinus et Benedictus ovans.
<hraban. carm. 78.4.7>	Cecilia hic martyr, Lioba et sanctissima virgo,
<hraban. carm. 78.4.8>	     Vota pia accipiunt atque deo referunt.

<hraban. carm. 79.1.1 >	Hoc altare tenet in domate rite Philippi
<hraban. carm. 79.1.2 >	     Relliquias sacras, lector honeste, lege.
<hraban. carm. 79.1.3 >	Hic mensae domini, hic portio sacra sepulcri est,
<hraban. carm. 79.1.4 >	     Hic Christi ascensus pars veneranda satis.
<hraban. carm. 79.1.5 >	Hic Michael princeps turmae caelestis honorem
<hraban. carm. 79.1.6 >	     Sortitur sancti atque viri pariter.
<hraban. carm. 79.1.7 >	Albanus martyr, Bonifacius almus et ipse
<hraban. carm. 79.1.8 >	     Cum Marcellino hic ovat atque Petro.
<hraban. carm. 79.1.9 >	Martinus praesul, Benedictus nobilis abbas,
<hraban. carm. 79.1.10>	     Gaudent orantes suscipiuntque preces.
<hraban. carm. 79.1.11>	Hic quicunque velis grata persolvere vota,
<hraban. carm. 79.1.12>	     Corde tuo mundo hoc, rogito, facias.
			   
<hraban. carm. 79.2.1>	Continet haec ara sanctorum pignora sacra,
<hraban. carm. 79.2.2>	     Et Christi domini munera valde pia.
<hraban. carm. 79.2.3>	Nam crucis hic pars est, qua Christus saecla beavit,
<hraban. carm. 79.2.4>	     Quo crucifixus erat Calvariaeque locus.
<hraban. carm. 79.2.5>	Praecursor domini manet hic, Cyriacus et almus,
<hraban. carm. 79.2.6>	     Martyr Fabianus et Cyprianus adest.
			   
<hraban. carm. 79.3.1>	Bis seni comites venerantur sorte beata
<hraban. carm. 79.3.2>	     Hic Iesu Christi, nosque iuvant precibus.
			   
<hraban. carm. 79.4.1>	Hic genitrix Christi veneratur sancta Maria,
<hraban. carm. 79.4.2>	     Virginibus sacris associata manet.
<hraban. carm. 79.4.3>	Hic Agnes martyr, Iuliana martyr et ipsa,
<hraban. carm. 79.4.4>	     Cecilia et Lioba, martyr Agatha simul.

<hraban. carm. 80.1.1>	Hoc templum domini sacratum est nomine Christi,
<hraban. carm. 80.1.2>	     Cuius hic dona condita rite micant.
<hraban. carm. 80.1.3>	Praesepis domini, mensae simul atque sepulcri
<hraban. carm. 80.1.4>	     Ascensusque sui portio sacra manet.
<hraban. carm. 80.1.5>	Princeps hic Petrus pollet, Paulusque magister,
<hraban. carm. 80.1.6>	     Insignesque viri martyrio rutilant.
<hraban. carm. 80.1.7>	Ecce Albanus adest martyr Bonifacius atque,
<hraban. carm. 80.1.8>	     Nomine pro Christi qui meruere mori.
<hraban. carm. 80.1.9>	Pontifices summi Martinus Remigiusque,
<hraban. carm. 80.1.10>	     Confessorque simul rite Philippus ovant.
				
<hraban. carm. 80.2.1>	En comites Christi bis seno munere clari
<hraban. carm. 80.2.2>	     Aram hanc iure dicant atque piant precibus,
				
<hraban. carm. 80.3.1>	Virgo Maria, dei genitrix, hoc ipsa dicato
<hraban. carm. 80.3.2>	     Altare, praesens atque iuvato prece:
<hraban. carm. 80.3.3>	Virgineusque chorus pariter laetetur et almus,
<hraban. carm. 80.3.4>	     Hic tecum gaudens adiuvet et meritis.
<hraban. carm. 80.3.5>	Cecilia virgo hic, Agnes et martyr Agatha,
<hraban. carm. 80.3.6>	     Lucia cum Lioba et Iuliana manent.
				
<hraban. carm. 80.4.1>	Pars crucis hic domini est, qui summus regnat in arce,
<hraban. carm. 80.4.2>	     Sanguine qui fuso saecla beavit ovans.
<hraban. carm. 80.4.3>	Hic Michael gaudet, simul et baptista Iohannes,
<hraban. carm. 80.4.4>	     Insignesque viri martyrio placiti.
<hraban. carm. 80.4.5>	Hic sanctus Stephanus, Fabianus cum Cyriaco
<hraban. carm. 80.4.6>	     Atque Sebastiano martyrio rutilant.
<hraban. carm. 80.4.7>	Hic Benedictus ovat, hic papa Gregorius adstat,
<hraban. carm. 80.4.8>	     Suscipiunt vota atque deo referunt.
				
<hraban. carm. 80.5.1>	Virgo Maria dei genitrix intacta tonantis
<hraban. carm. 80.5.2>	     Cum nato hanc aulam continet atque dicat.
<hraban. carm. 80.5.3>	Petrus et Andreas fratres, hic Paulus et almus
<hraban. carm. 80.5.4>	     Scriptor euangelii atque Iohannes ovat.
<hraban. carm. 80.5.5>	Hic praeco insignis simul et baptista Iohannes,
<hraban. carm. 80.5.6>	     Martinus praesul et Bonifacius est.
<hraban. carm. 80.5.7>	Levita hic Stephanus, Laurentius et Cyriacus
<hraban. carm. 80.5.8>	     Adsunt cum Albano atque Dionysio.
				
<hraban. carm. 80.6.1>	Sanctus Maximinus, Germanus, Gregoriusque,
<hraban. carm. 80.6.2>	     Pontifices clari hic Ferrutiusque manent.
<hraban. carm. 80.6.3>	Hic Agnes virgo pariter et martyr Agatha
<hraban. carm. 80.6.4>	     Assistunt votis atque piis precibus.
<hraban. carm. 80.6.5>	Hos inter sanctos Cosmae simul ac Damiani,
<hraban. carm. 80.6.6>	     Quorum hodie est festum, sacra manent spolia hic.
<hraban. carm. 80.6.7>	Ast tales socios, hic quorum membra quiescunt,
<hraban. carm. 80.6.8>	     Nempe tenent sancti martyrio placiti.
<hraban. carm. 80.6.9>	Unde rogo, ut tantos quaeratis rite patronos,
<hraban. carm. 80.6.10>	     Qui vobis placidum vultis habere deum.
				
<hraban. carm. 80.7.1>	Hoc altare dicant comites testesque tonantis
<hraban. carm. 80.7.2>	     Ornantes meritis atque sacris precibus,
<hraban. carm. 80.7.3>	Matthaeus et Simon, Thomas ac Bartholomaeus,
<hraban. carm. 80.7.4>	     Cornelius, Sixtus, Sergius atque Bachus.
				
<hraban. carm. 80.8.1>	Hanc confessores aram, castae et mulieres
<hraban. carm. 80.8.2>	     Consecrant precibus atque bonis meritis.
<hraban. carm. 80.8.3>	Hic Augustinus, Hieronymus Hilariusque est,
<hraban. carm. 80.8.4>	     Praxis, Cecilia, Lucia et Eugenia.
<hraban. carm. 80.8.5>	Hic Fabianus adest et hic sua pignora servat
<hraban. carm. 80.8.6>	     Antistes summus martyr et ipse sacer.
<hraban. carm. 80.8.7>	Cum quo sanctus ovat spoliaque hic alma recondit
<hraban. carm. 80.8.8>	     Vir virtute potens ipse Sebastianus.
				
<hraban. carm. 80.9.1>	Agnes nam virgo hanc aram dedicat alma,
<hraban. carm. 80.9.2>	     Agnum quae Christum sponsa dei sequitur.
<hraban. carm. 80.9.3>	Cum qua Cecilia martyr et sancta virago
<hraban. carm. 80.9.4>	     Assistit precibus rite iuvando piis.
				
<hraban. carm. 80.10.1>	En altare tenet hoc Marcellinus honeste
<hraban. carm. 80.10.2>	     Cum Petro socio consecrat et meritis.
<hraban. carm. 80.10.3>	Quos pariter Christus caelestem duxit ad arcem
<hraban. carm. 80.10.4>	     Claros martyrio actibus atque bonis.
<hraban. carm. 80.10.5>	Ecce locum insignem retinet hunc martyr Agatha
<hraban. carm. 80.10.6>	     Commendatque suis ipsa piis meritis.
<hraban. carm. 80.10.7>	Lucia quem virgo, Christi et dulcissima sponsa,
<hraban. carm. 80.10.8>	     Rite colit habitans adiuvat et precibus.
				
<hraban. carm. 80.11.1>	Expansis manibus sic totum amplectitur orbem
<hraban. carm. 80.11.2>	     In cruce confixus Christus in arce deus.
<hraban. carm. 80.11.3>	Extinxit mortem, confregit sceptra tyranni,
<hraban. carm. 80.11.4>	     Aeternam requiem reddidit ipse suis.

<hraban. carm. 81.1>	Inclyta sanctorum cum gloria crescit ubique
<hraban. carm. 81.2>	     Et meritum splendor fulget in orbe soli,
<hraban. carm. 81.3>	Asia magnificat Iacobum, Ausonia quoque Petrum,
<hraban. carm. 81.4>	     Iohannemque Ephesus, Africa Cyprianum:
<hraban. carm. 81.5>	Non minus exaltans celebrat Germania laudes
<hraban. carm. 81.6>	     Et Bonifacii opus martyris almificum.
<hraban. carm. 81.7>	Ordinat hunc Roma, mittitque Britannia mater
<hraban. carm. 81.8>	     Doctorem populis hoc decus ecclesiae,
<hraban. carm. 81.9>	Pontificem summum signorum fulmine clarum,
<hraban. carm. 81.10>	     Eloquio nitidum, moribus egregium.
<hraban. carm. 81.11>	Tanta prophetalis quem gratia fulcit honoris,
<hraban. carm. 81.12>	     Ventura ut multa retuleritque nova.
<hraban. carm. 81.13>	Quem Francus Fresoque simul Saxoque ministrum
<hraban. carm. 81.14>	     Aeternae vitae praedicat esse sibi.
<hraban. carm. 81.15>	Quamquam Fresonum gens moribus effera semper
<hraban. carm. 81.16>	     Martyris ergo manus sanguine polluerit,
<hraban. carm. 81.17>	Praedixit Christi sed vox verissima, quod nunc
<hraban. carm. 81.18>	     Cernitur impletum pluribus esse locis.
<hraban. carm. 81.19>	Quod terra moritur, frumentum plurima confert
<hraban. carm. 81.20>	     Semina, fructumque multiplicare studet:
<hraban. carm. 81.21>	Sicque sacerdotis domini laetissima crescit
<hraban. carm. 81.22>	     Paucis ex granis glorificanda seges.
<hraban. carm. 81.23>	Mortuus ecce modo, vivensque solebat ut ante,
<hraban. carm. 81.24>	     Lucratur Christo agmina multivaga.
<hraban. carm. 81.25>	Signa movent populos, cernunt magnalia caeci,
<hraban. carm. 81.26>	     Surdorumque sonus auribus ipse tonat.
<hraban. carm. 81.27>	Morborum fugiunt labes, furor impius atri
<hraban. carm. 81.28>	     Daemonis absistit martyris ex precibus.
<hraban. carm. 81.29>	Sicque tuum famulum Christus ditavit honore,
<hraban. carm. 81.30>	     Ut regnet caelo, imperet atque solo.
<hraban. carm. 81.31>	Multorum aeternas dominus dat crescere laudes,
<hraban. carm. 81.32>	     Quos fidei meritum fecerat esse sacros,
<hraban. carm. 81.33>	Sed merito ecclesiae laudantur in orbe magistri,
<hraban. carm. 81.34>	     Quos opus et verbum praeparat atque fides.
<hraban. carm. 81.35>	Ergo vir iste dei spernens mundana reliquit
<hraban. carm. 81.36>	     Pro Christo cuncta, qui meliora daret.
<hraban. carm. 81.37>	Centuplicemque metens fructum hic accipit amplum,
<hraban. carm. 81.38>	     Insuper aeternam possidet et requiem.
<hraban. carm. 81.39>	Dignus laude quidem est vitam sine crimine ducens,
<hraban. carm. 81.40>	     Qui aevi sic metas clauserat et numeros.
<hraban. carm. 81.41>	Accola iam domini saevum iam vicerat hostem,
<hraban. carm. 81.42>	     Cum Christo regnat accola iam domini.
<hraban. carm. 81.43>	Gaudia magna dei iam intravit laetus et ille
<hraban. carm. 81.44>	     Invitat nos ad gaudia magna dei.
<hraban. carm. 81.45>	Sanguine nempe suo requiem sibi comparat almam,
<hraban. carm. 81.46>	     Impetrat hanc nobis sanguine nempe suo.
<hraban. carm. 81.47>	Martyrio decorat quidquid Germania nutrit,
<hraban. carm. 81.48>	     Et proprio sobolem martyrio decorat.
<hraban. carm. 81.49>	O patria, o populus tanto ditata patrono,
<hraban. carm. 81.50>	     Per quem vita venit, o patria, o populus.
<hraban. carm. 81.51>	Dignaque quae fueras, o terque quaterque beata,
<hraban. carm. 81.52>	     Praesule hocque regi dignaque quae fueras.
<hraban. carm. 81.53>	Gloria digna deo, talem qui illum dedit esse,
<hraban. carm. 81.54>	     Quique dedit nobis, gloria magna deo.
<hraban. carm. 81.55>	Gloria magna deo semper per saecula cuncta,
<hraban. carm. 81.56>	     Dicamus omnes: gloria magna deo.

<hraban. carm. 82.1>	Claras laudes ac salubres, posco, fratres dicite,
<hraban. carm. 82.2>	Quas proferre cogit apte nunc sanctorum gloria.
<hraban. carm. 82.3>	O victores gloriosi his ovate laudibus.
<hraban. carm. 82.4>	Quot virtute regis almi fortes vidi martyres?
<hraban. carm. 82.5>	Marcellinus atque Petrus iam vicerunt saeculum.
<hraban. carm. 82.6>	O victores gloriosi his ovate laudibus.
<hraban. carm. 82.7>	Quos arx orbis et regina Roma quondam protulit,
<hraban. carm. 82.8>	Ipsa misit ad supernum regis Christi solium.
<hraban. carm. 82.9>	O victores gloriosi his ovate laudibus.
<hraban. carm. 82.10>	Exorcista Petrus extat, Marcellinus presbiter,
<hraban. carm. 82.11>	Plebem sacram convocantes ambo Christo praeparant.
<hraban. carm. 82.12>	O victores his ovate laudibus.
<hraban. carm. 82.13>	Verbo curant ac medelam aegris praebent artubus,
<hraban. carm. 82.14>	Ex insanis foras arcent vim horrendam daemonis.
<hraban. carm. 82.15>	O victores his ovate laudibus.
<hraban. carm. 82.16>	Qui torquentur caesi flagris, exarantur unguibus,
<hraban. carm. 82.17>	Vincti tetro hi catenis includuntur carcere.
<hraban. carm. 82.18>	O victores his ovate laudibus.
<hraban. carm. 82.19>	Nam in cippo Petrus arcto, Marcellinus crustulis
<hraban. carm. 82.20>	Fracti vitri decubando toto nudus corpore.
<hraban. carm. 82.21>	O victores his ovate laudibus.
<hraban. carm. 82.22>	Iudex ater quos Serenus certat poenis vincere,
<hraban. carm. 82.23>	Illi laudes valde dignas Christo regi personant.
<hraban. carm. 82.24>	O victores his ovate laudibus.
<hraban. carm. 82.25>	Qui de caelis misit ipsis mox solamen angeli,
<hraban. carm. 82.26>	Ut de vinclis liberati, quoquo vellent pergerent.
<hraban. carm. 82.27>	O victores his ovate laudibus.
<hraban. carm. 82.28>	Ipsi vero roborati, confortati martyres
<hraban. carm. 82.29>	Post Sereno iam parati praesentari festinant.
<hraban. carm. 82.30>	O victores his ovate laudibus.
<hraban. carm. 82.31>	Tunc Serenus turbulentus valde iratus praecipit,
<hraban. carm. 82.32>	Ut in silva tracti foras truncarentur candida.
<hraban. carm. 82.33>	O victores his ovate laudibus.
<hraban. carm. 82.34>	Quo profecti gratulantes celsa scandunt sidera,
<hraban. carm. 82.35>	Laudes illic sempiternas Christo dicunt principi.
<hraban. carm. 82.36>	O victores his ovate laudibus.
<hraban. carm. 82.37>	Hoc hymnista carmen offert pauper vobis, martyres,
<hraban. carm. 82.38>	Qualecunque sit tenere, servus vester obtulit.
<hraban. carm. 82.39>	O victores gloriosi his ovate laudibus.

<hraban. carm. 83.1>	Salvator mundi qui caeli sceptra gubernas,
<hraban. carm. 83.2>	     Imperio et dominans cuncta regis proprio.
<hraban. carm. 83.3>	Adsis propitius servorum atque annue votis,
<hraban. carm. 83.4>	     Tu miserans praesta quaeque rogant famuli.
<hraban. carm. 83.5>	Martyribusque tuis hoc addas iustus honore,
<hraban. carm. 83.6>	     Reddere quod possint munera larga suis.
<hraban. carm. 83.7>	Hos Christi testes Romana asscivit ab urbe
<hraban. carm. 83.8>	     Vir probus Ainhardus constituitque locum.
<hraban. carm. 83.9>	Cuius successor perfecta presbyter aula
<hraban. carm. 83.10>	     Ratlaicus sanctis condidit hunc titulum.
<hraban. carm. 83.11>	Quos tu, Christe deus, aeterna in saecula serva,
<hraban. carm. 83.12>	     Cumque tuis sanctis praemia redde poli his.

<hraban. carm. 84.1>	Qui intrastis templum, precibus qui implestis et ora,
<hraban. carm. 84.2>	     Discere non pigeat, quis tumulo hoc iaceat.
<hraban. carm. 84.3>	Praesulis Haistulfi sita sunt hoc membra sepulcro,
<hraban. carm. 84.4>	     Pontificale suum qui bene gessit opus;
<hraban. carm. 84.5>	Bis senis urbem hanc pastor qui rexerat annis,
<hraban. carm. 84.6>	     Dogma et apostolicum protulit ore, manu.
<hraban. carm. 84.7>	Iustitiae custos, rectus, patiensque, benignus,
<hraban. carm. 84.8>	     Fidus in eloquiis et pietate placens,
<hraban. carm. 84.9>	Lulli discipulus, successor rite Riculfi,
<hraban. carm. 84.10>	     Ambobus meritis non minor iste fuit.
<hraban. carm. 84.11>	Quis te, sancte pater, cum Christo nesciat esse?
<hraban. carm. 84.12>	     Splendida quem tecum vita fuisse probat.

<hraban. carm. 85.1>	Te peto, qui hoc templum ingrederis, ne noscere spernas,
<hraban. carm. 85.2>	     Quid locus hic habeat quidque tenens moneat.
<hraban. carm. 85.3>	Conditus ecce iacet tumulo vir nobilis isto,
<hraban. carm. 85.4>	     Einhardus nomen cui genitor dederat.
<hraban. carm. 85.5>	Ingenio hic prudens, probus actu atque ore facundus
<hraban. carm. 85.6>	     Extitit, ac multis arte fuit utilis.
<hraban. carm. 85.7>	Quem Carolus princeps propria nutrivit in aula,
<hraban. carm. 85.8>	     Per quem et confecit multa satis opera.
<hraban. carm. 85.9>	Nam horum sanctorum condigno functus honore,
<hraban. carm. 85.10>	     Exquirens Romae corpora duxit et huc:
<hraban. carm. 85.11>	Ut multis prosint precibus curaque medelae
<hraban. carm. 85.12>	     Ipsiusque animae regna poli tribuant.
<hraban. carm. 85.13>	Christe deus, hominum salvator, rector et auctor,
<hraban. carm. 85.14>	     Aeternam huic requiem da super astra pius.

<hraban. carm. 86.1.1>	Hic locus ecce tenet congestos rite sepulcris
<hraban. carm. 86.1.2>	     Cultorum cineres ac tegit ipse suos.
<hraban. carm. 86.1.3>	Nam Gundramnus adest illic et corpore subtus
<hraban. carm. 86.1.4>	     Sarcophago latitat, spiritus alta petit.
<hraban. carm. 86.1.5>	Pro quo, tu lector, digneris fundere Christo,
<hraban. carm. 86.1.6>	     Posco, preces domino, ut faveat famulo.
				
<hraban. carm. 86.2.1>	Coniunx namque huius Otdruda et nomine dicta
<hraban. carm. 86.2.2>	     Cespite contecta hic condita rite iacet.
<hraban. carm. 86.2.3>	Horum nempe datu Bonifacius obtinet istum
<hraban. carm. 86.2.4>	     Martyr rite locum, consecrat et domino.
<hraban. carm. 86.2.5>	Christe deus, hominum salvator, rector et auctor
<hraban. carm. 86.2.6>	     Aeternam in caelis da pius his requiem.

<hraban. carm. 87.1>	Qui intrasti templum pronusque hanc sistis ad aram,
<hraban. carm. 87.2>	     Non spernas, lector, hunc titulum legere.
<hraban. carm. 87.3>	Nam hic tibi mox pandit, tumulus sit cuius, et istic
<hraban. carm. 87.4>	     Otgarii nomen factaque clara dabit.
<hraban. carm. 87.5>	Pectore sub cuius regnans patientia victrix,
<hraban. carm. 87.6>	     Fluctibus in tantis anchora fixa fuit.
<hraban. carm. 87.7>	Felle carens, animo placidus, dulcedine pastus,
<hraban. carm. 87.8>	     Praesulis officium rite peregit ovans.
<hraban. carm. 87.9>	Quattuor hic lustra binos complevit et annos;
<hraban. carm. 87.10>	     Moxque, urguente die, raptus ab orbe fuit.
<hraban. carm. 87.11>	Hunc meliore via credo ad caelestia vectum,
<hraban. carm. 87.12>	     Non premit urna rogi, sed tenet aula poli.
<hraban. carm. 87.13>	Rex regum Christus huic laetus semper adesto;
<hraban. carm. 87.14>	     Et nobis clemens sis sine fine, deus.

<hraban. carm. 88.1>	Noscere quisque velit, tumulo hoc quis conditus exstet,
<hraban. carm. 88.2>	     Perlegat hunc titulum, omnia sicque sciet.
<hraban. carm. 88.3>	Ergo Walahfredus tumulatus sorte quiescit,
<hraban. carm. 88.4>	     Presbyter et monachus ingenio hic validus.
<hraban. carm. 88.5>	Abbas coenobii huius, custosque fidelis
<hraban. carm. 88.6>	     Hic fuerat caute dogmata sacra legens.
<hraban. carm. 88.7>	Nam docuit multos, metrorum iure peritus
<hraban. carm. 88.8>	     Dictavit versus, prosa facundus erat.
<hraban. carm. 88.9>	Invitans instanter oves ad pascua regis,
<hraban. carm. 88.10>	     Distribuit dulcem fratribus ore salem.
<hraban. carm. 88.11>	Moribus ipse probus virtutum exempla reliquit,
<hraban. carm. 88.12>	     Discipulis pastor, plebis et almus amor.
<hraban. carm. 88.13>	Mors fera sed iuvenem hinc rapuit, damnumque ferebat
<hraban. carm. 88.14>	     Multis, sed Christus hunc tulit ad superos.
<hraban. carm. 88.15>	Quisquis hunc titulum recitas, pro hoc, posco, fideles
<hraban. carm. 88.16>	     Funde preces Christo, sicque places domino.

<hraban. carm. 89.1>	Ingrediens quisquis hanc aedem rite revisas,
<hraban. carm. 89.2>	     Noscere te libeat, quid tumulo hoc lateat.
<hraban. carm. 89.3>	Faemina hic pausat augusta et nobilis ortu,
<hraban. carm. 89.4>	     Irmingarda cui nomen erat deditum.
<hraban. carm. 89.5>	Quae hoc opus incipiens hic aulam condere iussit
<hraban. carm. 89.6>	     Ad Christi laudem atque sui requiem.
<hraban. carm. 89.7>	Nam pia relliquias sanctorum ex urbe receptans
<hraban. carm. 89.8>	     Romana, huc vexit hicque locavit eas,
<hraban. carm. 89.9>	Ipsorum meritis caperet ut gaudia vitae,
<hraban. carm. 89.10>	     Delicti ac veniam perciperet precibus.
<hraban. carm. 89.11>	Caste conversans mundana haec gaudia sprevit,
<hraban. carm. 89.12>	     Pauperibus larga, omnibus apta bonis.
<hraban. carm. 89.13>	Nobiliter vixit, aliis exempla reliquit,
<hraban. carm. 89.14>	     Virtutum sibimet praemia laeta parans.
<hraban. carm. 89.15>	Haec quoque dum expleret iuvenile hic tempus, et annos
<hraban. carm. 89.16>	     Maturae aetatis inciperet, iam obiit.
<hraban. carm. 89.17>	Linquens regna soli penetravit regna polorum,
<hraban. carm. 89.18>	     Cum Christo et sanctis gaudia vera tenens.
<hraban. carm. 89.19>	Hanc, rogo, tu lector, commenda rite tonanti
<hraban. carm. 89.20>	     Assiduis precibus, Christus eam ut habeat.
<hraban. carm. 89.21>	Cum quo congaudens vivat feliciter ipsa
<hraban. carm. 89.22>	     Angelicis semper mixta beata choris.
<hraban. carm. 89.23>	Has ego Hrabanus confeci versibus odas,
<hraban. carm. 89.24>	     Ex obitu maestus, ex requie et gratulans.

<hraban. carm. 90.1>	En servus Christi Ratlaicus nomine dictus
<hraban. carm. 90.2>	     Corpore hic pausat, spiritus alta petit.
<hraban. carm. 90.3>	Presbyter hic fuerat, sophiae et studiosus amator,
<hraban. carm. 90.4>	     Officium abbatis et bene gessit opus.
<hraban. carm. 90.5>	Sollers ac strenuus divinae dogmate legis
<hraban. carm. 90.6>	     Scrutando didicit atque alios docuit.
<hraban. carm. 90.7>	Is ex Colonia adveniens regi en Hludowico
<hraban. carm. 90.8>	     Coniunctus, valde utilis huicque fuit.
<hraban. carm. 90.9>	Plures nam docuit verbis et scribere fecit
<hraban. carm. 90.10>	     Quae fuerant apta plurima ad officia.
<hraban. carm. 90.11>	Nam iuvenis vitam hanc linquens migravit ad aethra
<hraban. carm. 90.12>	     Atque ibi cum Christo gaudia vera tenet.

<hraban. carm. 91.1>	Continet hic tumulus memorandi Caesaris ossa
<hraban. carm. 91.2>	     Hlotharii magni, principis atque pii.
<hraban. carm. 91.3>	Qui Francis, Italis, Romanis praefuit ipsis,
<hraban. carm. 91.4>	     Omnia sed sprevit, pauper et hinc abiit.
<hraban. carm. 91.5>	Nam bis tricenos monachus sic attigit annos,
<hraban. carm. 91.6>	     Et se mutavit, ac bene post obiit.

<hraban. carm. 92.1.1>	Noricus ex patribus ego sum, Germanicus exul,
<hraban. carm. 92.1.2>	     Wasconia genitus, presbyter et monachus.
<hraban. carm. 92.1.3>	Nomen sique meum quaeris, tu lector honeste,
<hraban. carm. 92.1.4>	     Isanbert dicor: cui miserere, deus.

<hraban. carm. 92.2.1>	Noricus ex genere fueram atque Aquitanicus ortu,
<hraban. carm. 92.2.2>	     Francia meque aluit, quove fui monachus.
<hraban. carm. 92.2.3>	Ferrum me clarum dudum dixere parentes,
<hraban. carm. 92.2.4>	     Mortis nunc tumulo vincula dura premunt.

<hraban. carm. 92.3.1>	Norica prima parens fuerat, Aquitania mater,
<hraban. carm. 92.3.2>	     Francia me rapuit, presbyter atque fui.
<hraban. carm. 92.3.3>	Qui vixi monachus Isanbert nomine dictus,
<hraban. carm. 92.3.4>	     Cuius tu, lector, esto memor precibus.

<hraban. carm. 92.4.1>	Ecce tibi ut peteras conscripsi promptus amore
<hraban. carm. 92.4.2>	     Versus ad tumulum, dulcis amice, tuum,
<hraban. carm. 92.4.3>	Tripliciter condens titulum trinumque precando,
<hraban. carm. 92.4.4>	     Quod te conservet summus ab arce deus.
<hraban. carm. 92.4.5>	Tu memor esto mei cum vivas sanus in orbe,
<hraban. carm. 92.4.6>	     Post funus tecum ut laetus ad astra petam.

<hraban. carm. 93.1>	Ecce Reginbaldus pausat chorepiscopus istic,
<hraban. carm. 93.2>	     Corpore sed tantum, spiritus astra petit,
<hraban. carm. 93.3>	Ore manuque simul populo huic qui praefuit apte,
<hraban. carm. 93.4>	     Mercedem plenam cui dabit omnipotens.

<hraban. carm. 94.1>	Hic iacet inclusus Adalhardus nomina dictus
<hraban. carm. 94.2>	     Unus de clero, mors fera quem rapuit;
<hraban. carm. 94.3>	Hartnandus titulum quem condidit ipse, precando
<hraban. carm. 94.4>	     Cui dicat lector: tu miserere, deus.

<hraban. carm. 95.1>	Nobilis ecce iacet tumulata hic faemina Wigfrid,
<hraban. carm. 95.2>	     Quam Saxo atque Thuring gaudet habere genus.
<hraban. carm. 95.3>	Haec quoque coniugium sortita ac pignora prompsit
<hraban. carm. 95.4>	     Et post busta viri nonna dicata deo est.
<hraban. carm. 95.5>	Nam titulum scribi hunc eius quoque filia fecit
<hraban. carm. 95.6>	     Theotfrid, quae matri iungere funus amat.

<hraban. carm. 96.1>	Hic iacet insignis vir nomine Tutin humatus
<hraban. carm. 96.2>	     Complens communem sorte vocante diem.
<hraban. carm. 96.3>	Alta clarorum qui natus stirpe parentum
<hraban. carm. 96.4>	     More omni proceres aequiperavit avos.
<hraban. carm. 96.5>	Ingenio, probitate, fide verbique decore
<hraban. carm. 96.6>	     Inter regales vixit honore viros.
<hraban. carm. 96.7>	Quem iuvenem mediis cecidisse viriliter armis,
<hraban. carm. 96.8>	     Effecit domini gratia magna sui.
<hraban. carm. 96.9>	Frater pontificis fuit ille celerrimus armis,
<hraban. carm. 96.10>	     Qui huc germani detulit ossa sui.
<hraban. carm. 96.11>	Flecte genu palmasque leva, bone lector, et orans
<hraban. carm. 96.12>	     Dic, precor: ambobus propitiare, deus.

<hraban. carm. 97.1>	Lector honeste, meam si vis cognoscere vitam
<hraban. carm. 97.2>	     Tempore mortali, discere sic poteris.
<hraban. carm. 97.3>	Urbe quidem hac genitus sum ac sacro fonte renatus,
<hraban. carm. 97.4>	     In Fulda post haec dogma sacrum didici.
<hraban. carm. 97.5>	Quo monachus factus seniorum iussa sequebar,
<hraban. carm. 97.6>	     Norma mihi vitae regula sancta fuit.
<hraban. carm. 97.7>	Sed licet incaute hanc nec fixe semper haberem,
<hraban. carm. 97.8>	     Cella tamen mihimet mansio grata fuit.
<hraban. carm. 97.9>	Ast ubi iam plures transissent temporis anni.
<hraban. carm. 97.10>	     Convenere viri vertere fata loci.
<hraban. carm. 97.11>	Me abstraxere domo invalidum regique tulere.
<hraban. carm. 97.12>	     Poscentes fungi praesulis officio,
<hraban. carm. 97.13>	In quo nec meritum vitae nec dogma repertum est,
<hraban. carm. 97.14>	     Nec pastoris opus iure bene placitum.
<hraban. carm. 97.15>	Promptus erat animus, sed tardans debile corpus,
<hraban. carm. 97.16>	     Feci quod poteram, quodque deus dederat.
<hraban. carm. 97.17>	Nunc rogo te ex tumulo, frater dilecte, iuvando
<hraban. carm. 97.18>	     Commendes Christo me ut precibus domino:
<hraban. carm. 97.19>	Iudicis aeterni me ut gratia salvet in aevum,
<hraban. carm. 97.20>	     Non meritum aspiciens, sed pietatis opus.
<hraban. carm. 97.21>	Hraban nempe mihi nomen, et lectio dulcis
<hraban. carm. 97.22>	     Divinae legis semper ubique fuit.
<hraban. carm. 97.23>	Cui deus omnipotens tribuas caelestia regna,
<hraban. carm. 97.24>	     Et veram requiem semper in arce poli.