<wandalb. horar. 1>	Linea, quae Iani prima est pariterque Decembris,
<wandalb. horar. 2>	Tricenis pedibus binisque exporrigit umbram,
<wandalb. horar. 3>	Undenisque sequens pedibus mox umbra recisis
<wandalb. horar. 4>	Tantum bis denis unoque extensa patescit.
<wandalb. horar. 5>	Linea tumque pedes concidens tertia binos
<wandalb. horar. 6>	Umbris ipsa decem figit simul utque novenos.
<wandalb. horar. 7>	Rursus et hinc Geminis sole excrescente fugatis,
<wandalb. horar. 8>	Septem quarta pedes retinet mensura decemque.
<wandalb. horar. 9>	Hac etiam binis umbra fugiente recisis,
<wandalb. horar. 10>	Ter quinis quintam pedibus sua linea tendit,
<wandalb. horar. 11>	Centrum tumque brevem iam sole regente duobus
<wandalb. horar. 12>	Abscisis ternos denos sibi sexta retentat.
<wandalb. horar. 13>	Caedendi hunc morem numeri servabis ubique.
<wandalb. horar. 14>	Quae Februum mensura tenet sotiatque Novembrem,
<wandalb. horar. 15>	Ter denis pedibus supremas colligit umbras.
<wandalb. horar. 16>	Moxque novem constant pedibus denisque sequentes,
<wandalb. horar. 17>	Linea tum septem atque decem sibi tertia tendit.
<wandalb. horar. 18>	Quarta pedes pariter ter quinos colligit umbra.
<wandalb. horar. 19>	Hinc pedibus ternis ac denis quinta patescit,
<wandalb. horar. 20>	Scandentemque rotam undenis mox sexta coercet.
<wandalb. horar. 21>	Cursibus Octobrem sibimet quis Martius aequat,
<wandalb. horar. 22>	Octo pedes prima et bis denos linea figit.
<wandalb. horar. 23>	Denos et septem complet statuitque secunda,
<wandalb. horar. 24>	Tertia quindenis Phoebo ascendente tenetur,
<wandalb. horar. 25>	Quarta decem excedens pedibus fugit agnita ternis
<wandalb. horar. 26>	Mox etiam quinta undenis spatiata recedit,
<wandalb. horar. 27>	Sexta novem pedibus pandit sua lumina deinde.
<wandalb. horar. 28>	Quae tibi, September, florentem nectit Aprilem,
<wandalb. horar. 29>	Bis denis umbram et senis docet orbita primam
<wandalb. horar. 30>	In pedibus sub quindenis figitque secundam.
<wandalb. horar. 31>	Ternis ac denis cursum quoque tertia frenat.
<wandalb. horar. 32>	Undenis crescens pedibus tum quarta recedit,
<wandalb. horar. 33>	Quinta novem pedibus cursum clauditque patentem,
<wandalb. horar. 34>	Septenisque suos componit sexta meatus.
<wandalb. horar. 35>	Augustum et Maium iungit quae linea primum.
<wandalb. horar. 36>	Bis denis umbrae pedibus meat atque quaternis,
<wandalb. horar. 37>	Cum denis ternos excrescit moxque secunda,
<wandalb. horar. 38>	Undenis clarum concludit tertia cursum.
<wandalb. horar. 39>	Quarta patet pedibus caelo tepefacta novenis.
<wandalb. horar. 40>	Septem quinta tenet propriis finita sub umbris.
<wandalb. horar. 41>	Sextaque tum quinis ferventi cessat in orbe.
<wandalb. horar. 42>	Horarum sibi Quintilem quis Iunius aequat,
<wandalb. horar. 43>	Bis denis prima in pedibus patet atque duobus,
<wandalb. horar. 44>	Undenisque means ostenditur inde secunda,
<wandalb. horar. 45>	Tertia moxque pedes explet comprensa novenos,
<wandalb. horar. 46>	Aestivo septem mox tendit quarta calore,
<wandalb. horar. 47>	Quintaque tum pedibus conscendit linea quinis,
<wandalb. horar. 48>	Hinc centro torrens terno sibi sexta retentat.