<smar. vers. 1.1>	Impleat ut vestrum domini dilectio pectus,
<smar. vers. 1.2>	Rex, ipsum dominum iugiter rogitare memento!
<smar. vers. 1.3>	Diligit ille prior tribuens praecepta suorum
<smar. vers. 1.4>	Maxime natorum, cupiunt qui currere callem,
<smar. vers. 1.5>	Quem caeli rectum regnator et ipse cucurrit,
<smar. vers. 1.6>	Semper amans natos, ut semper ametur ab ipsis.

<smar. vers. 2.1>	Ut timeas dominum legis praecepta secutus,
<smar. vers. 2.2>	Maxime Daviticos debes percurrere campos,
<smar. vers. 2.3>	In quibus aeterno latices de fonte manantes
<smar. vers. 2.4>	Invenies, tibimet vitalia pocula dantes,
<smar. vers. 2.5>	Qui tibi mortiferam pellant de pectore sitim
<smar. vers. 2.6>	Semper et aeterna florentia regna ministrent.

<smar. vers. 3.1>	Quisquis amat dominum, debet sermonibus eius
<smar. vers. 3.2>	Cernuus in cunctis iugiter parere libenter.
<smar. vers. 3.3>	Verba sonant domini: "Si quis me diligit", inquit,
<smar. vers. 3.4>	"Nostra suis curet describere munia fibris."
<smar. vers. 3.5>	Utilis in factis servus probabitur omnis,
<smar. vers. 3.6>	Si cupit exsequier factis, quod auribus hausit.

<smar. vers. 4.1>	Ut valeas vero regi contingere Christo,
<smar. vers. 4.2>	Regia sit semper regnans sapientia tecum,
<smar. vers. 4.3>	Quae tibi consilium valeat conferre beatum,
<smar. vers. 4.4>	Amplificet regna, tribuat sine fine coronam,
<smar. vers. 4.5>	Clamide purpurea temet circumdet et ornet,
<smar. vers. 4.6>	Hic et in aeternum felicia gaudia praestet.

<smar. vers. 5.1>	Temperet interea virtus prudentia regem,
<smar. vers. 5.2>	Actibus in cunctis et sanctis moribus ornet:
<smar. vers. 5.3>	Componat mores, sermones ordinet omnes,
<smar. vers. 5.4>	Erudiat linguam sensusque ministret acumen,
<smar. vers. 5.5>	Exornet habitum, gressum componat honestum.
<smar. vers. 5.6>	Ipsa dei virtus tibimet concedat utrumque.

<smar. vers. 6.1>	Simplicitas animi virtutum semina nutrit,
<smar. vers. 6.2>	Simplicitas regum mores componit et ornat,
<smar. vers. 6.3>	Sermones nitidos puro de corde ministrat;
<smar. vers. 6.4>	Odia non retinet, laudes non capiat inanes
<smar. vers. 6.5>	Nec cupit absentum fratrum derodere vitam;
<smar. vers. 6.6>	Auferet inluvies hominis de pectore totas.

<smar. vers. 7.1>	Vir patiens patriam poterit conscendere celsam,
<smar. vers. 7.2>	Si hic nitidam primum teneat sine crimine vitam.
<smar. vers. 7.3>	Torporem patiens debet calcare nugacem,
<smar. vers. 7.4>	Ne pereat tardus nocuo sub pondere pressus.
<smar. vers. 7.5>	Astutiam debet serpentis habere columba,
<smar. vers. 7.6>	Callidus et prudens debet mitescere serpens.

<smar. vers. 8.1>	Dilige iudicium, si vis conscendere caelum,
<smar. vers. 8.2>	Taliter et vestris censoribus ipse minato:
<smar. vers. 8.3>	"Discite, si cupitis nostrum conquirere munus,
<smar. vers. 8.4>	Iudicii callem recto percurrere gressu."
<smar. vers. 8.5>	Ipse tamen sacras debes perquirere leges,
<smar. vers. 8.6>	Ex quibus auxilium valeas conferre subactis.

<smar. vers. 9.1>	Iustitia totum cura disponere regnum,
<smar. vers. 9.2>	Quod tibi rex regum commisit rite regendum.
<smar. vers. 9.3>	Iudicibus iuste manda disponere cuncta.
<smar. vers. 9.4>	Vivere cunctipotens sanxit legaliter omnes,
<smar. vers. 9.5>	Nam digitus domini legum censura<m> lapillo
<smar. vers. 9.6>	Scripsit et in cartis iussit describere terris.

<smar. vers. 10.1>	Omnia praevideat sollers industria regis,
<smar. vers. 10.2>	Magna ferat magnis et praestet parva pusillis.
<smar. vers. 10.3>	Ac famis haut miseros cesses a clade levare,
<smar. vers. 10.4>	Si cupis in caelo fructum mercedis habere!
<smar. vers. 10.5>	Ille poli poterit regni conscendere celsa,
<smar. vers. 10.6>	Qui miseris norit plenam iam porgere dextram.

<smar. vers. 11.1>	Da decimas domino, tibimet qui plura subegit
<smar. vers. 11.2>	Regna, tibi populos iussit servire potentes;
<smar. vers. 11.3>	Aurea vasa dedit, diversa metalla paravit;
<smar. vers. 11.4>	Imposuit gemmis ornatam vertice mitram;
<smar. vers. 11.5>	Sericeo limbo, roseo conclusit et ostro;
<smar. vers. 11.6>	Ornavit habitum regali purpura totum.

<smar. vers. 12.1>	Felix, qui poterit thesaurum condere caelo,
<smar. vers. 12.2>	Clanculo quem rapiens nequeat disrumpere latro
<smar. vers. 12.3>	Tinea nec maculans valeat conrodere mordax.
<smar. vers. 12.4>	Est ibi praedives nimium thesaurus et ingens:
<smar. vers. 12.5>	Angelicus panis potusque et vita perennis
<smar. vers. 12.6>	Sufficiens cunctis per grandia saecula iustis.

<smar. vers. 12b.1>	Aurea regna tenet supero thesaurus in aevo;
<smar. vers. 12b.2>	Illic angelica praefulgida vestis habetur,
<smar. vers. 12b.3>	Incorrupta manens semper sine fine beatis.
<smar. vers. 12b.4>	Illic gemma nitet, pendentia pallia lucent,
<smar. vers. 12b.5>	Anulus, armillae, torques, dextralia, mitra,
<smar. vers. 12b.6>	Aurea cuncta micant, lucentia cuncta coruscant.

<smar. vers. 13.1>	Fortis ad auxilium regalia brachia tende
<smar. vers. 13.2>	Et viduas, miseros pariter defende pupillos.
<smar. vers. 13.3>	Clipeus esto bonis et turris et arcus et arma,
<smar. vers. 13.4>	Ne valeant acta pravi defendere prava.
<smar. vers. 13.5>	Eripiat cunctos praeclara potentia regis,
<smar. vers. 13.6>	Qui iacuere diu pravo sub pondere pressi.

<smar. vers. 14.1>	Pestis avaritiae ne regia pectora tangat,
<smar. vers. 14.2>	Munificus cunctis, praelargus et omnibus esto.
<smar. vers. 14.3>	Parva dabis parvis et magnis magna parabis.
<smar. vers. 14.4>	Inferat auxilium regalis dextera cunctis.
<smar. vers. 14.5>	Omnia discrete regis industria servet,
<smar. vers. 14.6>	Munere iocundos faciens per regna ministros.

<smar. vers. 15.1>	Pax tecum maneat, rex, pacem semper amato!
<smar. vers. 15.2>	Pax regnum solidat, regni pax cornua firmat.
<smar. vers. 15.3>	Pax animam nutrit, retinet concordia pacem.
<smar. vers. 15.4>	Pax reprimit litem, concordes nectit et idem.
<smar. vers. 15.5>	Lis pacem metuit, refugit discordia pacem.
<smar. vers. 15.6>	Odia pax pellit, castum pax nutrit amorem.

<smar. vers. 16.1>	Zelus ut in numerum virtutum transeat, ante
<smar. vers. 16.2>	Ferveat ignifero fratris succensus amore.
<smar. vers. 16.3>	Pacis amator homo debet zelare, propinquos
<smar. vers. 16.4>	Qui moneat fratres germano foedere iunctos,
<smar. vers. 16.5>	Arguat et reprobos frontosa voce superbos:
<smar. vers. 16.6>	Pacis ad amplexus pariter convertat et ambos.

<smar. vers. 17.1>	Luceat in vestro semper clementia vultu
<smar. vers. 17.2>	Laetificans vestros per cuncta palatia servos.
<smar. vers. 17.3>	Imbres laetitiae regis clementia fundat,
<smar. vers. 17.4>	Dulciter ut populus valeat laetarier omnis,
<smar. vers. 17.5>	Viderit ut vultum regis lucere serenum,
<smar. vers. 17.6>	Clarius argento fulgentem et purius auro.

<smar. vers. 18.1>	Accipe consilium multis de cordibus unum,
<smar. vers. 18.2>	Quod tibi disponens faciat discretio gratum.
<smar. vers. 18.3>	Utile consilium regis confirmat honorem
<smar. vers. 18.4>	Totius et regni fines defendit ab hoste.
<smar. vers. 18.5>	Alto consilio debes disponere regnum,
<smar. vers. 18.6>	Rex, tibi commissum regni per competa totum.

<smar. vers. 19.1>	Praesidio domini firmantur brachia regis
<smar. vers. 19.2>	Eius et in manibus victrix servabitur hasta.
<smar. vers. 19.3>	Praesidio domini regnum defenditur omne
<smar. vers. 19.4>	Crescit et eximiae pollens virtutis honore.
<smar. vers. 19.5>	Praesidium domini custodit denique regem
<smar. vers. 19.6>	Semper et a pravis defendit hostibus idem.

<smar. vers. 20.1>	Oremus pariter toto <de> corde rogantes,
<smar. vers. 20.2>	Ut tibi praesidio caelestia porrigat arma
<smar. vers. 20.3>	Arbiter omnipotens, ut possis fortiter hostes
<smar. vers. 20.4>	Debellare tuos ferri de cuspide fossos
<smar. vers. 20.5>	Et valeas regum multorum frangere colla,
<smar. vers. 20.6>	Qui dominum verum nolunt cognoscere Christum,
<smar. vers. 20.7>	Qui deus est unus vere cum patre colendus,
<smar. vers. 20.8>	Quem superus totus cognoscit et infimus ordo,
<smar. vers. 20.9>	Quem chorus angelicus conlaudans semper adorat
<smar. vers. 20.10>	Et genitum patris totum diffusa per orbem
<smar. vers. 20.11>	Ecclesia Christum cognoscit et omnipotentem;
<smar. vers. 20.12>	Qui mare tellurem caelum, qui cuncta creavit,
<smar. vers. 20.13>	Quae mundus totus per totum continet iste;
<smar. vers. 20.14>	Qui posuit celso lucentia sidera caelo
<smar. vers. 20.15>	Et roseis totum coloravit floribus orbem;
<smar. vers. 20.16>	Sideribus variis superum depinxit olympum
<smar. vers. 20.17>	Muneribus sacris mundum ditavit et imum;
<smar. vers. 20.18>	Qui concessit aquis geminos producere fructus
<smar. vers. 20.19>	Et diversa locis diversis ponere sanxit:
<smar. vers. 20.20>	Scilicet altilium sursum laticumque deorsum,
<smar. vers. 20.21>	Ut plebs pinnivola caeli concrescat in auris
<smar. vers. 20.22>	Et squamosa iosum fluidis concrescat in undis,
<smar. vers. 20.23>	Illa poli volitans siccas transverberet auras,
<smar. vers. 20.24>	Ista maris bibulas natans transcurrat arenas.
<smar. vers. 20.25>	Cuius ad imperium rutilans adlampadat ignis
<smar. vers. 20.26>	Et tremulas mittunt timidas tonitrua voces;
<smar. vers. 20.27>	Nubila discurrens properat dispergere nimbus,
<smar. vers. 20.28>	Grandinis ut fracto iaculent de ventre lapillos;
<smar. vers. 20.29>	Arcus in excelso servato foedere durat,
<smar. vers. 20.30>	Ne cataclismus aquae terrarum germina perdat;
<smar. vers. 20.31>	Tendit et igniferos mundi per compita crines
<smar. vers. 20.32>	Sol nimium rutilus, pulcerrimus atque coruscus,
<smar. vers. 20.33>	Impleat ut totum proprio de lumine mundum.
<smar. vers. 20.34>	Plura quid enumerem? Christo parere potenti
<smar. vers. 20.35>	Omnia festinant, quae nunc per saecula durant.