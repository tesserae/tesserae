<petr_riga. aur. cant. tit.>	cantica canticorum
<petr_riga. aur. cant. tit. prol.>	prologus
<petr_riga. aur. cant. prol. 1>	Solus Origenes cum doctos uicerit omnes
<petr_riga. aur. cant. prol. 2>	In libris aliis, tamen in libro Salomonis
<petr_riga. aur. cant. prol. 3>	Ipse sui uictor fuit eius Cantica tractans;
<petr_riga. aur. cant. prol. 4>	Qui miro studio permiscens utile dulci
<petr_riga. aur. cant. prol. 5>	Sic desudauit ut dena uolumina complens
<petr_riga. aur. cant. prol. 6>	Scribat, et impletum solo uideatur in illo:
<petr_riga. aur. cant. prol. 7>	"Me rex induxit intra secreta cubilis."
<petr_riga. aur. cant. prol. 8>	Sed quia non modici sumptus sit sine laboris
<petr_riga. aur. cant. prol. 9>	Tantas res in sermonem transferre latinum,
<petr_riga. aur. cant. prol. 10>	Binos tractatus quos composuit quasi paruis
<petr_riga. aur. cant. prol. 11>	Qui lac, non escam, sitiunt interpretor eius,
<petr_riga. aur. cant. prol. 12>	Scripture gustum tibi, non alimenta, ministrans;
<petr_riga. aur. cant. prol. 13>	Ergo uide, magnum cum parua merentur honorem,
<petr_riga. aur. cant. prol. 14>	Quod multum debent acquirere magna fauorem.

<petr_riga. aur. cant. tit.>	quod hic premittitur elicitur de prima homelia Origenis
<petr_riga. aur. cant. 1>	Omni plena bono Salomonis Cantica Regis
<petr_riga. aur. cant. 2>	Christum commendant super omnia cantica legis.
<petr_riga. aur. cant. 3>	Qui legit hec et percipit hec, cantare paratus
<petr_riga. aur. cant. 4>	Tam sollempne melos, uir dicitur ille beatus.
<petr_riga. aur. cant. 5>	Quatuor hoc carmen personas psallere cerno,
<petr_riga. aur. cant. 6>	Coniugiumque sacrum cantu celebrare quaterno:
<petr_riga. aur. cant. 7>	Sponsus cum sponsa, iuuenes hinc, inde puelle,
<petr_riga. aur. cant. 8>	Cantica sancta canunt magis omni dulcia melle.
<petr_riga. aur. cant. 9>	Sponsa sacram notat ecclesiam, quam splendor honorat,
<petr_riga. aur. cant. 10>	Que maculam nescit, que nulla sorde laborat.
<petr_riga. aur. cant. 11>	Est sponsus Christus, homo pre cunctis speciosus,
<petr_riga. aur. cant. 12>	Cuius in ore sacro non hesit sermo dolosus.
<petr_riga. aur. cant. 13>	Per sponse famulas infirmas accipe mentes;
<petr_riga. aur. cant. 14>	Per sponsi famulos perfectas accipe gentes.
<petr_riga. aur. cant. 15>	Orat sponsa prius, auditur; cernit adesse
<petr_riga. aur. cant. 16>	Sponsum nec famulas iunctas lateri procul esse.
<petr_riga. aur. cant. 17>	Hinc loquitur sponsus; spondent post ista sodales
<petr_riga. aur. cant. 18>	Ornatus sponse se facturos speciales,
<petr_riga. aur. cant. 19>	Donec ad accubitum ueniens de morte resurgat
<petr_riga. aur. cant. 20>	Sponsus, morte sacra qui mundi crimina purgat.
<petr_riga. aur. cant. 21>	Sed iam procedant ad lumen uerba serena,
<petr_riga. aur. cant. 22>	In quibus auditur sponse uox nectare plena.
<petr_riga. aur. cant. 23>	Sponsa suum figens in sponsum cordis amorem
<petr_riga. aur. cant. 24>	Vt sibi mittat eum rogat ipsius genitorem,
<petr_riga. aur. cant. 25>	Vt sponsus proprio sibi basia porrigat ore,
<petr_riga. aur. cant. 26>	Porrigat ora sibi sacro stillantia rore.
<petr_riga. aur. cant. 27>	Audit eam genitor nec tardat mittere natum,
<petr_riga. aur. cant. 28>	In mediis precibus ad amatam mittit amatum.
<petr_riga. aur. cant. 29>	Vnctus adest sponsus, quem celestis Pater unxit,
<petr_riga. aur. cant. 30>	Ad sponse properat amplexus, quam sibi iunxit.
<petr_riga. aur. cant. 31>	Illa uidens sponsum sibi transmissum prope stare,
<petr_riga. aur. cant. 32>	Cominus huic loquitur, quem longe cepit amare.
<petr_riga. aur. cant. 33>	Vbera cerno tua uini meliora liquore;
<petr_riga. aur. cant. 34>	Fragrant unguentis miroque replentur odore.
<petr_riga. aur. cant. 35>	Vt procul unguenti diffusio spargit odorem,
<petr_riga. aur. cant. 36>	Sic nomen Christi diffundit ubique uigorem.
<petr_riga. aur. cant. 37>	Christus ubique sonat; hoc nomen predicat orbis;
<petr_riga. aur. cant. 38>	Multis consulitur in Christi nomine morbis.
<petr_riga. aur. cant. 39>	Dum patrem sponsi deuote sponsa rogabat,
<petr_riga. aur. cant. 40>	Turba puellarum nondum sibi proxima stabat.
<petr_riga. aur. cant. 41>	In mediis precibus ueniunt, quas sponsa decoris
<petr_riga. aur. cant. 42>	Approbat eloquiis et multa laude fauoris.
<petr_riga. aur. cant. 43>	Respondent famule: post te currendo sequemur
<petr_riga. aur. cant. 44>	Ac unguentorum que spargis odore fruemur.
<petr_riga. aur. cant. 45>	Sponsa suum latere iuncto sponsum comitatur,
<petr_riga. aur. cant. 46>	Non retro subsequitur, sed dextre dextra ligatur;
<petr_riga. aur. cant. 47>	Porro puellarum chorus it trepidando retrorsum;
<petr_riga. aur. cant. 48>	Vix audent oculos in sponsi figere dorsum.
<petr_riga. aur. cant. 49>	Sponsus init thalamum; remanent foris inde puelle;
<petr_riga. aur. cant. 50>	Vnica sponsa carens ruga subit intima celle,
<petr_riga. aur. cant. 51>	Quam morum decus exornat fideique monile,
<petr_riga. aur. cant. 52>	Que maculam nescit, sponsi subit illa cubile.
<petr_riga. aur. cant. 53>	Thesauros sponsi uidet, egrediturque reuertens
<petr_riga. aur. cant. 54>	Ad famulas, in eas cum uerbis lumina uertens.
<petr_riga. aur. cant. 55>	Me meus induxit in lectum sponsus amenum;
<petr_riga. aur. cant. 56>	Ostendit michi delicias uultumque serenum.
<petr_riga. aur. cant. 57>	Illi gaudentes famule responsa dedere:
<petr_riga. aur. cant. 58>	De te letitiam nos semper oportet habere.
<petr_riga. aur. cant. 59>	Nos tua diligimus magis ubera nectare, grato
<petr_riga. aur. cant. 60>	Plus uino sapiunt nostro tua dona palato.
<petr_riga. aur. cant. 61>	Te sitiunt et amant plus iuris munere recti,
<petr_riga. aur. cant. 62>	Nec possunt ab amore tuo pia corda reflecti.
<petr_riga. aur. cant. 63>	Rursus sponsa nouas in uoces exerit ora:
<petr_riga. aur. cant. 64>	Nate Ierusalem, sum nigra simulque decora.
<petr_riga. aur. cant. 65>	Nigra fit et fusca propter peccata uetusta,
<petr_riga. aur. cant. 66>	Sed confert illi speciem confessio iusta.
<petr_riga. aur. cant. 67>	Nomen quippe Cedar noctis caligo uocatur,
<petr_riga. aur. cant. 68>	Et decor et species Salomonis pelle notatur.
<petr_riga. aur. cant. 69>	Es peccando Cedar, fieri niger inde mereris;
<petr_riga. aur. cant. 70>	Pellem regis habes tua si peccata fateris.
<petr_riga. aur. cant. 71>	In speciem nolite meam defigere lumen;
<petr_riga. aur. cant. 72>	Me denigrauit diuini solis acumen.
<petr_riga. aur. cant. 73>	Me sol despexit michi defuscando colorem,
<petr_riga. aur. cant. 74>	Quem non excepi sicut decet eius honorem.
<petr_riga. aur. cant. 75>	Bella mei fratres natique mee genitricis
<petr_riga. aur. cant. 76>	In me mouerunt, pugnando dolis inimicis.
<petr_riga. aur. cant. 77>	Commisere michi terras ubi uina feruntur;
<petr_riga. aur. cant. 78>	Quas dum seruo, meam sperno, me dampna sequuntur.
<petr_riga. aur. cant. 79>	Congruit hoc Paulo, cui fratrum turba suorum
<petr_riga. aur. cant. 80>	Mouit bella, dolos, et multa pericla dolorum.
<petr_riga. aur. cant. 81>	Vinea custode sua non seruatur ab isto,
<petr_riga. aur. cant. 82>	Dum seruans alias acquirit plurima Christo;
<petr_riga. aur. cant. 83>	Iudeis Iudeus erat, fuit omnia factus
<petr_riga. aur. cant. 84>	Omnibus ecclesiis, uir nullo turbine fractus.
<petr_riga. aur. cant. 85>	Dic ubi, sponse, cubes, solito quem diligo more;
<petr_riga. aur. cant. 86>	Dic ubi, sponse, cubes, lucis mediante nitore,
<petr_riga. aur. cant. 87>	Ne uagus error agat me per tormenta laborum
<petr_riga. aur. cant. 88>	Post comitum turmas turbasque gregesque tuorum.
<petr_riga. aur. cant. 89>	Dat sponsus sponse uerbis responsa seueris:
<petr_riga. aur. cant. 90>	Si te nescieris, O pulcra, malum patieris.
<petr_riga. aur. cant. 91>	Exi, ne tardes post cetus currere fedos;
<petr_riga. aur. cant. 92>	Sub pede pastorum non agnos pasce sed hedos;
<petr_riga. aur. cant. 93>	Ergo tuum decus obserua, ne nigra uoceris,
<petr_riga. aur. cant. 94>	Que splendore meo fieri formosa mereris.
<petr_riga. aur. cant. 95>	Vt differt currus meus a curru Pharaonis,
<petr_riga. aur. cant. 96>	Quem mersi sub aquis quadrigis in mare pronis,
<petr_riga. aur. cant. 97>	Sic animas quas nulla regit rationis habena
<petr_riga. aur. cant. 98>	Excedis titulis uirtutum, sponsa serena.
<petr_riga. aur. cant. 99>	Sic sponsus sponsam commendat laude genarum
<petr_riga. aur. cant. 100>	Nam muliebris honor splendore nitescit earum.
<petr_riga. aur. cant. 101>	Simplex est turtur, et dicitur esse pudica;
<petr_riga. aur. cant. 102>	Es simplex, non corde duplex, O mitis amica.
<petr_riga. aur. cant. 103>	Collo sponsarum preclara monilia pendent,
<petr_riga. aur. cant. 104>	Que rutilant auro gemmisque nitentia splendent.
<petr_riga. aur. cant. 105>	Gemmis pura fides, auro doctrina notatur,
<petr_riga. aur. cant. 106>	A sponso sapiens et sponsa fidelis amatur.
<petr_riga. aur. cant. 107>	Post hec accubuit sponsus sompnoque potitur;
<petr_riga. aur. cant. 108>	Vt leo dormitat, patitur, moritur, sepelitur.
<petr_riga. aur. cant. 109>	Dumque capit sompnum, sunt sponse dicere uisi
<petr_riga. aur. cant. 110>	Has laudes sponsi comites, ciues paradisi.
<petr_riga. aur. cant. 111>	Non sumus ut sponsus dites aurum nec habemus,
<petr_riga. aur. cant. 112>	Sed quasdam species auri tibi nunc faciemus;
<petr_riga. aur. cant. 113>	Tempore non omni sed donec et ipse soporem
<petr_riga. aur. cant. 114>	Excutiat plenumque tibi perfundat honorem;
<petr_riga. aur. cant. 115>	Quando resurget enim, conferet aurea dona,
<petr_riga. aur. cant. 116>	Teque tuumque caput cinget radiante corona.
<petr_riga. aur. cant. 117>	Accubitum rex intrauit cum Virgine natus
<petr_riga. aur. cant. 118>	Celos ascendit Christus, super astra locatus;
<petr_riga. aur. cant. 119>	Cumque quiescit ibi, nardus sponse dat odorem
<petr_riga. aur. cant. 120>	Nam tunc ecclesie laus cepit habere uigorem.
<petr_riga. aur. cant. 121>	Pneuma Sacrum dat discipulis et munera mutis,
<petr_riga. aur. cant. 122>	Qui toti mundo dispargunt uerba salutis.
<petr_riga. aur. cant. 123>	Spiritus hic nobis datur in baptismatis unda,
<petr_riga. aur. cant. 124>	Per quem uirtutum spirat conceptio munda.
<petr_riga. aur. cant. 125>	Mirra necat uermes; solet hinc putredo fugari;
<petr_riga. aur. cant. 126>	Mors Christi debet in nostro corde morari,
<petr_riga. aur. cant. 127>	Vt simus Christi memores eiusque dolorum,
<petr_riga. aur. cant. 128>	Ne nostras ledant animas uermes uitiorum.
<petr_riga. aur. cant. 129>	Discutiat lector, qui uerba sacrata notauit,
<petr_riga. aur. cant. 130>	[Cur mirre speciem perdulcia uerba probauit,
<petr_riga. aur. cant. 131>	Fasciculum mirre cur sponsum sponsa uocauit.
<petr_riga. aur. cant. 132>	Vt Christi uitam, doctrinam, probra, dolores
<petr_riga. aur. cant. 133>	Scire, Dei cultor, ex omni parte labores;
<petr_riga. aur. cant. 134>	Harum uirtutum quas ostendit Mediator,
<petr_riga. aur. cant. 135>	Expellens uermes uitiorum, sis imitator.
<petr_riga. aur. cant. 136>	Vberibus quibus incumbens herendo moratur
<petr_riga. aur. cant. 137>	Dilectus, merito dilectio bina notatur:
<petr_riga. aur. cant. 138>	Per geminum Christus puer est nutritus amorem,
<petr_riga. aur. cant. 139>	In mammis sponse lactis suggendo liquorem.
<petr_riga. aur. cant. 140>	Omnibus uberior est insula Cyprus amena,
<petr_riga. aur. cant. 141>	Forte merum gignens quod reddit corda serena:
<petr_riga. aur. cant. 142>	Denotat ecclesiam Cyprus, quam multa decorat
<petr_riga. aur. cant. 143>	Gratia uirtutum, quam ros celestis honorat.
<petr_riga. aur. cant. 144>	Fons hedi sonat hoc nomen, baptisma figurans,
<petr_riga. aur. cant. 145>	Quod mala nostra lauat, sordentia crimina curans;
<petr_riga. aur. cant. 146>	Mactari pro peccatis in lege solebat
<petr_riga. aur. cant. 147>	Hedus, qui uires mundandi crimen habebat.
<petr_riga. aur. cant. 148>	Sponsa modo duplici sponsi laudatur ab ore,
<petr_riga. aur. cant. 149>	Tanquam pro gemino bis uocatur amore.
<petr_riga. aur. cant. 150>	Sponsa columbinis sine felle potitur ocellis:
<petr_riga. aur. cant. 151>	Est pia mens simplex, totius nescia fellis.
<petr_riga. aur. cant. 152>	Te pulcrum Deitas facit et caro sumpta decorum;
<petr_riga. aur. cant. 153>	Nil habet obscenum Deitas, caro nil uitiorum.
<petr_riga. aur. cant. 154>	Lectulus est sponse contextus gramine florum
<petr_riga. aur. cant. 155>	Dum mens plena bonis uirtutes spirat odorum.
<petr_riga. aur. cant. 156>	Sunt cedrina boni doctores tigna domorum,
<petr_riga. aur. cant. 157>	Suntque cypressina laquearia grex populorum.
<petr_riga. aur. cant. 158>	Tigna uigore suo sustentant culmina tecti
<petr_riga. aur. cant. 159>	Dum sapiens doctor et mens bene conscia recti,
<petr_riga. aur. cant. 160>	Sacram scripturam portans in corde uel ore,
<petr_riga. aur. cant. 161>	Predicat in populis celestis regis amore,
<petr_riga. aur. cant. 162>	Vt domus ecclesie, munita per ora docentis,
<petr_riga. aur. cant. 163>	Non timeat pluuias et demonis arma furentis.
<petr_riga. aur. cant. 164>	Cedrus, cypressus, putrescere nescia, durant,
<petr_riga. aur. cant. 165>	Electosque notant, qui semper celica curant.
<petr_riga. aur. cant. 166>	Flos uite Christus reprimit spineta malorum,
<petr_riga. aur. cant. 167>	Qui nares sponse replet intus odore bonorum.
<petr_riga. aur. cant. 168>	Vt flos hic inter spinas candore nitescit,
<petr_riga. aur. cant. 169>	Sic dignis meritis super omnes sponsa diescit,
<petr_riga. aur. cant. 170>	Et quia tot titulis sponsi laudatur amica,
<petr_riga. aur. cant. 171>	Laudat et ipsa suum sponsum cum uoce pudica.
<petr_riga. aur. cant. 172>	Emittunt fructum siluestria ligna malignum,
<petr_riga. aur. cant. 173>	Sed fructus dignos fert mali nobile lignum.
<petr_riga. aur. cant. 174>	Est Christus lignum uite, de Virgine nascens,
<petr_riga. aur. cant. 175>	Nos uerbis, nos exemplis, nos nectare pascens.
<petr_riga. aur. cant. 176>	In silue lignis nichil est quod non sit amarum:
<petr_riga. aur. cant. 177>	In solo Christo stat uera salus animarum.
<petr_riga. aur. cant. 178>	Illius umbra decens est uirtus Pneumatis Almi,
<petr_riga. aur. cant. 179>	Quo renouatur humus, ut profert littera psalmi;
<petr_riga. aur. cant. 180>	Pneuma Sacrum cor obumbrat enim carnisque calorem
<petr_riga. aur. cant. 181>	Temperat, infundens in casto corpore rorem.
<petr_riga. aur. cant. 182>	Est eius fructus in sponse gutture lenis,
<petr_riga. aur. cant. 183>	Quem pia mens gustans est mundi libera penis;
<petr_riga. aur. cant. 184>	Mundi delicias hac pro dulcedine spernit
<petr_riga. aur. cant. 185>	Dum fructum uite sitiens celestia cernit.
<petr_riga. aur. cant. 186>	Per cella uini signatur uita Rachelis
<petr_riga. aur. cant. 187>	Dum contemplatur celestia sponsa fidelis.
<petr_riga. aur. cant. 188>	Cella meri possunt etiam sacra scripta uocari,
<petr_riga. aur. cant. 189>	Que monstrant in quo Deus aut homo debet amari.
<petr_riga. aur. cant. 190>	Per flores teneros lactisque cibum sitientes
<petr_riga. aur. cant. 191>	Accipe; perfectas malis intellige mentes.
<petr_riga. aur. cant. 192>	Sponsa quidem, que sic languens in amore laborat,
<petr_riga. aur. cant. 193>	Stipari malis, fulciri floribus orat
<petr_riga. aur. cant. 194>	Dum teneros et perfectos perquirit habere,
<petr_riga. aur. cant. 195>	Per quos utilius possit diuina uidere
<petr_riga. aur. cant. 196>	Si quas uirtutes imitari possit in illis,
<petr_riga. aur. cant. 197>	Nam bona multa nitent in magnis inque pusillis.
<petr_riga. aur. cant. 198>	Leua manus uitam presentem, dextra figurat
<petr_riga. aur. cant. 199>	Eternam, que fine carens sine tempore durat.
<petr_riga. aur. cant. 200>	Est caput excellens foris et membris dominatur;
<petr_riga. aur. cant. 201>	Que regit internos motus, mens inde notatur.
<petr_riga. aur. cant. 202>	Sponsi leua subest capiti sponse quia mundum
<petr_riga. aur. cant. 203>	Cor facit illius inmundum spernere mundum.
<petr_riga. aur. cant. 204>	Dextra dat amplexus sponse quia mente beatam
<petr_riga. aur. cant. 205>	Illa sitit uitam iustis retinere paratam.
<petr_riga. aur. cant. 206>	Dum sic deprimitur diuino sponsa sopore,
<petr_riga. aur. cant. 207>	Efficit hanc dignam maiori sponsus amore.
<petr_riga. aur. cant. 208>	Ne possint igitur homines turbare soporem,
<petr_riga. aur. cant. 209>	Quoslibet incessus depellit ob eius amorem.
<petr_riga. aur. cant. 210>	Cerui uel capree currendo solent dare saltum,
<petr_riga. aur. cant. 211>	Virtutesque notant per quas conscendis in altum.
<petr_riga. aur. cant. 212>	Sic dormire uolens cum sponso sponsa fidelis,
<petr_riga. aur. cant. 213>	Otia pacis amat, infigens lumina celis;
<petr_riga. aur. cant. 214>	Sed conturbat eam carnalis turba frequenter,
<petr_riga. aur. cant. 215>	Vt mundi curas repetat cogendo patenter.
<petr_riga. aur. cant. 216>	Filiole, non filioli, plebs ista uocatur
<petr_riga. aur. cant. 217>	Nam mores molles et femineos imitatur;
<petr_riga. aur. cant. 218>	Non tamen a curis penitus prohibetur abesse
<petr_riga. aur. cant. 219>	Donec sponsa uelit, si uiderit ista necesse.
<petr_riga. aur. cant. 220>	Sponsa sui sponsi uerbum bibit aure libenti
<petr_riga. aur. cant. 221>	Et gaudens reddit uerbum predulce loquenti.
<petr_riga. aur. cant. 222>	Vox est dilecti mellito plena sapore,
<petr_riga. aur. cant. 223>	Que remouens turbas me casto stringit amore.
<petr_riga. aur. cant. 224>	Qualiter ad sponsi peruenerit illa beatos
<petr_riga. aur. cant. 225>	Amplexus, profert sermones pacis amatos.
<petr_riga. aur. cant. 226>	Ad sponsam ueniens humilis factus Deus altus,
<petr_riga. aur. cant. 227>	Ad terram quosdam dimittit ab ethere saltus.
<petr_riga. aur. cant. 228>	Venit ab excelsis saliens in Virginis aluum,
<petr_riga. aur. cant. 229>	Virgineumque decus fuit hac in Virgine saluum.
<petr_riga. aur. cant. 230>	In breue presepe saliit de uentre pudoris,
<petr_riga. aur. cant. 231>	Vbera suggendo diuini plena liquoris.
<petr_riga. aur. cant. 232>	Hinc de presepi crucis in prenobile lignum
<petr_riga. aur. cant. 233>	Venit et attriuit hostem moriendo malignum.
<petr_riga. aur. cant. 234>	De cruce preclara saltum dedit in monumentum,
<petr_riga. aur. cant. 235>	Sustinuitque sacrum mundi lapis ille talentum.
<petr_riga. aur. cant. 236>	De tumulo quo decubuit penetrauit Auernum;
<petr_riga. aur. cant. 237>	Hinc rediit surgens, solium petit inde paternum.
<petr_riga. aur. cant. 238>	Transiliit montes et colles sic operando,
<petr_riga. aur. cant. 239>	Nam nullus sanctus par extitit hunc imitando.
<petr_riga. aur. cant. 240>	Montes designant maiores ac meliores;
<petr_riga. aur. cant. 241>	Colles declarant mediocres siue minores.
<petr_riga. aur. cant. 242>	Est similis capree Christus quia plebis Hebree
<petr_riga. aur. cant. 243>	Ortus de genere carnem dignatur habere;
<petr_riga. aur. cant. 244>	Et quia de ueterum sanctorum germine natus
<petr_riga. aur. cant. 245>	Extitit, hinnulus est ceruorum iure uocatus.
<petr_riga. aur. cant. 246>	Post murum nostrum stetit incarnata Sophia
<petr_riga. aur. cant. 247>	Cum carnem sumpsit ex Virgine Matre Maria,
<petr_riga. aur. cant. 248>	In qua delituit Deitas, quam ferre nequiret
<petr_riga. aur. cant. 249>	Omnis homo si posse suum monstrare ueniret.
<petr_riga. aur. cant. 250>	Qui per cancellos aut ostia spargit ocellos
<petr_riga. aur. cant. 251>	Partim spectatur, partim latitando moratur.
<petr_riga. aur. cant. 252>	Sic Christus, signis rutilans per opus Deitatis
<petr_riga. aur. cant. 253>	Et carnis penas tolerans per opus pietatis,
<petr_riga. aur. cant. 254>	Aspexit per cancellos; per signa patere
<petr_riga. aur. cant. 255>	Vt Deitas uoluit, ut homo per probra latere.
<petr_riga. aur. cant. 256>	Indutus carnis tunica, celi dominator
<petr_riga. aur. cant. 257>	Electe loquitur anime cuius fit amator.
<petr_riga. aur. cant. 258>	Triplex sensus in his uerbis radiare notatur:
<petr_riga. aur. cant. 259>	Sponsa sui sponsi celestis amica uocatur;
<petr_riga. aur. cant. 260>	Estque columba Dei quia simplex esse probatur;
<petr_riga. aur. cant. 261>	Est formosa simul quia uirtutes operatur.
<petr_riga. aur. cant. 262>	Vt surgat, properet, ueniat currendo monetur;
<petr_riga. aur. cant. 263>	A sponso penitus contempnere uana docetur.
<petr_riga. aur. cant. 264>	Tristis hiems, quam contristant nix, grando, procella,
<petr_riga. aur. cant. 265>	Denotat hanc uitam quam turbant hostica bella,
<petr_riga. aur. cant. 266>	Que nos torpentes faciunt, ne mente sequamur
<petr_riga. aur. cant. 267>	Christum, ne puro celi fulgore fruamur.
<petr_riga. aur. cant. 268>	Transiit, inquit, hiems, quia presens uita recedit
<petr_riga. aur. cant. 269>	Et cito transibit, que nos hoc tempore ledit;
<petr_riga. aur. cant. 270>	Est igitur citius currendum cuique fideli,
<petr_riga. aur. cant. 271>	Vt non priuetur oblato munere celi.
<petr_riga. aur. cant. 272>	Flores in terra sunt ueris tempore uisi
<petr_riga. aur. cant. 273>	Dum sanctas animas recipit gremium paradisi;
<petr_riga. aur. cant. 274>	Illic post mortem floret pia turba bonorum,
<petr_riga. aur. cant. 275>	Que non torpuerat contrita gelu uitiorum.
<petr_riga. aur. cant. 276>	Iam citius reprobi quasi sarmentum resecantur
<petr_riga. aur. cant. 277>	Dum ueluti flores sursum iusti glomerantur.
<petr_riga. aur. cant. 278>	Ecclesiam turtur et sponsi terra beatam
<petr_riga. aur. cant. 279>	Vitam designat, electis sponte paratam.
<petr_riga. aur. cant. 280>	In terram sponsi uox turturis ergo fuisse
<petr_riga. aur. cant. 281>	Dicitur audita uotumque suum meruisse
<petr_riga. aur. cant. 282>	Dum uox ecclesie, que suspirando precatur,
<petr_riga. aur. cant. 283>	Celitus audiri Christo miserante probatur.
<petr_riga. aur. cant. 284>	Nam fidei testes sacrum fundendo cruorem
<petr_riga. aur. cant. 285>	Suscepere prius regni celestis honorem.
<petr_riga. aur. cant. 286>	Vinea dat flores et ab his sparguntur odores
<petr_riga. aur. cant. 287>	Cum recipit sacrum puerorum turba lauacrum;
<petr_riga. aur. cant. 288>	Qui bene credentes, aliis sacra uerba serentes,
<petr_riga. aur. cant. 289>	Dant exempla boni, summi spiramine doni.
<petr_riga. aur. cant. 290>	Mens surgit cum flendo suas culpas reprehendit;
<petr_riga. aur. cant. 291>	Vadit cum sanctis studiis ad celica tendit.
<petr_riga. aur. cant. 292>	Accipe, Riga Petre, per aperta foramina petre,
<petr_riga. aur. cant. 293>	Vulnera pendentis Christi pro te morientis;
<petr_riga. aur. cant. 294>	Sed uulnus lateris poterit sanare, cauerna
<petr_riga. aur. cant. 295>	Macerie, de qua fluxit medicina superna.
<petr_riga. aur. cant. 296>	Sic pia mens, recolendo crucem Christique dolores,
<petr_riga. aur. cant. 297>	Accipit exemplum patiendi probra, labores.
<petr_riga. aur. cant. 298>	Dona sacre fidei notat aspectus faciei,
<petr_riga. aur. cant. 299>	Qua nos agnoscit, qui nos, non nostra, reposcit.
<petr_riga. aur. cant. 300>	Sed quicumque fidem se dicit habere loquendo
<petr_riga. aur. cant. 301>	Debet eam studiis operum monstrare sequendo.
<petr_riga. aur. cant. 302>	Per uocem poteris uocem signare magistri
<petr_riga. aur. cant. 303>	Qui uerum sequitur, et nil docet ille sinistri.
<petr_riga. aur. cant. 304>	Sic igitur uox est dulcis faciesque decora
<petr_riga. aur. cant. 305>	Cum bene respondent mores cum uoce sonora.
<petr_riga. aur. cant. 306>	Capite uobis uulpeculas que demoliuntur uineas].
<petr_riga. aur. cant. 307>	Vulpes scismatici sunt ecclesieque nitorem
<petr_riga. aur. cant. 308>	Deturpant, pure fidei siccando uirorem;
<petr_riga. aur. cant. 309>	Tales ecclesiis infligunt uulnus acerbum,
<petr_riga. aur. cant. 310>	Sed capiuntur ab his qui spargunt utile uerbum.
<petr_riga. aur. cant. 311>	Flores sunt pueri qui per baptisma nouantur
<petr_riga. aur. cant. 312>	Perque noue fidei donum Christo generantur.
<petr_riga. aur. cant. 313>	Propter scismaticos de talibus est metuendum;
<petr_riga. aur. cant. 314>	Ne capiant teneros flores, est inde cauendum;
<petr_riga. aur. cant. 315>	Sed sanctis aliis, qui iam radice uigoris
<petr_riga. aur. cant. 316>	Stant bene fundati, nil debet inesse timoris.
<petr_riga. aur. cant. 317>	Approbat ut uulpes iste capiantur amica,
<petr_riga. aur. cant. 318>	Subdens quod sequitur de sponso noce pudica.
<petr_riga. aur. cant. 319>	Dilecti sponsi teneo constanter amorem,
<petr_riga. aur. cant. 320>	Qui michi dat firmum fidei seruare tenorem.
<petr_riga. aur. cant. 321>	Lilia designant animas quas carnis honorat
<petr_riga. aur. cant. 322>	Candor uirgineus et splendida forma decorat.
<petr_riga. aur. cant. 323>	Pascitur inter eas, quia delectatur earum
<petr_riga. aur. cant. 324>	Munditia sponsus et nil ibi sentit amarum.
<petr_riga. aur. cant. 325>	Lux aspirabit cum uita futura nitescet;
<petr_riga. aur. cant. 326>	Vmbra repelletur cum presens uita quiescet.
<petr_riga. aur. cant. 327>	Hunc sine fine diem sitiunt pia corda uenire,
<petr_riga. aur. cant. 328>	Cum ueniet iudex in nubibus ignis et ire.
<petr_riga. aur. cant. 329>	Pro nobis obiit Christus cum carne recessit
<petr_riga. aur. cant. 330>	Et mortis stimulos surgens in carne repressit;
<petr_riga. aur. cant. 331>	Sed ueniet iudex in mundi fine futurus,
<petr_riga. aur. cant. 332>	Iustis et reprobis sua premia cuique daturus;
<petr_riga. aur. cant. 333>	Qui super ecclesie sanctos ueniet manifestus,
<petr_riga. aur. cant. 334>	Electe mitis anime reprobeque molestus.
<petr_riga. aur. cant. 335>	Dumque moratur adhuc et eum querendo laborat,
<petr_riga. aur. cant. 336>	Mens pia producens hoc uerbum plorat et orat.
<petr_riga. aur. cant. 337>	Lectus secretum notat, in quo sponsa quiescit;
<petr_riga. aur. cant. 338>	Nox mundum signat, qui lucis gaudia nescit;
<petr_riga. aur. cant. 339>	Sed quia quem querit mundo non cernit in isto,
<petr_riga. aur. cant. 340>	Subdidit hoc uerbum de sponso iudice Christo:
<petr_riga. aur. cant. 341>	Surgam, lustrabo loca quelibet anxia, merens,
<petr_riga. aur. cant. 342>	Per uicos et per plateas quem diligo querens.
<petr_riga. aur. cant. 343>	Quosdam perfecto? regni celestis amicos
<petr_riga. aur. cant. 344>	Qui uitam stringunt, per strictos accipe uicos.
<petr_riga. aur. cant. 345>	Platee signant quosdam mundana sequentes,
<petr_riga. aur. cant. 346>	Quos tamen inueniet aliqua uitute nitentes.
<petr_riga. aur. cant. 347>	Ex his, ex aliis, aliquid sibi sponsa trahendo
<petr_riga. aur. cant. 348>	Haurit ut inueniat sponsum quem cepit agendo.
<petr_riga. aur. cant. 349>	Nec tamen inueniens per tantum sponsa laborem
<petr_riga. aur. cant. 350>	Sponsum, quod sequitur subiecit ob eius amorem:
<petr_riga. aur. cant. 351>	Custodes urbis sunt ecclesie sapientes,
<petr_riga. aur. cant. 352>	Propter lucrandas animas sacra scripta serentes;
<petr_riga. aur. cant. 353>	Inueniunt sponsam que sponsum querit amatum,
<petr_riga. aur. cant. 354>	Hancque docent ne cor habeat torpore ligatum.
<petr_riga. aur. cant. 355>	Num uos, inquit eis, hunc pro quo mens mea meret
<petr_riga. aur. cant. 356>	Vidistis, cui cor totis affectibus heret?
<petr_riga. aur. cant. 357>	Dum tamen inueniens sic sponsum sponsa latentem,
<petr_riga. aur. cant. 358>	Subdidit hanc uocem sibi gaudia grata ferentem,
<petr_riga. aur. cant. 359>	Sponsa parum transit uigiles, sponsusque repente
<petr_riga. aur. cant. 360>	Cernitur, et sponsa penetrat celestia mente;
<petr_riga. aur. cant. 361>	Nam uigiles puros homines dum cogitat esse
<petr_riga. aur. cant. 362>	Et cernit Christo mortalia cuncta subesse,
<petr_riga. aur. cant. 363>	Tanquam per speculum uidet hunc Deitate nitentem
<petr_riga. aur. cant. 364>	Equalemque Patri, celestia queque regentem.
<petr_riga. aur. cant. 365>	Sic igitur quanto sponsus teneatur amore
<petr_riga. aur. cant. 366>	A sponsa, uerbum sponse profertur ab ore:
<petr_riga. aur. cant. 367>	Quem teneo, dicit, illum dimittere nolo;
<petr_riga. aur. cant. 368>	Nam mea sunt, mea uenor in illo gaudia solo.
<petr_riga. aur. cant. 369>	Hunc, qui despondit me per sponsale monile,
<petr_riga. aur. cant. 370>	Matris in ediculam ducam matrisque cubile.
<petr_riga. aur. cant. 371>	Dicitur ecclesie mater synagoga fuisse,
<petr_riga. aur. cant. 372>	De qua doctores meruit sanctos habuisse;
<petr_riga. aur. cant. 373>	Sed tenet ecclesia dilectum donec in edem
<petr_riga. aur. cant. 374>	Matris ducat eum, sponso faciens ibi sedem,
<petr_riga. aur. cant. 375>	Namque fidem Christi Iudeos illa docebit
<petr_riga. aur. cant. 376>	Et cito conuersos in mundi fine uidebit;
<petr_riga. aur. cant. 377>	Quorum pars quedam terrestria singula spernens
<petr_riga. aur. cant. 378>	Herebit celo, Christum per enigmata cernens.
<petr_riga. aur. cant. 379>	Ne uero tales conturbet turba nefanda,
<petr_riga. aur. cant. 380>	Christi que sequitur monet adiuratio blanda:
<petr_riga. aur. cant. 381>	Ad ueram fidei ueniens Iudea medelam
<petr_riga. aur. cant. 382>	Ecclesiamque sequens, stupet hanc resonando loquelam:
<petr_riga. aur. cant. 383>	Desertum mundus, ubi crescunt undique dumi,
<petr_riga. aur. cant. 384>	Per quod conscendit pia mens ut uirgula fumi
<petr_riga. aur. cant. 385>	Mirre uel thuris uel pigmenti preciosi,
<petr_riga. aur. cant. 386>	Mirra notat carnem que ieiunando laborat;
<petr_riga. aur. cant. 387>	Thus pia uota precum dum mens suspirat et orat;
<petr_riga. aur. cant. 388>	Puluis pigmenti, qui mirum reddit odorem,
<petr_riga. aur. cant. 389>	Designat famamque bonam morumque nitorem.
<petr_riga. aur. cant. 390>	Tam prudens anima, que semper ad optima crescit,
<petr_riga. aur. cant. 391>	Intra se lectum parat in quo rex requiescit.
<petr_riga. aur. cant. 392>	Si mundum fugimus nec flectimur ad mala proni,
<petr_riga. aur. cant. 393>	Lectum quo recubet uero facimus Salomoni.
<petr_riga. aur. cant. 394>	Sunt sexaginta decies sex; exprimo iuste
<petr_riga. aur. cant. 395>	Per denum numerum legis precepta uetuste.
<petr_riga. aur. cant. 396>	Exprimitur seno numero sex ordo dierum,
<petr_riga. aur. cant. 397>	Per quos decurrunt cum fine negotia rerum.
<petr_riga. aur. cant. 398>	Per sex ergo dies qui iussa Dei studuerunt
<petr_riga. aur. cant. 399>	Obseruare decem plenum numerum tenuerunt.
<petr_riga. aur. cant. 400>	Isti nouerunt munire cubilia regis
<petr_riga. aur. cant. 401>	Dum remouent hostes sancte munimine legis.
<petr_riga. aur. cant. 402>	Hique tenent gladios manibus; sacra uerba notantur
<petr_riga. aur. cant. 403>	In gladiis; manibus, qui quod dicunt operantur.
<petr_riga. aur. cant. 404>	Per femur exprimitur uitium carnalis amoris,
<petr_riga. aur. cant. 405>	Quod resecat iustus per honesti uerba rigoris;
<petr_riga. aur. cant. 406>	Propter nocturnos iustus facit irta timores,
<petr_riga. aur. cant. 407>	Ne possit Sathanas sanctos corrumpere mores,
<petr_riga. aur. cant. 408>	Aut inferre suos in morte Gehenna dolores.
<petr_riga. aur. cant. 409>	Ligna quidem Libani putrescere nescia durant,
<petr_riga. aur. cant. 410>	Que sanctos permansuros sine fine figurant;
<petr_riga. aur. cant. 411>	Construit ecclesiam de sanctis quippe beatis
<petr_riga. aur. cant. 412>	Conditor astrorum, sua iussa tenere paratis.
<petr_riga. aur. cant. 413>	Postes argenti sunt morum luce decori
<petr_riga. aur. cant. 414>	Prelati, fortes uerbi splendore sonori.
<petr_riga. aur. cant. 415>	Ex auro locus est reclinandi quia mentes
<petr_riga. aur. cant. 416>	Eterna gaudent requie, que sunt sapientes;
<petr_riga. aur. cant. 417>	In uera requie paradisi uota reclinant
<petr_riga. aur. cant. 418>	Hec quibus angelici ciues bona summa propinant.
<petr_riga. aur. cant. 419>	Ad tam preclaram requiem patiendo uenitur,
<petr_riga. aur. cant. 420>	Nec nisi per penas sapiens hac pace potitur.
<petr_riga. aur. cant. 421>	Purpura, que roseum monstratur habere colorem,
<petr_riga. aur. cant. 422>	Signat eos qui pro Christo fudere cruorem;
<petr_riga. aur. cant. 423>	Isti per gladios, tormenta, flagella, dolorem
<petr_riga. aur. cant. 424>	Sunt uelut ascensus ad summi regis honorem.
<petr_riga. aur. cant. 425>	Quid facimus miseri, qui tales non imitamur?
<petr_riga. aur. cant. 426>	Ne sociemur eis, animi torpore ligamur.
<petr_riga. aur. cant. 427>	Non sumus ex Libano putrescere nescia ligna,
<petr_riga. aur. cant. 428>	Quos corrumpit adhuc carnis putredo maligna;
<petr_riga. aur. cant. 429>	Non sumus argenti postes quia nulla docemus
<petr_riga. aur. cant. 430>	Verba Dei, populum nec sustentare ualemus;
<petr_riga. aur. cant. 431>	Nec reclinandi loca perspicimus quia pura
<petr_riga. aur. cant. 432>	Carnea mens acie nescit penetrare futura.
<petr_riga. aur. cant. 433>	Ascensus rosei nec possumus esse coloris
<petr_riga. aur. cant. 434>	Nam nos pro Christo non purpurat unda cruoris.
<petr_riga. aur. cant. 435>	Si nos ergo uiri tam fortes esse nequimus,
<petr_riga. aur. cant. 436>	Tanquam feminei per amoris federa simus.
<petr_riga. aur. cant. 437>	Ponitur in medio cunctis amor ille beatus,
<petr_riga. aur. cant. 438>	Quem quicumque tenet dicetur amans et amatus.
<petr_riga. aur. cant. 439>	Exi, Iudea plebs, de nigredine sordis
<petr_riga. aur. cant. 440>	Ad fidei lumen, detergens lumina cordis;
<petr_riga. aur. cant. 441>	Aspice portantem Christum diadema decoris
<petr_riga. aur. cant. 442>	Quod dedit huic Mater sua, saluo flore pudoris;
<petr_riga. aur. cant. 443>	Est diadema caro sacra quam de Virgine Matre
<petr_riga. aur. cant. 444>	Assumpsit Christus sine peccato, sine patre,
<petr_riga. aur. cant. 445>	Ecclesiam sibi desponsans in uentre Marie,
<petr_riga. aur. cant. 446>	Quam sibi coniunxit summe natura Sophie;
<petr_riga. aur. cant. 447>	Letitiamque dedit mundo, quem carne redemit,
<petr_riga. aur. cant. 448>	Tristitiamque dedit Zabulo, quem morte peremit.
<petr_riga. aur. cant. 449>	Vel mater Christi plebs est plus aspera iusto
<petr_riga. aur. cant. 450>	Semper, que capiti dedit aspera serta uenusto.
<petr_riga. aur. cant. 451>	Vt sponsum titulis ornauit sponsa decenter,
<petr_riga. aur. cant. 452>	Sic sponsus sponsam commendat laude frequenter.
<petr_riga. aur. cant. 453>	Quod prius exposui tibi, lector, non iterabo;
<petr_riga. aur. cant. 454>	Sed retro sis Argus, nec mentis lumine strabo.
<petr_riga. aur. cant. 455>	Ista latens uirtus est summe uisio uite,
<petr_riga. aur. cant. 456>	Quam mens sancta uidet, sitiens requiem sine lite.
<petr_riga. aur. cant. 457>	Ordo magistrorum per ocellos sepe notatur,
<petr_riga. aur. cant. 458>	Inde quod ostendunt aliis quod iter teneatur.
<petr_riga. aur. cant. 459>	Sic igitur populos possunt signare capilli
<petr_riga. aur. cant. 460>	Namque sacre sunt ecclesie decor et decus illi.
<petr_riga. aur. cant. 461>	Plebs inhians uerbis grex dicitur esse caprarum;
<petr_riga. aur. cant. 462>	Verbum ruminat hec ubi pastus inest animarum.
<petr_riga. aur. cant. 463>	Est animai mundum capra, pascua querit in altum;
<petr_riga. aur. cant. 464>	Sic plebs munda fide parat ad celestia saltum.
<petr_riga. aur. cant. 465>	Accipe per Galaad qui rem testantur aceruos,
<petr_riga. aur. cant. 466>	Designantque Dei tolerantes omnia seruos,
<petr_riga. aur. cant. 467>	Qui testes fidei patiendo probra, dolorem,
<petr_riga. aur. cant. 468>	Verbera, uincla, cruces, roseum fudere cruorem;
<petr_riga. aur. cant. 469>	Quos plebs ecclesie perfuso sanguine cernens,
<petr_riga. aur. cant. 470>	Fortius alta fide sequitur, terrestria spernens.
<petr_riga. aur. cant. 471>	Possunt et dentes quadam ratione uocari
<petr_riga. aur. cant. 472>	Doctores, qui comminuunt quasi dente molari
<petr_riga. aur. cant. 473>	Panem scripture, pueros populumque docendo,
<petr_riga. aur. cant. 474>	Vt possint fortes fieri, sacra iussa tenendo.
<petr_riga. aur. cant. 475>	Tales ascendunt tanquam de fonte lauacri,
<petr_riga. aur. cant. 476>	Nam sunt abluti fontis baptismate sacri;
<petr_riga. aur. cant. 477>	Grex sunt tonsarum quia mundi pondera spernunt
<petr_riga. aur. cant. 478>	Liberiusque uiam sic ad celestia sternunt.
<petr_riga. aur. cant. 479>	Omnes dicuntur cum fetibus esse gemellis
<petr_riga. aur. cant. 480>	Dum plebs gentilis, simul et Iudea rebellis,
<petr_riga. aur. cant. 481>	Gignitur in Christo per eorum uerba uirorum
<petr_riga. aur. cant. 482>	Quos Deus accendit et amorum Fiamma duorum.
<petr_riga. aur. cant. 483>	Sparsos coccinea constringit uitta capillos:
<petr_riga. aur. cant. 484>	Qui motus animi restringunt, denotat illos.
<petr_riga. aur. cant. 485>	Ipsos doctores signat nomen labiorum,
<petr_riga. aur. cant. 486>	Qui uerbo dulci mulcent aures populorum.
<petr_riga. aur. cant. 487>	Per coccum fratris dilectio uera notatur,
<petr_riga. aur. cant. 488>	Et doctor uerax hanc semper habere probatur.
<petr_riga. aur. cant. 489>	Ipsi qui spargunt sacra uerba duces animarum
<petr_riga. aur. cant. 490>	Signari possunt roseo splendore genarum;
<petr_riga. aur. cant. 491>	Per quos ecclesie facies iocunda nitescit
<petr_riga. aur. cant. 492>	Dum per eos credens populorum gloria crescit.
<petr_riga. aur. cant. 493>	Malum puniceum notat ecclesiam sine rugis,
<petr_riga. aur. cant. 494>	De qua spirat odor bonus et deuotio iugis.
<petr_riga. aur. cant. 495>	Mali multa latent sub solo cortice grana,
<petr_riga. aur. cant. 496>	Que nares mulcent et sunt in pectore sana:
<petr_riga. aur. cant. 497>	Sic est una fides, plures populos sibi stringens,
<petr_riga. aur. cant. 498>	Quam tenet ecclesia, multos baptismate tingens.
<petr_riga. aur. cant. 499>	Punicei mali sunt fragmen qui sua frangunt
<petr_riga. aur. cant. 500>	Corpora pro Christo multisque laboribus angunt.
<petr_riga. aur. cant. 501>	Que foris apparent sunt hec populo speciosa;
<petr_riga. aur. cant. 502>	Sunt que mente latent magis ista Deo preciosa.
<petr_riga. aur. cant. 503>	Extendens collum procul aspicit ut uenientes
<petr_riga. aur. cant. 504>	Hostes precaueat signatque uiros sapientes,
<petr_riga. aur. cant. 505>	Qui contra Sathanam querunt munimen habere
<petr_riga. aur. cant. 506>	Insidiasque student illius et arma cauere.
<petr_riga. aur. cant. 507>	Doctores igitur per collum iure notantur;
<petr_riga. aur. cant. 508>	Ne ueniant hostes, meditando procul speculantur.
<petr_riga. aur. cant. 509>	Sunt turris quia summa petunt, celos penetrantes,
<petr_riga. aur. cant. 510>	Nil preter Christum uariis in rebus amantes.
<petr_riga. aur. cant. 511>	Hec turris Dauid est quia natus de patre Iesse
<petr_riga. aur. cant. 512>	Creditur et manibus fortis rex dicitur esse;
<petr_riga. aur. cant. 513>	Ille notat Christum, sine quo labor est sine messe
<petr_riga. aur. cant. 514>	Lingue doctoris si Christum sentit abesse.
<petr_riga. aur. cant. 515>	Turricule muri designant signa salutis
<petr_riga. aur. cant. 516>	Dum datur incessus claudis, uox integra mutis,
<petr_riga. aur. cant. 517>	Que sancti propter prauos homines operantur
<petr_riga. aur. cant. 518>	Dum pro seruanda fidei uirtute precantur;
<petr_riga. aur. cant. 519>	Sed clipeos sumunt contra turbas uitiorum,
<petr_riga. aur. cant. 520>	Et clipei tales signant exempla bonorum.
<petr_riga. aur. cant. 521>	Perfectus numerus debet per mille notari,
<petr_riga. aur. cant. 522>	Perfectisque uiris solet omnis pugna domari.
<petr_riga. aur. cant. 523>	Gentiles ac Iudei sunt ubera bina,
<petr_riga. aur. cant. 524>	Qui sacra uerba serunt, quorum cibus est medicina.
<petr_riga. aur. cant. 525>	Hi sunt capreoli, quorum solet herba reuelli
<petr_riga. aur. cant. 526>	Dentibus in monte; dicuntur et esse gemelli
<petr_riga. aur. cant. 527>	Nempe quod ore docent monstrant operando patenter,
<petr_riga. aur. cant. 528>	Et cor transmittunt ad gaudia summa latenter.
<petr_riga. aur. cant. 529>	Munditie candor per lilia pura notatur,
<petr_riga. aur. cant. 530>	Quo sacra sponsa nitet et in hoc candore moratur
<petr_riga. aur. cant. 531>	Donec iudicii lux fulgeat absque pruinis
<petr_riga. aur. cant. 532>	Et mundo ueniat extremo tempore finis.
<petr_riga. aur. cant. 533>	Mons mirre signat ieiunia carnis acerba,
<petr_riga. aur. cant. 534>	Per que mons Christus restringit corda superba.
<petr_riga. aur. cant. 535>	Est collis thuris humilis deuotio cordis,
<petr_riga. aur. cant. 536>	Que quasi thus redolet, totius nescia sordis.
<petr_riga. aur. cant. 537>	Vadit ad hos sponsus qui sic mundare laborant
<petr_riga. aur. cant. 538>	Cor carnemque suam, ieiunant et simul orant.
<petr_riga. aur. cant. 539>	Harum uirtutum gemino mundata decore,
<petr_riga. aur. cant. 540>	Sponsa nouas laudes sponsi suscepit ab ore.
<petr_riga. aur. cant. 541>	Lingua, mente, manu resplendet tota chorusca,
<petr_riga. aur. cant. 542>	Mortalis macule nulla nigredine fusca.
<petr_riga. aur. cant. 543>	Est Libanus candor, signans baptismatis undam,
<petr_riga. aur. cant. 544>	Que sponsam Christi facit omni crimine mundam.
<petr_riga. aur. cant. 545>	Ad sponsum trina uice sponsa uenire iubetur
<petr_riga. aur. cant. 546>	Vel quia Personas tres in Ditate fatetur
<petr_riga. aur. cant. 547>	Vel quia uirtutum triplici ditatur honore,
<petr_riga. aur. cant. 548>	Plena fide, gaudens spe, lucida fratris amore,
<petr_riga. aur. cant. 549>	Vel uiuendo uenit operans bona, uel moriendo
<petr_riga. aur. cant. 550>	Dans animam, uel habens carnem sine fine manendo.
<petr_riga. aur. cant. 551>	Montibus his recubant seu pardi siue leones,
<petr_riga. aur. cant. 552>	De quibus expectas ut sponsam, sponse, corones.
<petr_riga. aur. cant. 553>	Montes sunt homines fortes et in orbe superbi;
<petr_riga. aur. cant. 554>	Pardi qui maculant diuini semina uerbi;
<petr_riga. aur. cant. 555>	Suntque leonina tanquam de stirpe feroces
<petr_riga. aur. cant. 556>	Sublimesque duces, in sanctis rebus atroces;
<petr_riga. aur. cant. 557>	Si trahit ad Christum tam prauos sponsa fidelis,
<petr_riga. aur. cant. 558>	Inde sibi dabitur in summis laurea celis.
<petr_riga. aur. cant. 559>	Pro tot personis tot erit stellata coronis,
<petr_riga. aur. cant. 560>	Summis plena bonis, celestibus aurea donis.
<petr_riga. aur. cant. 561>	Crines sunt populi, sicut prediximus ante;
<petr_riga. aur. cant. 562>	Doctores oculi scriptura uerba probante.
<petr_riga. aur. cant. 563>	Per collum corpus hominis capiti sociatur,
<petr_riga. aur. cant. 564>	Ecclesieque fides inmobilis inde notatur
<petr_riga. aur. cant. 565>	Namque fides populum Christo coniungere nouit
<petr_riga. aur. cant. 566>	Si teneat quicquid sacro baptismate uouit.
<petr_riga. aur. cant. 567>	Ecclesie sponsus pro tali uulnera pacto
<petr_riga. aur. cant. 568>	Pertulit, erupitque salus de uulnere facto.
<petr_riga. aur. cant. 569>	Per mammas sponse dilectio bina notatur,
<petr_riga. aur. cant. 570>	Cum Deus in summis et in imis semper amatur.
<petr_riga. aur. cant. 571>	Virtutes que de gemino nascuntur amore
<petr_riga. aur. cant. 572>	Sunt unguenta quibus nares mulcentur odore;
<petr_riga. aur. cant. 573>	Tales uirtutes ubi gratia spirat amorum
<petr_riga. aur. cant. 574>	Omnes excedunt alias splendore bonorum,
<petr_riga. aur. cant. 575>	Nam nichil est uirtus quam non amor ille uenustat;
<petr_riga. aur. cant. 576>	Hoc absente bono, nullus bona celica gustat.
<petr_riga. aur. cant. 577>	Doctores notat ecclesie nomen labiorum,
<petr_riga. aur. cant. 578>	Per quos uerborum stillat dulcedo sacrorum.
<petr_riga. aur. cant. 579>	In redolente fauo latitat mel, cera uidetur;
<petr_riga. aur. cant. 580>	Clausus in his uerbis moralis sensus habetur:
<petr_riga. aur. cant. 581>	Est fauus in labiis dum doctor predicat ore
<petr_riga. aur. cant. 582>	Doctrinam, que mente latet sine laudis amore.
<petr_riga. aur. cant. 583>	Mel gerit in lingua qui nil habet intus acerbi,
<petr_riga. aur. cant. 584>	Demulcens animos sacri dulcedine uerbi;
<petr_riga. aur. cant. 585>	Lac gustat, teneris conseruans lactea uerba,
<petr_riga. aur. cant. 586>	Mens quibus est simplex et eorum messis in herba.
<petr_riga. aur. cant. 587>	Hec duo sub lingua conseruat namque saporem
<petr_riga. aur. cant. 588>	Internum retinet nec querit ab ore fauorem.
<petr_riga. aur. cant. 589>	Per uestes quibus est odor actio sancta notatur,
<petr_riga. aur. cant. 590>	Que mala prima tegit, ne quid fedum uideatur.
<petr_riga. aur. cant. 591>	Nouit in altari pia mens intendere thura;
<petr_riga. aur. cant. 592>	Que celos penetrat, thus est oratio pura.
<petr_riga. aur. cant. 593>	Ergo uestis odor quasi thus redolere uidetur
<petr_riga. aur. cant. 594>	Si sociando preces operi mens sancta precetur.
<petr_riga. aur. cant. 595>	Ortus conclusus, quem pingit gloria florum,
<petr_riga. aur. cant. 596>	Exprimit ecclesiam quam ditat gratia morum;
<petr_riga. aur. cant. 597>	Clauditur hic ortus uallo fidei uel amoris,
<petr_riga. aur. cant. 598>	Ne reprobi ualeant irrumpere claustra decoris.
<petr_riga. aur. cant. 599>	Fons est dum pia mens meditans celestia uiuos
<petr_riga. aur. cant. 600>	In se non cessat doctrine gignere riuos;
<petr_riga. aur. cant. 601>	Quilibet ex istis, inquit scriptura, fluentis
<petr_riga. aur. cant. 602>	Huic erit in uitam fons uiuus aque salientis.
<petr_riga. aur. cant. 603>	Fons est signatus quia Spiritus intima celat
<petr_riga. aur. cant. 604>	Mentibus indignis nec mistica scripta reuelat.
<petr_riga. aur. cant. 605>	Punica mala tenent sub cortice grana rubenti;
<petr_riga. aur. cant. 606>	Pomorum fructus est blanda refectio denti.
<petr_riga. aur. cant. 607>	Illos puniceo signari credo rubore
<petr_riga. aur. cant. 608>	Qui tinxere suo tortoris tela cruore.
<petr_riga. aur. cant. 609>	Dulcis pomorum fructus cor signat eorum
<petr_riga. aur. cant. 610>	Qui sine martirio prebent exempla bonorum;
<petr_riga. aur. cant. 611>	Tales ecclesia transmittit ad ethera flores,
<petr_riga. aur. cant. 612>	Qui uarios spargunt, tamquam paradisus, odores.
<petr_riga. aur. cant. 613>	Tot bona, tot laudes, et tot misteria rerum
<petr_riga. aur. cant. 614>	Littera que sequitur per ligna docet specierum.
<petr_riga. aur. cant. 615>	Ex istis lignis, ex his speciebus honestis
<petr_riga. aur. cant. 616>	Pellitur humano de corpore morbida pestis;
<petr_riga. aur. cant. 617>	Virtutesque notant uarias que tela repellunt
<petr_riga. aur. cant. 618>	Demonis, et morbos animi de corde reuellunt.
<petr_riga. aur. cant. 619>	Fons est et puteus sacra pagina grata sapore
<petr_riga. aur. cant. 620>	Eloquii sacri, celesti plena liquore.
<petr_riga. aur. cant. 621>	Fons est ortorum quia pectora mundat eorum
<petr_riga. aur. cant. 622>	In quibus excrescunt sanctorum germina morum.
<petr_riga. aur. cant. 623>	Est etiam puteus de quo uiuens aqua manat,
<petr_riga. aur. cant. 624>	Que reficit populos et eorum uulnera sanat.
<petr_riga. aur. cant. 625>	Fons patet et leuiter sitientis sumitur ore,
<petr_riga. aur. cant. 626>	Sed trahit ex puteo maiore fluenta labore.
<petr_riga. aur. cant. 627>	Sic in scripturis, quasi fons, sacra littera stillat
<petr_riga. aur. cant. 628>	Et tanquam puteus sensum quandoque sigillat.
<petr_riga. aur. cant. 629>	Fons est scripture leuitas; scriptura profunda
<petr_riga. aur. cant. 630>	Est puteus, de quo latitans uix sumitur unda.
<petr_riga. aur. cant. 631>	Est Libanus candor, signans baptismatis undam,
<petr_riga. aur. cant. 632>	Que niueam faciunt animam sine crimine mundam.
<petr_riga. aur. cant. 633>	Impetus hos latices agitat, quia gratia
<petr_riga. aur. cant. 634>	Sacri Pneumatis accipitur in sancti fonte lauacri,
<petr_riga. aur. cant. 635>	Per quam scripturas pia mens intelligit intus,
<petr_riga. aur. cant. 636>	Scriptureque sacre foris apparet laberintus.
<petr_riga. aur. cant. 637>	Dum uenit et tangit cor Spiritus iste benignus,
<petr_riga. aur. cant. 638>	Spiritus egreditur hominis de corde malignus.
<petr_riga. aur. cant. 639>	Frigidus est aquilo, qui terram frigore stringit;
<petr_riga. aur. cant. 640>	Est auster calidus, qui terram gramine pingit.
<petr_riga. aur. cant. 641>	Est aquilo Sathanas, constringens corda malorum;
<petr_riga. aur. cant. 642>	Spiritus est auster, dans iustis germina florum.
<petr_riga. aur. cant. 643>	Dum fugit, est aquilo surgens; austerque serenus
<petr_riga. aur. cant. 644>	Orti perflat humum, quo flante fit ortus amenus.
<petr_riga. aur. cant. 645>	Sic, foris excluso Sathana qui cor male pungit,
<petr_riga. aur. cant. 646>	Spiritus almus adest qui mentes leniter ungit
<petr_riga. aur. cant. 647>	Virtutumque facit species et aromata nasci,
<petr_riga. aur. cant. 648>	De quorum gustu solet intus mens pia pasci.
<petr_riga. aur. cant. 649>	Adueniens intrat proprium dilectus in ortum
<petr_riga. aur. cant. 650>	Et comedit fructum de lignis dulcibus ortum
<petr_riga. aur. cant. 651>	Cum Christus ueniens subit intra corda suorum
<petr_riga. aur. cant. 652>	Ac ibi se reficit operum dulcore bonorum.
<petr_riga. aur. cant. 653>	Corpora conseruans est mirra saporis amari,
<petr_riga. aur. cant. 654>	Qua possunt homines passi tormenta notari.
<petr_riga. aur. cant. 655>	Designant alios species et aromata iustos,
<petr_riga. aur. cant. 656>	Preclaros titulis, insigni laude uenustos.
<petr_riga. aur. cant. 657>	Mittit ad hos omnes falcem dilectus acutam
<petr_riga. aur. cant. 658>	Cum dat eis Christus requiem post secula tutam.
<petr_riga. aur. cant. 659>	Sunt fauus electi qui mistica scripta latenter
<petr_riga. aur. cant. 660>	Querunt et reserant aliis quesita patenter.
<petr_riga. aur. cant. 661>	Sunt mel qui sancte scripture uerba libenter
<petr_riga. aur. cant. 662>	Gustant et pascunt et amant gustare frequenter.
<petr_riga. aur. cant. 663>	Accipe per uinum sublimia uerba docentes;
<petr_riga. aur. cant. 664>	Lac notat infirmos doctorum dicta bibentes,
<petr_riga. aur. cant. 665>	Et quamuis in eis non sit par gratia morum,
<petr_riga. aur. cant. 666>	Copulat hos Christo tamen unus finis eorum;
<petr_riga. aur. cant. 667>	Ad quorum uitam, mores, exempla monendo,
<petr_riga. aur. cant. 668>	Inuitat Christus alios, hec uerba serendo:
<petr_riga. aur. cant. 669>	Dilecti sponso comedunt sua iussa tenendo
<petr_riga. aur. cant. 670>	Et quod precepit Christus gratanter agendo;
<petr_riga. aur. cant. 671>	Et replet ebrietas illorum sobria mentes,
<petr_riga. aur. cant. 672>	Qui quasi sopiti mundo sunt uana cauentes.
<petr_riga. aur. cant. 673>	Cor sponsi dici possunt ipsius amici,
<petr_riga. aur. cant. 674>	Qui uigilant corde, fugiunt mundum sine sorde.
<petr_riga. aur. cant. 675>	Dormiit in carne Christus, uigilans Deitate,
<petr_riga. aur. cant. 676>	Qui loquitur cunctis: "Ego dormio, uos uigilate."
<petr_riga. aur. cant. 677>	Vel dici possunt hec sponse uerba loquentis
<petr_riga. aur. cant. 678>	In speciem sponsi que figit lumina mentis:
<petr_riga. aur. cant. 679>	Dormio, sed uigilant intus michi lumina mentis;
<petr_riga. aur. cant. 680>	Dormio carne quidem, nec mundi sentio curam,
<petr_riga. aur. cant. 681>	Sed uigili sensu mercedem terno futuram.
<petr_riga. aur. cant. 682>	Dum sic sponsa tenax amat otia blanda Marie,
<petr_riga. aur. cant. 683>	Sponsus ad hanc pulsat, ut tendat ad oscula Lye.
<petr_riga. aur. cant. 684>	Quippe caput sponsi Deus est, et frigore roris
<petr_riga. aur. cant. 685>	Frigida signatur mens, nodo stricta rigoris.
<petr_riga. aur. cant. 686>	Sic est rore caput Christi plenum quia multi
<petr_riga. aur. cant. 687>	Esse Deum credunt sed sunt in corde sepulti
<petr_riga. aur. cant. 688>	Frigore torporis nec habent celestis odoris
<petr_riga. aur. cant. 689>	Dulces scintillas sed nudas igne fauillas.
<petr_riga. aur. cant. 690>	Cincinni populi sunt nam diuinitus isti
<petr_riga. aur. cant. 691>	Credendo tanquam pendent in uertice Christi;
<petr_riga. aur. cant. 692>	Sed pleni guttis nocturnis esse feruntur
<petr_riga. aur. cant. 693>	Namque fluunt multis uiciis qui uana sequuntur.
<petr_riga. aur. cant. 694>	Vt tales homines accendant, sponsa monetur;
<petr_riga. aur. cant. 695>	Sic doctor prudens ad opus sublime uocetur
<petr_riga. aur. cant. 696>	De requie mentis, ut plurima corda lucretur
<petr_riga. aur. cant. 697>	Auctorique Deo messis fecunda paretur.
<petr_riga. aur. cant. 698>	Sed quia uir sanctus metuit grane pondus honoris,
<petr_riga. aur. cant. 699>	Ne sanctam perdat requiem pro laude fauoris
<petr_riga. aur. cant. 700>	Et ne se maculet uitiorum sorde maligna,
<petr_riga. aur. cant. 701>	Sponso clamanti respondet uoce benigna:
<petr_riga. aur. cant. 702>	Sponsa sue tunice uestitu se spoliauit
<petr_riga. aur. cant. 703>	Cum mundi curas onerosas sub pede strauit.
<petr_riga. aur. cant. 704>	De tali tunica diuinus sermo probatur:
<petr_riga. aur. cant. 705>	Ornatus tunice uendatur et ensis ematur.
<petr_riga. aur. cant. 706>	Pro gladio tunicam dat mundi spretor et auri,
<petr_riga. aur. cant. 707>	Et fidei uerbum populorum predicat auri.
<petr_riga. aur. cant. 708>	Sponsa pedum lauit uestigia feda suorum
<petr_riga. aur. cant. 709>	Dum lacrimis tersit operum peccata priorum.
<petr_riga. aur. cant. 710>	Hos fedare pedes iterum mens sancta ueretur,
<petr_riga. aur. cant. 711>	Ne si forte sibi decus aut prelatio detur,
<petr_riga. aur. cant. 712>	Terrenis iterum maculis fuscata laboret
<petr_riga. aur. cant. 713>	Ac pro delictis iterum suspiret et oret.
<petr_riga. aur. cant. 714>	Ac ideo metuit contempnere blanda Rachelis
<petr_riga. aur. cant. 715>	Otia, ne ualeat Sathane succumbere telis.
<petr_riga. aur. cant. 716>	Sed sponsus grauiter dampnum tolerans animarum
<petr_riga. aur. cant. 717>	Tangit eam propius manuum uirtute suarum.
<petr_riga. aur. cant. 718>	Dilecti manus est per strictum missa foramen
<petr_riga. aur. cant. 719>	Cum per subtiles sensus celeste iuuamen
<petr_riga. aur. cant. 720>	Inspirans, sponse declarat quanta superni
<petr_riga. aur. cant. 721>	Sit uirtus operis, per quam debent mala sperni.
<petr_riga. aur. cant. 722>	Absque Dei uirtute tamen non est homo saluus,
<petr_riga. aur. cant. 723>	Ad cuius tactum gaudens sponse tremit aluus;
<petr_riga. aur. cant. 724>	Nam quo plus mentem celestis gratia tangit,
<petr_riga. aur. cant. 725>	Mens pia iussa Dei timet et sua crimina plangit.
<petr_riga. aur. cant. 726>	Mens attacta manu diuini plena tremoris
<petr_riga. aur. cant. 727>	De requie surgit ad opus sublime laboris;
<petr_riga. aur. cant. 728>	Surgit ut acquirat alios, sacra uerba docendo,
<petr_riga. aur. cant. 729>	Exemplum prebens aliis, prius illud agendo.
<petr_riga. aur. cant. 730>	Sunt bona facta manus, sed amari mirra saporis
<petr_riga. aur. cant. 731>	Exprimit exemplum patientis amara laboris.
<petr_riga. aur. cant. 732>	Exprimitur digitis discretio nescia fraudis,
<petr_riga. aur. cant. 733>	Quam non defraudat humane gloria laudis.
<petr_riga. aur. cant. 734>	Mirra replet digitos, que fit uirtute probata;
<petr_riga. aur. cant. 735>	Si te mortifices, tunc est discretio grata.
<petr_riga. aur. cant. 736>	Sponsa seram facit ostiolo cum lumina cordis
<petr_riga. aur. cant. 737>	Obturat contra sponsum nigredine sordis.
<petr_riga. aur. cant. 738>	Ipsa seram reserat sponso cum sorde remota
<petr_riga. aur. cant. 739>	Suspirans in amore Dei figit sua uota.
<petr_riga. aur. cant. 740>	Nunc sponsus sponsam tangit, nunc preterit illam
<petr_riga. aur. cant. 741>	Cum prius huic offert quasi de dulcedine stillam
<petr_riga. aur. cant. 742>	Et post subtrahit huic gustum dulcoris ameni
<petr_riga. aur. cant. 743>	Nec se contingi sinit haustus ubere pleni.
<petr_riga. aur. cant. 744>	Mox tamen ut fecit fugiens ab amante recessum,
<petr_riga. aur. cant. 745>	Rursus adest figens in amantis pectore gressum,
<petr_riga. aur. cant. 746>	Infunditque cibos dulces anime sitienti:
<petr_riga. aur. cant. 747>	Quod bene sponsa loquens probat in sermone sequenti:
<petr_riga. aur. cant. 748>	Ad uerbum sponsi iocundum sponsa liquescit
<petr_riga. aur. cant. 749>	Dum mens a Christo per Sanctum Pneuma calescit.
<petr_riga. aur. cant. 750>	Spiritus infusus tollit de corde rigorem,
<petr_riga. aur. cant. 751>	In lacrimas oculos et cor soluens in amorem,
<petr_riga. aur. cant. 752>	Quem dum mens sentit, iocundior incipit esse,
<petr_riga. aur. cant. 753>	Sed rursum munus dilecti sentit abesse.
<petr_riga. aur. cant. 754>	Sponsa suum querit, nec habet nec tangit amatum;
<petr_riga. aur. cant. 755>	Hunc querendo uocat, nec percipit aure uocatum,
<petr_riga. aur. cant. 756>	Nam mens sancta frui uult semper amore Rachelis,
<petr_riga. aur. cant. 757>	Sed caro non semper sinit hanc intendere celis.
<petr_riga. aur. cant. 758>	Vt se cognoscat, post in se sponsa reuertens,
<petr_riga. aur. cant. 759>	Ad sacra scripta uolat, scriptorum carmina uertens.
<petr_riga. aur. cant. 760>	Dum sponsam sponsum querendi cura fatigat,
<petr_riga. aur. cant. 761>	Custodes urbis uidet, in quos lumina figat;
<petr_riga. aur. cant. 762>	Nam dum de Christo pia mens uigilando laborat,
<petr_riga. aur. cant. 763>	Hunc uidet in scriptis pro quo suspirat et orat.
<petr_riga. aur. cant. 764>	Custodes sponsam defigunt uulneris ictu,
<petr_riga. aur. cant. 765>	Palliolique sui nudant et uestis amictu.
<petr_riga. aur. cant. 766>	Palliolum tollunt, nam si quid inheret acerbi
<petr_riga. aur. cant. 767>	Mente latens, resecant per sancti semina uerbi.
<petr_riga. aur. cant. 768>	Dumque fit hoc, illi magis inde merentur amari,
<petr_riga. aur. cant. 769>	Vtque rogent sponsum, debent magis inde rogari;
<petr_riga. aur. cant. 770>	Namque uiris iustis nondum super astra receptis
<petr_riga. aur. cant. 771>	Ac aliis sanctis iam celi culmen adeptis,
<petr_riga. aur. cant. 772>	Dum nostri cordis secreta pie reseramus,
<petr_riga. aur. cant. 773>	Vtque rogent sponsum pro nobis sepe rogamus.
<petr_riga. aur. cant. 774>	Natas Ierusalem uelut adiuramus ab ore
<petr_riga. aur. cant. 775>	Vt dicant sponso quia nos languemus amore.
<petr_riga. aur. cant. 776>	Est ex dilecto dilectus iure uocatus
<petr_riga. aur. cant. 777>	Si bene diligitur Pater et simul ex Patre Natus;
<petr_riga. aur. cant. 778>	Aut ex dilecto dilectum credo uocari
<petr_riga. aur. cant. 779>	Possit ut altus amor iterata uoce probari.
<petr_riga. aur. cant. 780>	Candidus est Christus, fraus non fuit eius in ore;
<petr_riga. aur. cant. 781>	Est rubeus cuius rubuit caro tincta cruore.
<petr_riga. aur. cant. 782>	Non aliquem potuit sine culpa gignere mundus;
<petr_riga. aur. cant. 783>	Solus homo Christus fuit inter milia mundus.
<petr_riga. aur. cant. 784>	Auratum caput est Christi generans Pater illum,
<petr_riga. aur. cant. 785>	Cum quo semper habet capitis formare capillum.
<petr_riga. aur. cant. 786>	Aurum cuncta domat pretio, uirtute, decore:
<petr_riga. aur. cant. 787>	Est nichil omnis honor sine summi Patris honore.
<petr_riga. aur. cant. 788>	Iustos quosque come Christi signare uidentur
<petr_riga. aur. cant. 789>	Qui, dum mente fidem retinent linguaque fatentur,
<petr_riga. aur. cant. 790>	Sunt quasi pendentes crines in uertice Christi,
<petr_riga. aur. cant. 791>	Suntque sacri capitis tanquam decus et decor isti.
<petr_riga. aur. cant. 792>	Ad summum tendens doctorem palma figurat,
<petr_riga. aur. cant. 793>	Qui mundum uincit ne cura cor eius adurat.
<petr_riga. aur. cant. 794>	Iustus coruini se iudicat esse coloris
<petr_riga. aur. cant. 795>	Cum peccatorem se nominat omnibus horis,
<petr_riga. aur. cant. 796>	Nam licet electos faciat bona uita coruscos,
<petr_riga. aur. cant. 797>	Se tamen accusant uitii nigredine fuscos.
<petr_riga. aur. cant. 798>	Sponsa columbinis uti perhibetur ocellis
<petr_riga. aur. cant. 799>	Cum sapiens doctor, contra peccata rebellis,
<petr_riga. aur. cant. 800>	Simpliciter uiuens residet prope plena fluenta,
<petr_riga. aur. cant. 801>	Sacre scripture prebens aliis documenta.
<petr_riga. aur. cant. 802>	Lote sunt tales anime dulcedine lactis
<petr_riga. aur. cant. 803>	Nam lauat electos baptismus ab omnibus actis.
<petr_riga. aur. cant. 804>	Ipsos doctores et ductores animarum
<petr_riga. aur. cant. 805>	Qui legis hec poteris signare rubore genarum,
<petr_riga. aur. cant. 806>	Qui dum pro Christo cum sanguine membra dederunt,
<petr_riga. aur. cant. 807>	In facie sponsi quasi more gene rubuerunt;
<petr_riga. aur. cant. 808>	Qui uelut areole pigmenti dona ferentes,
<petr_riga. aur. cant. 809>	Virtutes spirant, Christum moriendo sequentes.
<petr_riga. aur. cant. 810>	Sunt sponsi labia mirram stillantia primam
<petr_riga. aur. cant. 811>	Qui populi culpas per lingue radere limam
<petr_riga. aur. cant. 812>	Norunt et Christi penam morientis acerbam
<petr_riga. aur. cant. 813>	Ostendunt aliis, carnem reprimendo superbam.
<petr_riga. aur. cant. 814>	Et merito mirram primam scriptura uocauit
<petr_riga. aur. cant. 815>	Nam primum Christus propria nos morte sacrauit.
<petr_riga. aur. cant. 816>	Cur sponsi labia dicuntur lilia cerne:
<petr_riga. aur. cant. 817>	Sancti doctores sunt lilia siue lucerne,
<petr_riga. aur. cant. 818>	Nam qui uerba serit sacra debet habere nitorem
<petr_riga. aur. cant. 819>	Sinceri cordis et pure carnis honorem,
<petr_riga. aur. cant. 820>	Vtque bone fame populis dispergat odorem
<petr_riga. aur. cant. 821>	Et lucens aliis fraternum seruet amorem.
<petr_riga. aur. cant. 822>	In Christi manibus bona possunt acta notari,
<petr_riga. aur. cant. 823>	Que tibi proposuit ut possis hec imitari.
<petr_riga. aur. cant. 824>	Ars tornature, que qualibet arte laborum
<petr_riga. aur. cant. 825>	Promptior est, notat hoc quod Christus, norma bonorum,
<petr_riga. aur. cant. 826>	Quod uult semper agit; retinet mora nulla uolentem,
<petr_riga. aur. cant. 827>	Omnis iustitie mensuram semper habentem,
<petr_riga. aur. cant. 828>	Nam quicquid gessit in corpore fons pietatis,
<petr_riga. aur. cant. 829>	Illud inaurauit splendore sue Deitatis.
<petr_riga. aur. cant. 830>	In mundi rebus nichil est pretiosius auro,
<petr_riga. aur. cant. 831>	Et quid ait Deitas? Quicquid placet, illud inauro.
<petr_riga. aur. cant. 832>	In gemmis istis color etheris esse probatur,
<petr_riga. aur. cant. 833>	Per quas plena quies et merces summa notatur,
<petr_riga. aur. cant. 834>	Nam qui corde pio Christi sanctos imitatur
<petr_riga. aur. cant. 835>	Actus muneribus plenis in fine beatur.
<petr_riga. aur. cant. 836>	Est uenter dictus carnis mortalis amictus,
<petr_riga. aur. cant. 837>	Qui uelut est eboris, nitido pro flore pudoris;
<petr_riga. aur. cant. 838>	Nullus enim niueo fuit eius in ore reatus,
<petr_riga. aur. cant. 839>	Qui candore boni fuit omni parte beatus.
<petr_riga. aur. cant. 840>	Venter distinctus perhibetur inesse saphiris
<petr_riga. aur. cant. 841>	Nam signis renitens fragili sub corpore miris,
<petr_riga. aur. cant. 842>	Miscuit humano celestia signa dolori,
<petr_riga. aur. cant. 843>	Inseruit penas hominis Deitatis honori.
<petr_riga. aur. cant. 844>	Gemma saphirus enim signorum iure nitorem
<petr_riga. aur. cant. 845>	Signat nam nitidi celi gerit illa colorem.
<petr_riga. aur. cant. 846>	Primi discipuli per Christi crura notantur,
<petr_riga. aur. cant. 847>	Quos misit Christus Iesus ut sua signa loquantur.
<petr_riga. aur. cant. 848>	More columpnarum quas marmoris esse fatemur,
<petr_riga. aur. cant. 849>	Ipsi discipuli sunt quos audire iubemur;
<petr_riga. aur. cant. 850>	Quos fidei postes et sustentare potenter
<petr_riga. aur. cant. 851>	Credimus ecclesiam, sacra uerba docendo frequenter.
<petr_riga. aur. cant. 852>	Quisque prophetarum basis aurea dicitur esse,
<petr_riga. aur. cant. 853>	Qui docuere prius quicquid uidere necesse;
<petr_riga. aur. cant. 854>	In quorum scriptis doctrina prophetica splendet,
<petr_riga. aur. cant. 855>	Et fidei uirtus ex horum codice pendet.
<petr_riga. aur. cant. 856>	Consitus arboribus quas gratia ditat odoris
<petr_riga. aur. cant. 857>	Est Libanus, qui nomen habet solempne decoris;
<petr_riga. aur. cant. 858>	Nam Libanus candor sonat, et baptismatis unda
<petr_riga. aur. cant. 859>	Nos Christus mundat ut sit mens et caro munda.
<petr_riga. aur. cant. 860>	Alta petens cedrus Christum notat alta petentem
<petr_riga. aur. cant. 861>	Et decus et speciem totius odoris habentem.
<petr_riga. aur. cant. 862>	Gutture uox prodit et Christi sancta figurat
<petr_riga. aur. cant. 863>	Verba, quibus Christus animarum uulnera curat,
<petr_riga. aur. cant. 864>	Que si quis gustat quem culpe pondus onustat,
<petr_riga. aur. cant. 865>	Sentit quam blandus sit Christus et intus amandus.
<petr_riga. aur. cant. 866>	Oblatis tot muneribus uel tot numeratis
<petr_riga. aur. cant. 867>	Laudibus, auditor, uerbis intende relatis:
<petr_riga. aur. cant. 868>	Si Domini seruus audit predicta libenter
<petr_riga. aur. cant. 869>	De Christo, sponse respondeat ista decenter:
<petr_riga. aur. cant. 870>	Sponsus ad areolam florum descendit in ortum,
<petr_riga. aur. cant. 871>	In quo sanctarum pascatur odore cohortum,
<petr_riga. aur. cant. 872>	Nam notat ecclesie iustos hic ortus amenus,
<petr_riga. aur. cant. 873>	Sanctorum meritis et sancto germine plenus.
<petr_riga. aur. cant. 874>	Sumit in hoc orto pastum dilectus odorum
<petr_riga. aur. cant. 875>	Dum delectatur operum uirtute bonorum.
<petr_riga. aur. cant. 876>	Lilia pura legit dum castos flore pudoris
<petr_riga. aur. cant. 877>	Vestitos tollit ad premia summa decoris.
<petr_riga. aur. cant. 878>	Vt mecum maneat, dilecto preparo sedem;
<petr_riga. aur. cant. 879>	Vt me suscipiat, dilectus preparat edem.
<petr_riga. aur. cant. 880>	Illud in ecclesie populo ratione notetur
<petr_riga. aur. cant. 881>	Quod synagoga per hanc Christum quandoque sequetur,
<petr_riga. aur. cant. 882>	Et mala uota negans, sic eius amore calebit
<petr_riga. aur. cant. 883>	Quod par ecclesie Domini precepta tenebit,
<petr_riga. aur. cant. 884>	Quam sibi coniunctam iam sponsam Christus amabit
<petr_riga. aur. cant. 885>	Et uerbis blandis et dulci laude beabit:
<petr_riga. aur. cant. 886>	Tot laudes synagoga feret, conuersa benignis
<petr_riga. aur. cant. 887>	Actibus ad Christum de moribus ante malignis
<petr_riga. aur. cant. 888>	Vt sit pulcra fide, sermone suauis, amica
<petr_riga. aur. cant. 889>	Corde, decora bonis meritis, cum carne pudica.
<petr_riga. aur. cant. 890>	Ierusalem notat ecclesiam, que uisio pacis
<petr_riga. aur. cant. 891>	Dicitur et mundi contempnit bella minacis.
<petr_riga. aur. cant. 892>	Par erit huic fidei merito synagoga rebellis,
<petr_riga. aur. cant. 893>	Scripta noue legis seruans, iam nescia fellis.
<petr_riga. aur. cant. 894>	Ordine procedens, acies strictim gradiendo
<petr_riga. aur. cant. 895>	Hostibus inmittit terrorem, bella mouendo;
<petr_riga. aur. cant. 896>	Nam dum castra mouet, concorditer agmine facto,
<petr_riga. aur. cant. 897>	Hostes diffugiunt animi conamine fracto.
<petr_riga. aur. cant. 898>	Si quos ordo ligat, pax et concordia nectit,
<petr_riga. aur. cant. 899>	Nec fraus aut odium retro nec discordia flectit,
<petr_riga. aur. cant. 900>	Demonis insidias fidei radice reuellunt
<petr_riga. aur. cant. 901>	Et fraudes eius concordi pace repellunt.
<petr_riga. aur. cant. 902>	Pax equidem mundat oculos a puluere sordis,
<petr_riga. aur. cant. 903>	Vt tangant sponsum celestem lumine cordis;
<petr_riga. aur. cant. 904>	Sed quia nullus adhuc uolat ad Deitatis acumen.
<petr_riga. aur. cant. 905>	Sic sponsus reprimit uolitantis ad ethera lumen:
<petr_riga. aur. cant. 906>	Auolat a sponsa sponsus fugiendo latenter,
<petr_riga. aur. cant. 907>	Dum cupit amplecti dilectum sponsa patenter.
<petr_riga. aur. cant. 908>	Hi sunt regine qui se populumque regentes,
<petr_riga. aur. cant. 909>	Virtutum fructus generant, bona queque docentes.
<petr_riga. aur. cant. 910>	Sunt sex per decies quia complent iussa decena
<petr_riga. aur. cant. 911>	Per sex ecce dies, quos uoluit solis habena.
<petr_riga. aur. cant. 912>	Hi sunt doctores qui celica uerba loquuntur
<petr_riga. aur. cant. 913>	Sed sua lucra tamen, non Christum, corde sequuntur.
<petr_riga. aur. cant. 914>	Tales legitimos non possunt gignere fructus,
<petr_riga. aur. cant. 915>	Sed sine fine metent eterni semina luctus.
<petr_riga. aur. cant. 916>	Iussa decem notat decem, sunt octo forma diei
<petr_riga. aur. cant. 917>	Octaue, qua Christus adest cum laude trophei.
<petr_riga. aur. cant. 918>	Quamuis pastores falsi, tamen hec manifestant
<petr_riga. aur. cant. 919>	Plebi; uerba Dei lingua, non pectore, gestant.
<petr_riga. aur. cant. 920>	He signant animas que sectantur uaga mundi,
<petr_riga. aur. cant. 921>	Que numquam penetrant sensus archana profundi;
<petr_riga. aur. cant. 922>	Tales excedunt numerum, nec scribit eorum
<petr_riga. aur. cant. 923>	Nomina rex uite, qui nouit quemque suorum.
<petr_riga. aur. cant. 924>	Est mater nostra generans nos gratia Christo,
<petr_riga. aur. cant. 925>	Estque columba decens plebs facta fidelis in isto,
<petr_riga. aur. cant. 926>	Simplex, felle carens, fidei radicitus herens,
<petr_riga. aur. cant. 927>	Sincero sensu Christi misteria querens.
<petr_riga. aur. cant. 928>	Filia queque Syon est ecclesie sacra proles,
<petr_riga. aur. cant. 929>	Quam licet hic reprimat in corpore carnea moles,
<petr_riga. aur. cant. 930>	Carnea uota tamen reprimens, decus eius honorat
<petr_riga. aur. cant. 931>	Et cum reginis perfecta laude decorat.
<petr_riga. aur. cant. 932>	Admirans decus ecclesie synagoga, redire
<petr_riga. aur. cant. 933>	Ad Christum cupiens, hinc laudis preconia mire,
<petr_riga. aur. cant. 934>	Aggregat et laudat quam sic uidet esse nitentem
<petr_riga. aur. cant. 935>	Virtutesque sacras totius honoris habentem.
<petr_riga. aur. cant. 936>	In mundi fine cum uenerit hora suprema
<petr_riga. aur. cant. 937>	Et dabitur sanctis sine fine micans diadema,
<petr_riga. aur. cant. 938>	Surget ut aurora que nobilis est speciei,
<petr_riga. aur. cant. 939>	Que uidet et sentit .o. noctis et alpha diei.
<petr_riga. aur. cant. 940>	Sic erit ecclesia, tenebrarum nocte fugata;
<petr_riga. aur. cant. 941>	Principium sumet ut sine fine beata.
<petr_riga. aur. cant. 942>	Ad se luna trahit a solis luce nitorem;
<petr_riga. aur. cant. 943>	Sic habet a Christo totum sua sponsa decorem.
<petr_riga. aur. cant. 944>	Vt sol eligitur quam solem iure uocauit,
<petr_riga. aur. cant. 945>	Cui sol iustitie solium super astra locauit.
<petr_riga. aur. cant. 946>	Inde loquens sponsus cepit monstrando docere
<petr_riga. aur. cant. 947>	Possit in ecclesia cur uirtus tanta uigere:
<petr_riga. aur. cant. 948>	Visitat ille quidem sponsam renouatque frequenter,
<petr_riga. aur. cant. 949>	Expellens tenebras proprio fulgore patenter.
<petr_riga. aur. cant. 950>	Nux designat eos qui sunt extra patientes,
<petr_riga. aur. cant. 951>	Gustum diuine dulcedinis intus habentes;
<petr_riga. aur. cant. 952>	Deforis apparent uiles in carnis amictu,
<petr_riga. aur. cant. 953>	Sed refouent intus sancto sua pectora uictu.
<petr_riga. aur. cant. 954>	Iusti mens nucis est ortus; sponsus subit istum
<petr_riga. aur. cant. 955>	Cum dulcedo Dei facit hanc cognoscere Christum.
<petr_riga. aur. cant. 956>	Hi qui sunt humiles conuallis poma uocantur,
<petr_riga. aur. cant. 957>	Hosque uidet sponsus et ab ipso semper amantur.
<petr_riga. aur. cant. 958>	Vinea dat flores cum fonte sacro noua proles
<petr_riga. aur. cant. 959>	Tingitur et moritur uitiorum plumbea moles.
<petr_riga. aur. cant. 960>	Qui spreuere mala sunt tanquam punica mala,
<petr_riga. aur. cant. 961>	Qui morum flore miroque replentur odore,
<petr_riga. aur. cant. 962>	Qui sunt perfecti, per quos uia lucida recti
<petr_riga. aur. cant. 963>	Plebi monstratur, ut ad astra potenter eatur;
<petr_riga. aur. cant. 964>	Hec synagoga uidens, extremo tempore fidens,
<petr_riga. aur. cant. 965>	In Dominum credet et ab omni fraude recedet.
<petr_riga. aur. cant. 966>	Per legem Moysi synagoga Deum moriturum
<petr_riga. aur. cant. 967>	Nesciuit, cor habens in Christi nomine durum.
<petr_riga. aur. cant. 968>	Sponte mea sonat Aminadab, Christumque figurat,
<petr_riga. aur. cant. 969>	Qui nos sponte sua patiendo uulnera curat.
<petr_riga. aur. cant. 970>	Scripta noue legis toto currentia mundo
<petr_riga. aur. cant. 971>	Sunt he quadrige, sensu distincta profundo.
<petr_riga. aur. cant. 972>	Propter quadrigas istas turbantur Hebrei;
<petr_riga. aur. cant. 973>	Quando reuertentur in mundi fine dici,
<petr_riga. aur. cant. 974>	Suscipient lumen tenebrarum nube remota
<petr_riga. aur. cant. 975>	Et sua contendent in Christum figere uota.
<petr_riga. aur. cant. 976>	Dum synagoga moram credendi pigra fatetur,
<petr_riga. aur. cant. 977>	Istud ab ecclesia gaudens audire meretur.
<petr_riga. aur. cant. 978>	Cum captiva tuum nomen sonat, O Sunamitis;
<petr_riga. aur. cant. 979>	Nam fuit inmitis et nullo tempore mitis
<petr_riga. aur. cant. 980>	Plebs Hebrea prius, quam captivam suus hostis
<petr_riga. aur. cant. 981>	Sepe diu tenuit, ut in historia bene nostis.
<petr_riga. aur. cant. 982>	Audit ab ecclesia monitu synagoga quaterno
<petr_riga. aur. cant. 983>	Vt rediens fedus ineat cum rege superno,
<petr_riga. aur. cant. 984>	Vt que sparsa fuit per partes quatuor orbis
<petr_riga. aur. cant. 985>	Ad medicum redeat, qui dat solatia morbis.
<petr_riga. aur. cant. 986>	Dum uidet ecclesia quod iam Iudea relinquit
<petr_riga. aur. cant. 987>	Duritiam, sponsus uelut hec interroget inquit:
<petr_riga. aur. cant. 988>	Militie poterit chorus in Sunamite uideri
<petr_riga. aur. cant. 989>	Si plebs illa grauis que nunc est nescia ueri
<petr_riga. aur. cant. 990>	Contra peruersos Christi defendet honorem,
<petr_riga. aur. cant. 991>	Iussa loquendo Dei fideique tenendo rigorem.
<petr_riga. aur. cant. 992>	Porro per ecclesiam quia conuertentur Hebrei,
<petr_riga. aur. cant. 993>	Alloquitur sponsam sponsus cum laude trophei.
<petr_riga. aur. cant. 994>	Princeps est Christus qui mundo presidet isti,
<petr_riga. aur. cant. 995>	Et plebs ecclesie dicatur filia Christi,
<petr_riga. aur. cant. 996>	Qui nos in uitam generat baptismatis unda
<petr_riga. aur. cant. 997>	Et puras reddit animas et corpora munda.
<petr_riga. aur. cant. 998>	De coriis pecudum pedibus munimina dantur,
<petr_riga. aur. cant. 999>	Defunctique patres antiquitus inde notantur,
<petr_riga. aur. cant. 1000>	De quorum uita sumens exempla bonorum,
<petr_riga. aur. cant. 1001>	Quisque suos gressus doctrina munit eorum.
<petr_riga. aur. cant. 1002>	Vel sic ecclesia se calciat ut sacra uerba
<petr_riga. aur. cant. 1003>	Predicet et populum cruce Christi pascat acerba.
<petr_riga. aur. cant. 1004>	Sunt sponse femora populorum turba duorum,
<petr_riga. aur. cant. 1005>	Quos ligat una fides et iungit gratia morum;
<petr_riga. aur. cant. 1006>	Hec est iunctura pax et concordia pura,
<petr_riga. aur. cant. 1007>	Per quam doctores norunt componere mores,
<petr_riga. aur. cant. 1008>	Qui collo sponse quasi clara monilia pendent
<petr_riga. aur. cant. 1009>	Que rutilant gemmis auroque micantia splendent.
<petr_riga. aur. cant. 1010>	Hec manus artificis fabricat, nam laude nitentes
<petr_riga. aur. cant. 1011>	Doctores opifex Deus efficit et sapientes.
<petr_riga. aur. cant. 1012>	Cetus doctorum pars denotat ista bonorum,
<petr_riga. aur. cant. 1013>	Qui quasi uasa meri diffundunt pocula ueri,
<petr_riga. aur. cant. 1014>	Ignaras mentes ueri sermone docentes
<petr_riga. aur. cant. 1015>	Doctrineque sacre musto pia corda replentes.
<petr_riga. aur. cant. 1016>	Venter designat turbas, que corde fideli
<petr_riga. aur. cant. 1017>	Sunt triticum, quarum mens tendit ad horrea celi;
<petr_riga. aur. cant. 1018>	Que quasi uallantur nitidorum germine florum
<petr_riga. aur. cant. 1019>	A sanctis dum sancta trahunt exempla bonorum.
<petr_riga. aur. cant. 1020>	Vbera sunt populi duo, gentiles et Hebrei,
<petr_riga. aur. cant. 1021>	Quos sacra scripta fouent ac spes summe requiei;
<petr_riga. aur. cant. 1022>	Qui bene pro gemino dicuntur amore gemelli,
<petr_riga. aur. cant. 1023>	Inque fide facti doctorum uoce nouelli.
<petr_riga. aur. cant. 1024>	Qui fortes opere, sublimes corde, pudici
<petr_riga. aur. cant. 1025>	Carne nitent possunt ut turris eburnea dici.
<petr_riga. aur. cant. 1026>	Sunt oculi sponse sicut piscina redundans,
<petr_riga. aur. cant. 1027>	Per quos signatur homo fletu crimina mundans;
<petr_riga. aur. cant. 1028>	Et sonus hic Esebon meroris zona uocatur:
<petr_riga. aur. cant. 1029>	Plangens et stringens sua uota uir inde notatur,
<petr_riga. aur. cant. 1030>	Qui trahit exemplis et uerbis cor populorum
<petr_riga. aur. cant. 1031>	Vt digne portam ualeant intrare polorum.
<petr_riga. aur. cant. 1032>	Nasus fetores, nasus discernit odores
<petr_riga. aur. cant. 1033>	Designatque bonos in Christi messe colonos,
<petr_riga. aur. cant. 1034>	Qui bene discernunt et puro lumine cernunt
<petr_riga. aur. cant. 1035>	Quid debet fieri; bona sectantur, mala spernunt.
<petr_riga. aur. cant. 1036>	Sunt turris Libani quia fortes robore cordis,
<petr_riga. aur. cant. 1037>	Cor quibus est mundum, quibus est caro nescia sordis.
<petr_riga. aur. cant. 1038>	Sanguineus nomen sonat istud, et inde maligni
<petr_riga. aur. cant. 1039>	Quique figurantur quibus obstant corde benigni.
<petr_riga. aur. cant. 1040>	Sed quia de membris est dictum, sermo feratur
<petr_riga. aur. cant. 1041>	Ad caput et capitis laudes uox ista loquatur.
<petr_riga. aur. cant. 1042>	Qui caput est nostrum, qui prebet regibus ostrum,
<petr_riga. aur. cant. 1043>	Conditor ecclesie, Christus, uirtusque Sophie,
<petr_riga. aur. cant. 1044>	Tanquam Carmelus digna ratione uocatur,
<petr_riga. aur. cant. 1045>	Qui Patris ad dextram deuicta morte locatur.
<petr_riga. aur. cant. 1046>	Querens Helias Carmelo monte liquorem
<petr_riga. aur. cant. 1047>	Impetrat e celo faciens descendere rorem:
<petr_riga. aur. cant. 1048>	Et nos si Christum credendo, precando fatemur,
<petr_riga. aur. cant. 1049>	A Patre celesti celestia dona meremur.
<petr_riga. aur. cant. 1050>	Hec allegorice circa premissa notantur,
<petr_riga. aur. cant. 1051>	Aut ita si maius moraliter accipiantur :
<petr_riga. aur. cant. 1052>	Mens caput est; capiti quasi totum corpus obedit,
<petr_riga. aur. cant. 1053>	Subque iugo mentis meditatio singula cedit.
<petr_riga. aur. cant. 1054>	Carmelus resonat uox ista scientia legis,
<petr_riga. aur. cant. 1055>	Et quasi scis legem, si recte, si bene degis.
<petr_riga. aur. cant. 1056>	Porro comas capitis meditatus accipe mentis,
<petr_riga. aur. cant. 1057>	Que quasi tinguntur in scripture documentis
<petr_riga. aur. cant. 1058>	Vt roseum faciant in Christi ueste decorem
<petr_riga. aur. cant. 1059>	Purpureumque trahant de Christi morte colorem.
<petr_riga. aur. cant. 1060>	Virtutem debet humilem signare canalis,
<petr_riga. aur. cant. 1061>	In quo conficitur color ornatus specialis.
<petr_riga. aur. cant. 1062>	Ob fidei meritum niueique pudoris honorem
<petr_riga. aur. cant. 1063>	Sponsus eam geminum testatur habere decorem.
<petr_riga. aur. cant. 1064>	Carne decens est, pulcra fide, karissima rerum
<petr_riga. aur. cant. 1065>	Auctori, qui cuncta regens dator est specierum:
<petr_riga. aur. cant. 1066>	Cara Deo quia deliciis celestibus herens
<petr_riga. aur. cant. 1067>	Nititur a terris ad celos, optima querens.
<petr_riga. aur. cant. 1068>	Subtus stricta manet dum palmam crescere cernis,
<petr_riga. aur. cant. 1069>	Sed se dilatat in ramis illa supernis;
<petr_riga. aur. cant. 1070>	Sic uelut in primis pia mens ascendit ab imis
<petr_riga. aur. cant. 1071>	Donec mandatum possit contingere latum.
<petr_riga. aur. cant. 1072>	Vberibus geminis dilectio bina notatur,
<petr_riga. aur. cant. 1073>	E quibus ubertas sitienti grata paratur;
<petr_riga. aur. cant. 1074>	Debet et hac palma crux Christi dulcis et alma
<petr_riga. aur. cant. 1075>	Recte signari, dulcissima semper amari,
<petr_riga. aur. cant. 1076>	Dans dulces fructus et gaudia nescia luctus,
<petr_riga. aur. cant. 1077>	Expellens ue, ue quod fructus contulit Eue.
<petr_riga. aur. cant. 1078>	In cruce conscendit ubi brachia sancta tetendit
<petr_riga. aur. cant. 1079>	Christus pro nobis, in qua caro sancta pependit.
<petr_riga. aur. cant. 1080>	Fructus inuentos in sponse porrigit ore
<petr_riga. aur. cant. 1081>	Dum sacra pro nostro misteria complet amore.
<petr_riga. aur. cant. 1082>	De cruce surrexit, conscendit ad alta, resedit
<petr_riga. aur. cant. 1083>	Ad Patris dextram qui non a Patre recedit.
<petr_riga. aur. cant. 1084>	Malis puniceis existit par odor oris
<petr_riga. aur. cant. 1085>	Sponse, que mundo doctrinam spargit odoris.
<petr_riga. aur. cant. 1086>	Guttur doctrine uerbum signat speciosum
<petr_riga. aur. cant. 1087>	Nam cor letificat sicut uinum preciosum;
<petr_riga. aur. cant. 1088>	Verbum tam dulce sponsi gratanter ab ore
<petr_riga. aur. cant. 1089>	Suscipiens, sponsa digno respondet amore.
<petr_riga. aur. cant. 1090>	Cum docet ecclesia fidei misteria uere
<petr_riga. aur. cant. 1091>	Et debere gregem Christi sacra iussa tenere,
<petr_riga. aur. cant. 1092>	Huius doctrine uinum fit dulce palato
<petr_riga. aur. cant. 1093>	Sponsi, perfundens illum quasi nectare grato.
<petr_riga. aur. cant. 1094>	Ecclesie capiunt omnes sacra uerba docentis,
<petr_riga. aur. cant. 1095>	Sed non quisque capit uires sensumque loquentis.
<petr_riga. aur. cant. 1096>	Signari possunt labiis et dentibus isti
<petr_riga. aur. cant. 1097>	Qui clari sensu retinent misteria Christi,
<petr_riga. aur. cant. 1098>	Qui quod senserunt quasi cordis ad os reuocantes,
<petr_riga. aur. cant. 1099>	Vim uerbi norunt, audita diu memorantes.
<petr_riga. aur. cant. 1100>	Diligo dilectum quia sum conuersa per illum;
<petr_riga. aur. cant. 1101>	Eius amore ligor fidei seruando sigillum.
<petr_riga. aur. cant. 1102>	Exit cum sponsa mundanum sponsus in aruum
<petr_riga. aur. cant. 1103>	Cum Deus inmensus, faciens se corpore paruum,
<petr_riga. aur. cant. 1104>	Ecclesiam sibi desponsans in uentre puelle,
<petr_riga. aur. cant. 1105>	Fit mundo lumen genitum de lumine stelle.
<petr_riga. aur. cant. 1106>	Qui manet in uillis dum gentes saluat in illis,
<petr_riga. aur. cant. 1107>	Et lucem fidei dat eis lux ipsa diei.
<petr_riga. aur. cant. 1108>	Mane Iesus surgens, quem Patris dextra recepit,
<petr_riga. aur. cant. 1109>	Ecclesias statuit et eas defendere cepit.
<petr_riga. aur. cant. 1110>	Conspicit attente si profert uinea flores
<petr_riga. aur. cant. 1111>	Dum studet ecclesie primos attendere mores.
<petr_riga. aur. cant. 1112>	Prospicit in fructus si florum germina crescunt,
<petr_riga. aur. cant. 1113>	Si tenere mentes aliqua uirtute nitescunt.
<petr_riga. aur. cant. 1114>	Attendit flores si punica mala dedere,
<petr_riga. aur. cant. 1115>	Dum uidet exemplis perfectos quosque nitere.
<petr_riga. aur. cant. 1116>	Sponso puniceis in malis ubera dantur
<petr_riga. aur. cant. 1117>	Sponse quando duo Domini precepta morantur
<petr_riga. aur. cant. 1118>	Cordibus illorum quibus est perfectio morum,
<petr_riga. aur. cant. 1119>	Qui lactant Christum, dantes exempla bonorum
<petr_riga. aur. cant. 1120>	Infirmis, minimis, quibus insidet Auctor eorum,
<petr_riga. aur. cant. 1121>	Pro nobis factus puer et minimus minimorum.
<petr_riga. aur. cant. 1122>	Morbis, uulneribus confert hec herba medelam,
<petr_riga. aur. cant. 1123>	Ac perfectorum bene denotat illa loquelam,
<petr_riga. aur. cant. 1124>	Qui dum peccatis fidei sermone medentur
<petr_riga. aur. cant. 1125>	In portis medici prudentes esse merentur.
<petr_riga. aur. cant. 1126>	Virtutes fidei, per quas summe requiei
<petr_riga. aur. cant. 1127>	Intratur thalamus, has portas esse notamus.
<petr_riga. aur. cant. 1128>	Sponsa suo sponso seruat noua poma, uetusta,
<petr_riga. aur. cant. 1129>	Dum Moysi libros et Christi uerba uenusta
<petr_riga. aur. cant. 1130>	Suscipit ecclesia, ueterem cum lege nouella
<petr_riga. aur. cant. 1131>	Associans, cum felle sciens adiungere mella.
<petr_riga. aur. cant. 1132>	Hac in lege noua Christum sibi gaudet adesse,
<petr_riga. aur. cant. 1133>	Quem prius in ueteri uenturum dixerat esse.
<petr_riga. aur. cant. 1134>	Primitus ecclesia sub lege statuta priore
<petr_riga. aur. cant. 1135>	Aduentum Christi miro sitiebat amore;
<petr_riga. aur. cant. 1136>	Vnde notare potes quod psalmus ait cithariste:
<petr_riga. aur. cant. 1137>	'Inclina celos, descende, ueni, pie Christe;
<petr_riga. aur. cant. 1138>	Rumpe polos, uenias:' dicebat et hoc Isaias.
<petr_riga. aur. cant. 1139>	Sponsum sponsa foris sic apparere uolebat,
<petr_riga. aur. cant. 1140>	Induat ut carnem qui maiestate latebat,
<petr_riga. aur. cant. 1141>	Fiat ei frater, sua porrigat ubera mater,
<petr_riga. aur. cant. 1142>	Oscula sponsa ferat huic cuius et oscula sperat.
<petr_riga. aur. cant. 1143>	Sed quia Iudea uenientem credere Christum
<petr_riga. aur. cant. 1144>	Noluit, in fine tamen illa redibit ad istum.
<petr_riga. aur. cant. 1145>	In thalamum matris apprehensum ducere Christum
<petr_riga. aur. cant. 1146>	Nititur, Hebreo populo quia predicat istum;
<petr_riga. aur. cant. 1147>	In mundi fine suberunt dum cuncta ruine,
<petr_riga. aur. cant. 1148>	Credeturque Deus et Christo credet Hebreus.
<petr_riga. aur. cant. 1149>	Vinum conditum synagoge porriget ori?
<petr_riga. aur. cant. 1150>	Legis uerba noue legi sociando priori.
<petr_riga. aur. cant. 1151>	Mustum malorum tribuet quia facta uirorum
<petr_riga. aur. cant. 1152>	Fortia proponet, ut Hebreos inde coronet.
<petr_riga. aur. cant. 1153>	Mens caput est nostrum; per dextram uita beata,
<petr_riga. aur. cant. 1154>	Per leuam Christi presens est uita notata.
<petr_riga. aur. cant. 1155>	Sic Iudeus aget quia menti subdet amorem
<petr_riga. aur. cant. 1156>	Rerum quas cernit, mundi fugiendo fauorem;
<petr_riga. aur. cant. 1157>	Et que corporeis res non cernuntur ocellis
<petr_riga. aur. cant. 1158>	Toto corde bibet, plenas dulcedine mellis.
<petr_riga. aur. cant. 1159>	Desertum notat hunc mundum, de carcere cuius
<petr_riga. aur. cant. 1160>	Ascendens anima pia uite transuolat huius
<petr_riga. aur. cant. 1161>	Naufragium, meditans celestia, lubrica uitans,
<petr_riga. aur. cant. 1162>	Dilectum querens, complexibus eius adherens.
<petr_riga. aur. cant. 1163>	Suscitat ecclesiam sibi subiectam Mediator
<petr_riga. aur. cant. 1164>	In cruce dum pendet medius mundi Reparator;
<petr_riga. aur. cant. 1165>	Sed quia dira Iesum Iudee plebs crucifixit,
<petr_riga. aur. cant. 1166>	Littera que sequitur de Iudeis ita dixit:
<petr_riga. aur. cant. 1167>	Illic sub ligno corrupta fuit tua mater
<petr_riga. aur. cant. 1168>	Dum crucifixit eum qui uerus erat sibi frater,
<petr_riga. aur. cant. 1169>	Et quia crux mentem populi cecauit Hebrei,
<petr_riga. aur. cant. 1170>	Ad gentes intrat numen lumenque diei.
<petr_riga. aur. cant. 1171>	Brachia nostra solent operari, cor meditatur;
<petr_riga. aur. cant. 1172>	Illa notant actus; quod cogito corde notatur:
<petr_riga. aur. cant. 1173>	Sponsa per ista duo sibi sponsi stringit amorem,
<petr_riga. aur. cant. 1174>	Que bona sunt meditans operumque tenendo uigorem.
<petr_riga. aur. cant. 1175>	Vt uinclum mortis, sic est dilectio fortis:
<petr_riga. aur. cant. 1176>	Mors uincit reges; implet dilectio leges.
<petr_riga. aur. cant. 1177>	Nullis aduersis hec a iustis reuocatur,
<petr_riga. aur. cant. 1178>	Vt nullis penis miserorum Stix satiatur.
<petr_riga. aur. cant. 1179>	Ignis lampadibus signantur corda piorum,
<petr_riga. aur. cant. 1180>	Que replet interius geminorum feruor amorum,
<petr_riga. aur. cant. 1181>	Emittuntque foris flammas operando potenter
<petr_riga. aur. cant. 1182>	Dum bona demonstrant aliis exempla patenter.
<petr_riga. aur. cant. 1183>	Aduersis uel blandiciis uel laude fauoris
<petr_riga. aur. cant. 1184>	Non ualet extingui sinceri lumen amoris.
<petr_riga. aur. cant. 1185>	Signatur per aquas populi terrena procella;
<petr_riga. aur. cant. 1186>	Flumina designant mundi quecumque flagella.
<petr_riga. aur. cant. 1187>	Omnia contempnit cordis dilectio mundi;
<petr_riga. aur. cant. 1188>	Spernitur et nichil est ad eam substantia mundi.
<petr_riga. aur. cant. 1189>	Dicitur ecclesia Christi soror esse nouella
<petr_riga. aur. cant. 1190>	Dum rudis esset adhuc quasi muta recensque puella.
<petr_riga. aur. cant. 1191>	Istius est frater Saluator iure uocatus,
<petr_riga. aur. cant. 1192>	Qui de Iudee descendit germine natus.
<petr_riga. aur. cant. 1193>	Vbera nulla sacri uerbi soror ista gerebat
<petr_riga. aur. cant. 1194>	Dum Petrus ancillam metuens sacra uerba premebat
<petr_riga. aur. cant. 1195>	Donec Pneuma Sacrum rutilo descendit in igne
<petr_riga. aur. cant. 1196>	Supra discipulos, inflammans corda benigne;
<petr_riga. aur. cant. 1197>	Ex tunc parua soror in Christo crescere cepit
<petr_riga. aur. cant. 1198>	Et fidei robur et flammea uerba recepit.
<petr_riga. aur. cant. 1199>	Pneumatis igne dato data sunt sacra uerba uigoris
<petr_riga. aur. cant. 1200>	Ecclesie, que muta fuit torpore timoris;
<petr_riga. aur. cant. 1201>	Sed per Pneuma Sacrum dedit omnes scire loquelas
<petr_riga. aur. cant. 1202>	Christus ei, uerbis anime sociando medelas.
<petr_riga. aur. cant. 1203>	Spiritus a Christo datus ecclesiam quasi murum
<petr_riga. aur. cant. 1204>	Efficit et ualidum nullisque minis ruiturum.
<petr_riga. aur. cant. 1205>	Hec sunt eloquio miracula iuncta nitenti
<petr_riga. aur. cant. 1206>	Que Petrus et fratres docuere uigore potenti;
<petr_riga. aur. cant. 1207>	Nam Bonus ecclesie per partes quatuor orbis
<petr_riga. aur. cant. 1208>	Exiit, estque salus diuersis reddita morbis.
<petr_riga. aur. cant. 1209>	Hoc iterum notat ecclesiam, que claudit aperta
<petr_riga. aur. cant. 1210>	Et reserat clausa; probat hoc sententia certa.
<petr_riga. aur. cant. 1211>	Christus ait Petro: "Quod clausum uel reseratum
<petr_riga. aur. cant. 1212>	Ore tuo fuerit michi fiet utrumque probatum."
<petr_riga. aur. cant. 1213>	Signat materies cedrina fidem populorum
<petr_riga. aur. cant. 1214>	Qui uelut ecclesiam pingunt fulgore bonorum.
<petr_riga. aur. cant. 1215>	Vbera seu turrim sua dicitur hec habuisse
<petr_riga. aur. cant. 1216>	Que fortes legitur altosque uiros aluisse;
<petr_riga. aur. cant. 1217>	Nam postquam datus est quasi pacis Spiritus isti,
<petr_riga. aur. cant. 1218>	Nutriuit ualidos doctosque patres ope Christi.
<petr_riga. aur. cant. 1219>	Pacificus noster Deus est, qui pace beauit
<petr_riga. aur. cant. 1220>	Mundum, celicolis genus humanum sociauit.
<petr_riga. aur. cant. 1221>	Hebree stirpis plebs uinea dicitur ista,
<petr_riga. aur. cant. 1222>	Ex uili patria ueniens, ut ait Citharista.
<petr_riga. aur. cant. 1223>	Eius custodes Moyses Aaronque fuerunt,
<petr_riga. aur. cant. 1224>	Qui populo legis ueteris precepta dederunt.
<petr_riga. aur. cant. 1225>	Prodiit hinc Christus quasi miri fructus odoris,
<petr_riga. aur. cant. 1226>	Nascendo seruans materni claustra pudoris.
<petr_riga. aur. cant. 1227>	Nummis millenis omnis terrena notatur
<petr_riga. aur. cant. 1228>	Gloria, nam numerus perfectus mille uocatur;
<petr_riga. aur. cant. 1229>	Pro tali fructu qui rerum spernit amorem,
<petr_riga. aur. cant. 1230>	Ille uir efficitur fidei seruando uigorem.
<petr_riga. aur. cant. 1231>	Vinea stat coram sponso, qui pacis amator
<petr_riga. aur. cant. 1232>	Ecclesiam sanctam docet, ipsius reparator.
<petr_riga. aur. cant. 1233>	Mille notant homines perfectos, siue ducenti
<petr_riga. aur. cant. 1234>	Qui fidei fructus conseruant mente libenti.
<petr_riga. aur. cant. 1235>	Istis nominibus numerus perfectus habetur
<petr_riga. aur. cant. 1236>	Et perfectorum perfectio summa tenetur.
<petr_riga. aur. cant. 1237>	Sponsa Iesu Christi man et in florentibus ortis,
<petr_riga. aur. cant. 1238>	Quam spes siue fides replet et dilectio fortis.
<petr_riga. aur. cant. 1239>	Sponsus uult eius uoces audire libenter
<petr_riga. aur. cant. 1240>	Predicet ut populis perfectus quisque frequenter;
<petr_riga. aur. cant. 1241>	Quippe sacras uoces auscultat quisque benignus
<petr_riga. aur. cant. 1242>	Vt sit amando Deum cognoscere mistica dignus;
<petr_riga. aur. cant. 1243>	Sed quia conantur praui peruertere uerum,
<petr_riga. aur. cant. 1244>	Reddit dilecto responsum sponsa seuerum:
<petr_riga. aur. cant. 1245>	Dilectus mala corda fugit sensusque malignos
<petr_riga. aur. cant. 1246>	Nec permittit eos sensus cognoscere dignos,
<petr_riga. aur. cant. 1247>	Sed reprobos fugiens uolat ad montes specierum
<petr_riga. aur. cant. 1248>	Et facit electos summam cognoscere rerum.
<petr_riga. aur. cant. 1249>	Electi montes sunt pleni luce serena,
<petr_riga. aur. cant. 1250>	Qui cor ad alta leuant, bona contemplantur amena,
<petr_riga. aur. cant. 1251>	Quorum uita bonum specierum reddit odorem
<petr_riga. aur. cant. 1252>	Dum monstrant exempla boni morumque nitorem.
<petr_riga. aur. cant. 1253>	Hinnulus est Christus ceruorum iure uocatus,
<petr_riga. aur. cant. 1254>	Descendens ueterum patrum de germine natus.