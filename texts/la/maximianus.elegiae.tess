<maximianus. elegiae. 1.1> Aemula quid cessas finem properare senectus?
<maximianus. elegiae. 1.2> cur et in hoc fesso corpore tarda uenis?
<maximianus. elegiae. 1.3> solue precor miseram tali de carcere uitam:
<maximianus. elegiae. 1.4> mors est iam requies, uiuere poena mihi,
<maximianus. elegiae. 1.5> non sum qui fueram: periit pars maxima nostri              
<maximianus. elegiae. 1.6> hoc quoque quod superest langor et horror habent.
<maximianus. elegiae. 1.7> lux grauis in luctu, rebus gratissima laetis,
<maximianus. elegiae. 1.8> quodque omni peius funere, uelle mori,
<maximianus. elegiae. 1.9> dum iuuenile decus, dum mens sensusque maneret,
<maximianus. elegiae. 1.10> orator toto clarus in orbe fui.              
<maximianus. elegiae. 1.11> saepe poetarum mendacia dulcia finxi
<maximianus. elegiae. 1.12> et ueros titulos res mihi ficta dabat.
<maximianus. elegiae. 1.13> saepe perorata percepi lite coronam
<maximianus. elegiae. 1.14> et merui linguae praemia grata meae.
<maximianus. elegiae. 1.15> quae cum defectis iam sint immortua membris              
<maximianus. elegiae. 1.16> heu senibus uitae portio quanta manet!
<maximianus. elegiae. 1.17> nec minor his aderat sublimis gratia formae,
<maximianus. elegiae. 1.18> quae uel si desit, cetera multa placent,
<maximianus. elegiae. 1.19> quin etiam uirtus fuluo pretiosior auro,
<maximianus. elegiae. 1.20> per quam praeclarum plus micat ingenium.              
<maximianus. elegiae. 1.21> si libuit celeres arcu temptare sagittas,
<maximianus. elegiae. 1.22> occubuit telis praeda petita meis.
<maximianus. elegiae. 1.23> si placuit canibus densos circumdare saltus,
<maximianus. elegiae. 1.24> prostraui multas non sine laude feras.
<maximianus. elegiae. 1.25> dulce fuit madidam si fors uersare palaestram,              
<maximianus. elegiae. 1.26> implicui ualidis lubrica membra toris.
<maximianus. elegiae. 1.27> nunc agili cursu cunctos anteire solebam,
<maximianus. elegiae. 1.28> nunc tragici cantus exuperare melos.
<maximianus. elegiae. 1.29> augebat meritum dulcis mixtura bonorum,
<maximianus. elegiae. 1.30> ut semper uarium plus micat artis opus.              
<maximianus. elegiae. 1.31> nam quaecumque solent per se perpensa placere,
<maximianus. elegiae. 1.32> alterno potius iuncta decore placent.
<maximianus. elegiae. 1.33> has inter uirtutis opes tolerantia rerum.
<maximianus. elegiae. 1.34> spernebat cunctas insuperata minas:
<maximianus. elegiae. 1.35> uertice nudato uentos pluuiasque ferebam,              
<maximianus. elegiae. 1.36> non mihi solstitium, non graue frigus erat:
<maximianus. elegiae. 1.37> innabam gelidas Tiberini gurgitis undas
<maximianus. elegiae. 1.38> nec timui dubio credere membra freto.
<maximianus. elegiae. 1.39> quamuis exiguo poteram requiescere somno
<maximianus. elegiae. 1.40> et quamuis modico membra fouere cibo;              
<maximianus. elegiae. 1.41> at si me subito uinosus repperit hospes
<maximianus. elegiae. 1.42> aut fecit laetus sumere multa dies,
<maximianus. elegiae. 1.43> cessit et ipse pater Bacchus stupuitque bibentem
<maximianus. elegiae. 1.44> et, qui cuncta solet uincere, uictus abit.
<maximianus. elegiae. 1.45> haut facile est animum tantis inflectere rebus,              
<maximianus. elegiae. 1.46> ut res oppositas mens ferat una duas:
<maximianus. elegiae. 1.47> hoc quoque uirtutum quondam certamine magnum
<maximianus. elegiae. 1.48> Socratem palmam promeruisse ferunt,
<maximianus. elegiae. 1.49> hinc etiam rigidum memorant ualuisse Catonem:
<maximianus. elegiae. 1.50> non res in uitium, sed male facta cadunt.              
<maximianus. elegiae. 1.51> intrepidus quaecumque forent ad utrasque ferebar:
<maximianus. elegiae. 1.52> cedebant animo tristia cuncta meo.
<maximianus. elegiae. 1.53> pauperiem modico contentus semper amaui
<maximianus. elegiae. 1.54> et rerum dominus nil cupiendo fui.
<maximianus. elegiae. 1.55> tu me sola tibi subdis, miseranda senectus,              
<maximianus. elegiae. 1.56> cui cedit quicquid uincere cuncta potest.
<maximianus. elegiae. 1.57> in te corruimus, tua sunt quaecumque fatiscunt,
<maximianus. elegiae. 1.58> ultima teque tuo conficis ipsa malo.
<maximianus. elegiae. 1.59> ergo his ornatum meritis prouincia tota
<maximianus. elegiae. 1.60> optabat natis me sociare suis:              
<maximianus. elegiae. 1.61> sed mihi dulce magis resoluto uiuere collo
<maximianus. elegiae. 1.62> nullaque coniugii uincula grata pati.
<maximianus. elegiae. 1.63> ibam per mediam uenali corpore Romam
<maximianus. elegiae. 1.64> spectandus cunctis undique uirginibus.
<maximianus. elegiae. 1.65> quaeque peti poterat, fuerat uel forte petita,              
<maximianus. elegiae. 1.66> erubuit uultum uisa puella meum
<maximianus. elegiae. 1.67> et modo subridens latebras fugitiua petebat
<maximianus. elegiae. 1.68> non tamen effugiens tota latere uolens,
<maximianus. elegiae. 1.69> sed magis ex aliqua cupiebat parte uideri,
<maximianus. elegiae. 1.70> laetior hoc potius quod male tecta fuit.              
<maximianus. elegiae. 1.71> sic cunctis formosus ego gratusque uidebar
<maximianus. elegiae. 1.72> omnibus, et sponsus hic generalis eram,
<maximianus. elegiae. 1.73> sed tantum sponsus; nam me natura pudicum
<maximianus. elegiae. 1.74> fecerat, et casto pectore durus eram.
<maximianus. elegiae. 1.75> nam dum praecipue cupio me iungere formae,              
<maximianus. elegiae. 1.76> permansi uiduo frigidus usque toro.
<maximianus. elegiae. 1.77> omnis foeda mihi atque omnis mihi rustica uisa est
<maximianus. elegiae. 1.78> nullaque coniugio digna puella meo.
<maximianus. elegiae. 1.79> horrebam tenues, horrebam corpore pingues,
<maximianus. elegiae. 1.80> non mihi grata breuis, non mihi longa fuit.              
<maximianus. elegiae. 1.81> cum media tantum dilexi ludere forma;
<maximianus. elegiae. 1.82> maior enim mediis gratia rebus inest.
<maximianus. elegiae. 1.83> corporis has nostri mollis lasciuia partes
<maximianus. elegiae. 1.84> incolit, has sedes mater amoris habet.
<maximianus. elegiae. 1.85> quaerebam gracilem, sed quae non macra fuisset:              
<maximianus. elegiae. 1.86> carnis ad officium carnea membra placent.
<maximianus. elegiae. 1.87> sit quod in amplexu delectet stringere corpus,
<maximianus. elegiae. 1.88> ne laedant pressum quaelibet ossa latus.
<maximianus. elegiae. 1.89> candida contempsi, nisi quae suffusa rubore
<maximianus. elegiae. 1.90> uernarent propriis ora serena rosis.              
<maximianus. elegiae. 1.91> hunc Venus ante alios sibi uindicat ipsa colorem,
<maximianus. elegiae. 1.92> diligit et florem Cypris ubique suum.
<maximianus. elegiae. 1.93> aurea caesaries demissaque lactea ceruix
<maximianus. elegiae. 1.94> uultibus ingenuis uisa sedere magis.
<maximianus. elegiae. 1.95> nigra supercilia, frons libera, lumina nigra              
<maximianus. elegiae. 1.96> urebant animum saepe notata meum.
<maximianus. elegiae. 1.97> flammea dilexi modicumque tumentia labra,
<maximianus. elegiae. 1.98> quae gustata mihi basia plena darent.
<maximianus. elegiae. 1.99> in tereti collo uisum est pretiosius aurum,
<maximianus. elegiae. 1.100> gemma et iudicio plus radiare meo.              
<maximianus. elegiae. 1.101> singula turpe seni quondam quaesita referre;
<maximianus. elegiae. 1.102> et quod tunc decuit, iam modo crimen habet.
<maximianus. elegiae. 1.103> diuersos diuersa iuuant: non omnibus annis
<maximianus. elegiae. 1.104> omnia conueniunt: res prius apta nocet.
<maximianus. elegiae. 1.105> exultat leuitate puer, grauitate senectus:              
<maximianus. elegiae. 1.106> inter utrumque manens stat iuuenile decus.
<maximianus. elegiae. 1.107> hunc tacitum tristemque decet, fit clarior ille
<maximianus. elegiae. 1.108> laetitia et linguae garrulitate suae.
<maximianus. elegiae. 1.109> cuncta trahit secum uertitque uolubile tempus
<maximianus. elegiae. 1.110> nec patitur certa currere quaeque uia.              
<maximianus. elegiae. 1.111> nunc quod longa mihi grauis est et inutile aetas,
<maximianus. elegiae. 1.112> uiuere cum nequeam, sit mihi posse mori.
<maximianus. elegiae. 1.113> o quam dura premit miseros condicio uitae:
<maximianus. elegiae. 1.114> nec mors humano subiacet arbitrio.
<maximianus. elegiae. 1.115> dulce mori miseris, sed mors optata recedit:              
<maximianus. elegiae. 1.116> at cum tristis erit praecipitata uenit.
<maximianus. elegiae. 1.117> me uero heu tantis defunctum in partibus olim
<maximianus. elegiae. 1.118> uiuum Tartareas constat inire uias.
<maximianus. elegiae. 1.119> iam minor auditus, gustus minor; ipsa caligant
<maximianus. elegiae. 1.120> lumina; uix tactu noscere certa queo;              
<maximianus. elegiae. 1.121> nullus dulcis odor, nulla est iam grata uoluptas:
<maximianus. elegiae. 1.122> sensibus expertem quis superesse putet?
<maximianus. elegiae. 1.123> en Lethaea meam subeunt obliuia mentem,
<maximianus. elegiae. 1.124> nec confusa sui iam meminisse potest:
<maximianus. elegiae. 1.125> ad nullum consurgit opus, cum corpore languet              
<maximianus. elegiae. 1.126> atque intenta suis astupet illa malis.
<maximianus. elegiae. 1.127> carmina nulla cano: cantandi summa uoluptas
<maximianus. elegiae. 1.128> effugit et uocis gratia uera perit.
<maximianus. elegiae. 1.129> non fora sollicito, non blanda poemata fingo,
<maximianus. elegiae. 1.130> litibus haut rabidis commoda iura sequor.              
<maximianus. elegiae. 1.131> ipsaque me species quondam dilecta reliquit
<maximianus. elegiae. 1.132> et uideor formae mortuus esse meae.
<maximianus. elegiae. 1.133> pro niueo rutiloque prius nunc inficit ora
<maximianus. elegiae. 1.134> pallor et exanguis funereusque color.
<maximianus. elegiae. 1.135> aret sicca cutis, rigidi stant undique nerui,              
<maximianus. elegiae. 1.136> et lacerant uncae scabida membra manus.
<maximianus. elegiae. 1.137> quondam ridentes oculi nunc fonte perenni
<maximianus. elegiae. 1.138> deplangunt poenas nocte dieque suas;
<maximianus. elegiae. 1.139> et quos grata prius ciliorum serta tegebant,
<maximianus. elegiae. 1.140> desuper incumbens hispida silua premit,              
<maximianus. elegiae. 1.141> ac uelut inclusi caeco conduntur in antro:
<maximianus. elegiae. 1.142> toruum nescio quid heu furiale uident.
<maximianus. elegiae. 1.143> iam pauor est uidisse senem, nec creder possis
<maximianus. elegiae. 1.144> hunc hominem humana qui ratione caret.
<maximianus. elegiae. 1.145> si libros repeto, duplex se littera findit,              
<maximianus. elegiae. 1.146> largior occurrit pagina nota mihi.
<maximianus. elegiae. 1.147> claram per nebulas uideor mihi cernere lucem,
<maximianus. elegiae. 1.148> nubila sunt oculis ipsa serena meis.
<maximianus. elegiae. 1.149> eripitur sine morte dies: caligine caeca
<maximianus. elegiae. 1.150> septum tartareo quis neget esse loco?              
<maximianus. elegiae. 1.151> talia quis demens homini persuaserit auctor
<maximianus. elegiae. 1.152> ut cupiat uoto turpior esse suo?
<maximianus. elegiae. 1.153> iam subeunt morbi, subeunt discrimina mille,
<maximianus. elegiae. 1.154> iam dulces epulae deliciaeque nocent.
<maximianus. elegiae. 1.155> cogimur a gratis animum suspendere rebus,              
<maximianus. elegiae. 1.156> atque ut uiuamus uiuere destitimus.
<maximianus. elegiae. 1.157> et me, quem dudum iam nulla aduersa nocebant,
<maximianus. elegiae. 1.158> ipsa quibus regimur nunc alimenta grauant.
<maximianus. elegiae. 1.159> esse libet saturum: saturum mox esse pigebit;
<maximianus. elegiae. 1.160> praestat ut abstineam: abstinuisse nocet.              
<maximianus. elegiae. 1.161> quae modo profuerat, contraria redditur esca:
<maximianus. elegiae. 1.162> fastidita iacet, quae modo dulcis erat.
<maximianus. elegiae. 1.163> non Veneris, non grata mihi sunt munera Bacchi,
<maximianus. elegiae. 1.164> nec quicquid uitae fallere damna solet.
<maximianus. elegiae. 1.165> sola iacens natura manet, quae sponte per horas              
<maximianus. elegiae. 1.166> soluitur et uitio carpitur ipsa suo.
<maximianus. elegiae. 1.167> non totiens experta mihi medicamina prosunt,
<maximianus. elegiae. 1.168> non aegris quicquid ferre solebat opem.
<maximianus. elegiae. 1.169> sed cum materia pereunt quaecumque parantur,
<maximianus. elegiae. 1.170> fit magis et damnis tristior urna suis.              
<maximianus. elegiae. 1.171> non secus instantem cupiens fulcire ruinam
<maximianus. elegiae. 1.172> diuersis contra nititur obicibus,
<maximianus. elegiae. 1.173> donec longa dies omni compage soluta
<maximianus. elegiae. 1.174> ipsum cum rebus subruat auxilium.
<maximianus. elegiae. 1.175> quid quod nulla leuant animum spectacula rerum,              
<maximianus. elegiae. 1.176> nec mala tot uitae dissimulare licet?
<maximianus. elegiae. 1.177> turpe seni uultus nitidi uestesque decorae,
<maximianus. elegiae. 1.178> quis sine iamque ipsum uiuere turpe seni.
<maximianus. elegiae. 1.179> crimen amare iocos, crimen conuiuia, cantus:
<maximianus. elegiae. 1.180> o miseri, quorum gaudia crimen habent.              
<maximianus. elegiae. 1.181> quid mihi diuitiae, quarum si dempseris usum,
<maximianus. elegiae. 1.182> quamuis largus opum, semper egenus ero?
<maximianus. elegiae. 1.183> immo etiam poena est partis incumbere rebus,
<maximianus. elegiae. 1.184> quas cum possideas est uiolare nefas.
<maximianus. elegiae. 1.185> non aliter sitiens uicinas Tantalus undas              
<maximianus. elegiae. 1.186> captat et appositis abstinet ora cibis.
<maximianus. elegiae. 1.187> efficior custos rerum magis ipse mearum
<maximianus. elegiae. 1.188> conseruans aliis, quae periere mihi;
<maximianus. elegiae. 1.189> sicut in auricomis dependens plurimus hortis
<maximianus. elegiae. 1.190> peruigil obseruat non sua pomo draco.              
<maximianus. elegiae. 1.191> hinc me sollicitum torquent super omnia curae,
<maximianus. elegiae. 1.192> hinc requies animo non datur ulla meo.
<maximianus. elegiae. 1.193> quaerere quae nequeo, semper retinere laboro,
<maximianus. elegiae. 1.194> et retinens semper nil tenuisse puto.
<maximianus. elegiae. 1.195> stat dubius tremulusque senex semperque malorum              
<maximianus. elegiae. 1.196> credulus, et stultus quae facit ipse timet,
<maximianus. elegiae. 1.197> laudat praeteritos, praesentes despicit annos,
<maximianus. elegiae. 1.198> hoc tantum rectum, quod sapit ipse, putat.
<maximianus. elegiae. 1.199> se solum doctum, se iudicat esse peritum
<maximianus. elegiae. 1.200> et quod sit sapiens desipit inde magis.              
<maximianus. elegiae. 1.201> multa licet nolis referens eademque reuoluens
<maximianus. elegiae. 1.202> horret et alloquium conspuit ipse suum.
<maximianus. elegiae. 1.203> deficit auditor, non deficit ipse loquendo.
<maximianus. elegiae. 1.204> o sola fortes garrulitate senes!
<maximianus. elegiae. 1.205> omnia nequicquam clamosis uocibus implet:              
<maximianus. elegiae. 1.206> nil satis est: horret, quae placuere modo.
<maximianus. elegiae. 1.207> arridet de se ridentibus, ac sibi plaudens
<maximianus. elegiae. 1.208> incipit opprobrio laetior esse suo.
<maximianus. elegiae. 1.209> hae sunt primitiae mortis, his partibus aetas
<maximianus. elegiae. 1.210> defluit et pigris gressibus ima petit.              
<maximianus. elegiae. 1.211> non habitus, non ipse color, non gressus euntis,
<maximianus. elegiae. 1.212> non species eadem quae fuit ante manet.
<maximianus. elegiae. 1.213> labitur ex umeris demisso corpore uestis.
<maximianus. elegiae. 1.214> quaeque breuis fuerat iam modo longa mihi est.
<maximianus. elegiae. 1.215> contrahimur miroque modo decrescimus: ipsa              
<maximianus. elegiae. 1.216> diminui nostri corporis ossa putes.
<maximianus. elegiae. 1.217> nec caelum spectare licet, sed prona senectus
<maximianus. elegiae. 1.218> terram, qua genita est et reditura, uidet
<maximianus. elegiae. 1.219> fitque tripes, prorsus quadrupes, ut paruulus infans,
<maximianus. elegiae. 1.220> et per sordentem flebile repit humum.              
<maximianus. elegiae. 1.221> ortus cuncta suos repetunt matremque requirunt,
<maximianus. elegiae. 1.222> et redit ad nihilum, quod fuit ante nihil.
<maximianus. elegiae. 1.223> hinc est quod baculo incumbens ruitura senectus
<maximianus. elegiae. 1.224> assiduo pigram uerbere pulsat humum
<maximianus. elegiae. 1.225> et numerosa mouens certo uestigia plausu              
<maximianus. elegiae. 1.226> talia rugato creditur ore loqui:
<maximianus. elegiae. 1.227> ‘suscipe me, genetrix, nati miserere laborum:
<maximianus. elegiae. 1.228> membra peto gremio fessa fouere tuo.
<maximianus. elegiae. 1.229> horrent me pueri, nequeo uelut ante uideri:
<maximianus. elegiae. 1.230> horrendos partus cur sinis esse tuos?              
<maximianus. elegiae. 1.231> nil mihi cum superis: expleui munera uitae:
<maximianus. elegiae. 1.232> redde precor patrio mortua membra solo.
<maximianus. elegiae. 1.233> quid miseros uariis prodest extendere poenis?
<maximianus. elegiae. 1.234> non est materni pectoris ista pati.’
<maximianus. elegiae. 1.235> his dictis trunco titubantes sustinet artus,              
<maximianus. elegiae. 1.236> neglecti repetens stramina dura tori.
<maximianus. elegiae. 1.237> quo postquam iacuit, misero quid funere differt?
<maximianus. elegiae. 1.238> heu tantum adtracti corporis ossa uides.
<maximianus. elegiae. 1.239> cumque magis semper iaceam uiuamque iacendo,
<maximianus. elegiae. 1.240> quis sub uitali computet esse loco?              
<maximianus. elegiae. 1.241> iam poena est totum quod uiuimus: urimur aestu,
<maximianus. elegiae. 1.242> officiunt nebulae, frigus et aura nocet,
<maximianus. elegiae. 1.243> ros laedit modicoque etiam corrumpimur imbre,
<maximianus. elegiae. 1.244> ueris et autumni laedit amoena dies.
<maximianus. elegiae. 1.245> hinc miseros scabies, hinc tussis anhela fatigat:              
<maximianus. elegiae. 1.246> continuos gemitus aegra senectus habet.
<maximianus. elegiae. 1.247> hos superesse reor, quibus et spirabilis aer
<maximianus. elegiae. 1.248> et lux, qua regimur, redditur ipsa grauis?
<maximianus. elegiae. 1.249> ipsa etiam cunctis requies gratissima, somnus
<maximianus. elegiae. 1.250> auolat et sera uix mihi nocte redit,              
<maximianus. elegiae. 1.251> uel si lassatos umquam dignabitur artus,
<maximianus. elegiae. 1.252> turbidus in quantis horret imaginibus!
<maximianus. elegiae. 1.253> mollia fulcra tori duris sunt cautibus aequa,
<maximianus. elegiae. 1.254> parua licet magnum pallia pondus habent.
<maximianus. elegiae. 1.255> cogor per mediam turbatus surgere noctem              
<maximianus. elegiae. 1.256> multaque, ne patiar deteriora, pati.
<maximianus. elegiae. 1.257> uincimur infirmi defectu corporis, et qua
<maximianus. elegiae. 1.258> noluero, infelix hac ego parte trahor.
<maximianus. elegiae. 1.259> omnia naturae soluuntur uiscera nostrae,
<maximianus. elegiae. 1.260> et tam praeclarum quam male nutat opus!              
<maximianus. elegiae. 1.261> his ueniens onerata malis incurua senectus
<maximianus. elegiae. 1.262> cedere ponderibus se docet ipsa suis.
<maximianus. elegiae. 1.263> ergo quis cupiat per longum ducere poenas
<maximianus. elegiae. 1.264> paulatimque anima deficiente mori?
<maximianus. elegiae. 1.265> morte mori melius, quam uitam ducere mortis              
<maximianus. elegiae. 1.266> et sensus membris hic sepelire suis.
<maximianus. elegiae. 1.267> non queror heu longi quod totum soluitis anni:
<maximianus. elegiae. 1.268> improba naturae dicere iussa nefas.
<maximianus. elegiae. 1.269> deficiunt ualidi longaeuo tempore tauri,
<maximianus. elegiae. 1.270> et quondam pulcer fit modo turpis equus.              
<maximianus. elegiae. 1.271> fracta diu rabidi conpescitur ira leonis
<maximianus. elegiae. 1.272> lentaque per senium aspera tigris erit.
<maximianus. elegiae. 1.273> ipsa etiam ueniens consumit saxa uetustas,
<maximianus. elegiae. 1.274> et nullum est quod non tempore cedat opus.
<maximianus. elegiae. 1.275> set mihi uenturos melius praeuertere casus              
<maximianus. elegiae. 1.276> atque infelices anticipare dies.
<maximianus. elegiae. 1.277> poena minor certam subito perferre ruinam,
<maximianus. elegiae. 1.278> quod timeas grauius sustinuisse diu.
<maximianus. elegiae. 1.279> at quos fert alios quis posset dicere casus?
<maximianus. elegiae. 1.280> hoc quoque difficile est commemorasse seni.              
<maximianus. elegiae. 1.281> iurgia, contemptus uiolentaque damna secuntur
<maximianus. elegiae. 1.282> nec quisquam ex tantis praebet amicus opem.
<maximianus. elegiae. 1.283> ipsi me pueri atque ipsae sine lite puellae
<maximianus. elegiae. 1.284> turpe putant dominum iam uocitare suum.
<maximianus. elegiae. 1.285> irrident gressum, irrident iam denique uultum              
<maximianus. elegiae. 1.286> et tremulum, quondam quod timuere, caput.
<maximianus. elegiae. 1.287> cumque nihil uideam, tamen hoc spectare licebit
<maximianus. elegiae. 1.288> ut grauior misero poena sit ista mihi.
<maximianus. elegiae. 1.289> felix qui meruit tranquillam ducere uitam
<maximianus. elegiae. 1.290> et laeto stabiles claudere fine dies.              
<maximianus. elegiae. 1.291> dura satis miseris memoratio prisca bonorum,
<maximianus. elegiae. 1.292> et grauius summo culmine mersa ruit.
<maximianus. elegiae. 2.1> En dilecta mihi nimium formosa Lycoris,
<maximianus. elegiae. 2.2> cum qua mens eadem, res fuit una mihi,
<maximianus. elegiae. 2.3> post multos quibus indiuisi uiximus annos
<maximianus. elegiae. 2.4> respuit amplexus heu pauefacta meos,
<maximianus. elegiae. 2.5> iamque alios iuuenes aliosque requirit amores;              
<maximianus. elegiae. 2.6> me uocat imbellem decrepitumque senem,
<maximianus. elegiae. 2.7> nec meminisse uolet transactae dulcia uitae
<maximianus. elegiae. 2.8> nec me quod potius reddidit ipsa senem.
<maximianus. elegiae. 2.9> immo etiam causas ingrata ac perfida fingit,
<maximianus. elegiae. 2.10> ut spretum uitio iudicet esse meo.              
<maximianus. elegiae. 2.11> haec me praeteriens cum dudum forte uideret,
<maximianus. elegiae. 2.12> expuit obductis uestibus ora tegens.
<maximianus. elegiae. 2.13> ‘hunc’ inquit ‘dilexi? hic me complexus amauit?
<maximianus. elegiae. 2.14> huic ego saepe nefas oscula blanda dedi?’
<maximianus. elegiae. 2.15> nauseat et priscum uomitu ceu fundit amorem,              
<maximianus. elegiae. 2.16> inponit capiti plurima dira meo.
<maximianus. elegiae. 2.17> en, quid longa dies nunc affert! ut sibi quemquam
<maximianus. elegiae. 2.18> quondam dilectum prodere turpe putet.
<maximianus. elegiae. 2.19> nonne fuit melius tali me tempore fungi,
<maximianus. elegiae. 2.20> quo nulli merito despiciendus eram,              
<maximianus. elegiae. 2.21> quam, postquam periit quicquid fuit ante decoris,
<maximianus. elegiae. 2.22> extinctum meritis uiuere criminibus?
<maximianus. elegiae. 2.23> iam nihil est totum quod uiximus: omnia secum
<maximianus. elegiae. 2.24> tempus praeteriens horaque summa trahit.
<maximianus. elegiae. 2.25> atque tamen–niuei circumdant tempora cani              
<maximianus. elegiae. 2.26> et iam caeruleis infecit hora notis–
<maximianus. elegiae. 2.27> praestat adhuc nimiumque sibi pretiosa uidetur
<maximianus. elegiae. 2.28> atque annos mecum despicit illa suos.
<maximianus. elegiae. 2.29> et, fateor, primae retinet monimenta figurae
<maximianus. elegiae. 2.30> atque inter cineres condita flamma manet.              
<maximianus. elegiae. 2.31> ut uideo, pulcris etiam uos parcitis, anni,
<maximianus. elegiae. 2.32> nec ueteris formae gratia tota perit.
<maximianus. elegiae. 2.33> reliquiis ueterum iuuenes pascuntur amorum,
<maximianus. elegiae. 2.34> set si quid nunc est, quod fuit ante, placet.
<maximianus. elegiae. 2.35> ante oculos statuunt primaeui temporis actus              
<maximianus. elegiae. 2.36> atque in praeteritum luxuriantur opus.
<maximianus. elegiae. 2.37> et quia nos totus membrorum deserit usus
<maximianus. elegiae. 2.38> nullius amplexus quod memoretur habet,
<maximianus. elegiae. 2.39> set solus miseris superest post omnia luctus:
<maximianus. elegiae. 2.40> quot bona tunc habui, tot modo damna fleo.              
<maximianus. elegiae. 2.41> omnia nemo pati, non omnes omnia possunt
<maximianus. elegiae. 2.42> efficere: hoc uincit femina uicta uiro.
<maximianus. elegiae. 2.43> ergo uelut pecudum praesentia sola manebunt,
<maximianus. elegiae. 2.44> nil de transactis, quod memoretur, erit?
<maximianus. elegiae. 2.45> cum fugiunt et bruta nouos animalia campos              
<maximianus. elegiae. 2.46> ac repetunt celeres pascua nota greges,
<maximianus. elegiae. 2.47> sub qua decubuit requiescere diligit umbram
<maximianus. elegiae. 2.48> taurus et amissum quaerit ouile pecus,
<maximianus. elegiae. 2.49> dulcius in solitis cantat philomela rubetis
<maximianus. elegiae. 2.50> fitque suum rabidis dulce cubile feris.              
<maximianus. elegiae. 2.51> tu tantum bene nota tibi atque experta relinquis,
<maximianus. elegiae. 2.52> hospitia et potius non manifesta petis.
<maximianus. elegiae. 2.53> nonne placet melius certis confidere rebus?
<maximianus. elegiae. 2.54> euentus uarios res noua semper habet.
<maximianus. elegiae. 2.55> sum grandaeuus ego, nec tu minus alba capillis:              
<maximianus. elegiae. 2.56> par aetas animos conciliare solet.
<maximianus. elegiae. 2.57> si modo non possum, quondam potuisse memento:
<maximianus. elegiae. 2.58> sit satis ut placeam me placuisse prius.
<maximianus. elegiae. 2.59> permanet inualidis reuerentis prisca colonis,
<maximianus. elegiae. 2.60> quod fuit in uetulo milite, miles amat,              
<maximianus. elegiae. 2.61> rusticus expertum deflet cessisse iuuencum,
<maximianus. elegiae. 2.62> cum quo consenuit uictor honorat equum.
<maximianus. elegiae. 2.63> non me adeo primis spoliauit floribus aetas:
<maximianus. elegiae. 2.64> en uersus facio et media dicta cano.
<maximianus. elegiae. 2.65> sit grauitas sitque ipsa tibi ueneranda senectus,              
<maximianus. elegiae. 2.66> sit quod te nosti uiuere uelle diu.
<maximianus. elegiae. 2.67> quis suam in alterius condemnet crimine uitam
<maximianus. elegiae. 2.68> et quod pertendit claudere certet iter?
<maximianus. elegiae. 2.69> dicere si fratrem seu dedignaris amicum,
<maximianus. elegiae. 2.70> dic patrem: affectum nomen utrumque tenet.              
<maximianus. elegiae. 2.71> uincat honor luxum, pietas succedat amori:
<maximianus. elegiae. 2.72> plus ratio quam uis caeca ualere solet.
<maximianus. elegiae. 2.73> his lacrimis longos, quantum fas, fleuimus annos:
<maximianus. elegiae. 2.74> est graue, quod doleat, commemorare diu.
<maximianus. elegiae. 3.1> Nunc operae pretium est quaedam memorare iuuentae
<maximianus. elegiae. 3.2> atque senectutis pauca referre meae,
<maximianus. elegiae. 3.3> quis lector mentem rerum uertigine fractam
<maximianus. elegiae. 3.4> erigat et maestum noscere curet opus.
<maximianus. elegiae. 3.5> captus amore tuo demens, Aquilina, ferebar,              
<maximianus. elegiae. 3.6> pallidus et tristis captus amore tuo.
<maximianus. elegiae. 3.7> nondum quid sit amor uel quid Venus ignea noram:
<maximianus. elegiae. 3.8> torquebar potius rusticitate mea.
<maximianus. elegiae. 3.9> nec minus illa meo percussa cupidine flagrans
<maximianus. elegiae. 3.10> errabat toto non capienda domo.              
<maximianus. elegiae. 3.11> carmina, pensa procul nimium dilecta iacebant:
<maximianus. elegiae. 3.12> solus amor cordi curaque semper erat.
<maximianus. elegiae. 3.13> nec reperire uiam, qua caecum pasceret ignem,
<maximianus. elegiae. 3.14> docta nec alternis reddere uerba notis,
<maximianus. elegiae. 3.15> tantum in conspectu studium praestabat inane,              
<maximianus. elegiae. 3.16> anxia uel solo lumine corda fouens.
<maximianus. elegiae. 3.17> me pedagogus agit, illam tristissima mater
<maximianus. elegiae. 3.18> seruabat, tanti poena secunda mali.
<maximianus. elegiae. 3.19> pensabant oculos nutusque per omnia nostros
<maximianus. elegiae. 3.20> quaeque solet mentis ducere signa color.              
<maximianus. elegiae. 3.21> dum licuit, uotum tacite compressimus ambo
<maximianus. elegiae. 3.22> et uaria dulces teximus arte dolos.
<maximianus. elegiae. 3.23> at postquam teneram rupit uerecundia frontem
<maximianus. elegiae. 3.24> nec ualuit penitus flamma recepta tegi,
<maximianus. elegiae. 3.25> mox captare locos et tempora coepimus ambo              
<maximianus. elegiae. 3.26> atque superciliis luminibusque loqui,
<maximianus. elegiae. 3.27> fallere sollicitos, suspensos ponere gressus
<maximianus. elegiae. 3.28> et tota nullo currere nocte sono.
<maximianus. elegiae. 3.29> nec longum: genetrix furtiuum sensit amorem
<maximianus. elegiae. 3.30> et medicare parans uulnera uulneribus              
<maximianus. elegiae. 3.31> increpitat caeditque: fouentur caedibus ignes,
<maximianus. elegiae. 3.32> ut solet adiecto crescere flamma rogo.
<maximianus. elegiae. 3.33> concipiunt geminum flagrantia corda furorem
<maximianus. elegiae. 3.34> et sic permixto saeuit amore dolor.
<maximianus. elegiae. 3.35> tunc me uisceribus per totum quaerit anhelis,              
<maximianus. elegiae. 3.36> emptum suppliciis quem putat esse suis,
<maximianus. elegiae. 3.37> nec memorare pudet turpesque reuoluere uestes:
<maximianus. elegiae. 3.38> immo etiam gaudens imputat illa mihi.
<maximianus. elegiae. 3.39> ‘pro te susceptos iuuat’ inquit ‘ferre dolores:
<maximianus. elegiae. 3.40> tu pretium tanti dulce cruoris eris.              
<maximianus. elegiae. 3.41> sit modo certa fides atque inconcussa uoluntas:
<maximianus. elegiae. 3.42> quae nihil imminuit passio, nulla fuit.’
<maximianus. elegiae. 3.43> his egomet stimulis angebar semper et ardens
<maximianus. elegiae. 3.44> languebam, nec spes ulla salutis erat.
<maximianus. elegiae. 3.45> prodere non ausus carpebar uulnere muto,              
<maximianus. elegiae. 3.46> set stupor et macies uocis habebat opus.
<maximianus. elegiae. 3.47> hic mihi magnarum scrutator maxime rerum,
<maximianus. elegiae. 3.48> solus, Boëti, fers miseratus opem.
<maximianus. elegiae. 3.49> nam cum me curis intentum saepe uideres
<maximianus. elegiae. 3.50> nec posses causas noscere tristitiae,              
<maximianus. elegiae. 3.51> tandem prospiciens tali me peste teneri
<maximianus. elegiae. 3.52> mitibus alloquiis pandere clausa iubes:
<maximianus. elegiae. 3.53> ‘dicito, et unde nouo correptus carperis aestu?
<maximianus. elegiae. 3.54> dicito, et edicti sume doloris opem.
<maximianus. elegiae. 3.55> non intellecti nulla est curatio morbi,              
<maximianus. elegiae. 3.56> et magis inclusis ignibus antra fremunt.’
<maximianus. elegiae. 3.57> dum pudor est tam foeda loqui uitiumque fateri,
<maximianus. elegiae. 3.58> agnouit taciti conscia signa mali.
<maximianus. elegiae. 3.59> mox ait: ‘occultae satis est res prodita causae.
<maximianus. elegiae. 3.60> pone metum: ueniam uis tibi tanta dabit.’              
<maximianus. elegiae. 3.61> prostratus pedibus uerecunda silentia rupi
<maximianus. elegiae. 3.62> cum lacrimis referens ordine cuncta suo.
<maximianus. elegiae. 3.63> ‘fare’ ait ‘an placitae potiaris munere formae.’
<maximianus. elegiae. 3.64> respondi ‘pietas talia uelle fugit.’
<maximianus. elegiae. 3.65> soluitur in risum exclamans ‘pro mira uoluntas!              
<maximianus. elegiae. 3.66> castus amor Veneris dicito quando fuit?
<maximianus. elegiae. 3.67> parcere dilectae iuuenis desiste puellae:
<maximianus. elegiae. 3.68> impius hic fueris, si pius esse uelis.
<maximianus. elegiae. 3.69> unguibus et morsu teneres pascuntur amores,
<maximianus. elegiae. 3.70> uulnera non refugit res magis apta plagae.’              
<maximianus. elegiae. 3.71> interea donis permulcet corda parentum
<maximianus. elegiae. 3.72> et pretio faciles in mea uota trahit.
<maximianus. elegiae. 3.73> auri caecus amor natiuum uincit amorem:
<maximianus. elegiae. 3.74> coeperunt natae crimen amare suae.
<maximianus. elegiae. 3.75> dant uitiis furtisque locum, dant iungere dextras              
<maximianus. elegiae. 3.76> et totum ludo concelebrare diem.
<maximianus. elegiae. 3.77> permissum fit uile nefas, fit languidus ardor:
<maximianus. elegiae. 3.78> uicerunt morbum languida corda suum.
<maximianus. elegiae. 3.79> illa nihil quaesita uidens procedere, causam
<maximianus. elegiae. 3.80> odit et illaeso corpore tristis abit.              
<maximianus. elegiae. 3.81> proieci uanas sanato pectore curas
<maximianus. elegiae. 3.82> et subito didici quam miser ante fui.
<maximianus. elegiae. 3.83> ‘salue sancta’ inquam ‘semperque intacta maneto
<maximianus. elegiae. 3.84> uirginitas: per me plena pudoris eris.’
<maximianus. elegiae. 3.85> quae postquam perlata uiro sunt omnia tanto              
<maximianus. elegiae. 3.86> meque uidet fluctus exuperasse meos,
<maximianus. elegiae. 3.87> ‘macte’ inquit ‘iuuenis, proprii dominator amoris,
<maximianus. elegiae. 3.88> et de contemptu sume trophaea tuo.
<maximianus. elegiae. 3.89> arma tibi Veneris cedantque Cupidinis arcus,
<maximianus. elegiae. 3.90> cedat et armipotens ipsa Minerua tibi.’              
<maximianus. elegiae. 3.91> sic mihi peccandi studium permissa potestas
<maximianus. elegiae. 3.92> abstulit atque ipsum talia uelle fugit.
<maximianus. elegiae. 3.93> ingrati tristes pariter discedimus ambo:
<maximianus. elegiae. 3.94> discidii ratio tota pudica fuit.
<maximianus. elegiae. 4.1> Restat adhuc alios turpesque reuoluere casus
<maximianus. elegiae. 4.2> atque aliquo molli pascere corda ioco.
<maximianus. elegiae. 4.3> conueniunt etenim delirae ignaua senectae,
<maximianus. elegiae. 4.4> aptaque sunt operi carmina uana meo.
<maximianus. elegiae. 4.5> sic uicibus uariis alterni fallimur anni
<maximianus. elegiae. 4.6> et mutata magis tempora grata mihi.              
<maximianus. elegiae. 4.7> uirgo fuit, species dederat cui candida nomen
<maximianus. elegiae. 4.8> Candida; diuersis nam bene compta comis.
<maximianus. elegiae. 4.9> huic ego per totum uidi pendentia corpus
<maximianus. elegiae. 4.10> cymbala multiplices edere pulsa sonos.              
<maximianus. elegiae. 4.11> nunc niueis digitis, nunc pulsans pectine cordas
<maximianus. elegiae. 4.12> arguto quicquam murmure dulce loqui,
<maximianus. elegiae. 4.13> sic me diuersis tractum de partibus una
<maximianus. elegiae. 4.14> carpebat uariis pulcra puella modis.
<maximianus. elegiae. 4.15> hanc ego saltantem subito correptus amaui              
<maximianus. elegiae. 4.16> et coepi tacitus uulnera grata pati.
<maximianus. elegiae. 4.17> singula uisa semel semper memorare libebat
<maximianus. elegiae. 4.18> haerebant animo nocte dieque meo.
<maximianus. elegiae. 4.19> saepe uelut uisae laetabar imagine formae,
<maximianus. elegiae. 4.20> et procul absenti uoce manuque fui.              
<maximianus. elegiae. 4.21> saepe, uelut praesens fuerit, mecum ipse loquebar,
<maximianus. elegiae. 4.22> captabam dulces quos solet illa modos.
<maximianus. elegiae. 4.23> o quotiens demens, quotiens sine mente putabar,
<maximianus. elegiae. 4.24> nec, puto, fallebar: non bene sanus eram.
<maximianus. elegiae. 4.25> atque aliquis, cui caeca foret bene nota uoluptas:              
<maximianus. elegiae. 4.26> ‘cantat, cantantem Maximianus amat.’
<maximianus. elegiae. 4.27> certe difficile est abscondere pectoris aestus,
<maximianus. elegiae. 4.28> panditur et clauso saepius ore furor.
<maximianus. elegiae. 4.29> nam subito inficiens uultum pallorque ruborque
<maximianus. elegiae. 4.30> internum clausae uocis habebat opus.              
<maximianus. elegiae. 4.31> nec minus ipsa meas prodebat somnia curas,
<maximianus. elegiae. 4.32> somnia secreto non bene fida meo.
<maximianus. elegiae. 4.33> nam cum sopitos premerent obliuia sensus,
<maximianus. elegiae. 4.34> confessa est facinus nescia lingua suum.
<maximianus. elegiae. 4.35> ‘Candida,’ clamabam ‘propera: cur, Candida, tardas?              
<maximianus. elegiae. 4.36> nox abit et furtis lux inimica redit.’
<maximianus. elegiae. 4.37> proximus ut genitor mecum comitatus amatae
<maximianus. elegiae. 4.38> uirginis herbosa forte iacebat humo,
<maximianus. elegiae. 4.39> illius ad nomen turbatos excutit artus
<maximianus. elegiae. 4.40> exilit et natam credit adesse suam.              
<maximianus. elegiae. 4.41> omnia collustrans toto me pectore somnum
<maximianus. elegiae. 4.42> prospicit afflantem nec meminisse mei.
<maximianus. elegiae. 4.43> ‘uana putas an uera sopor ludibria iactat?
<maximianus. elegiae. 4.44> hoc et uerus’ ait ‘pectoris ardor agit.
<maximianus. elegiae. 4.45> credo equidem assuetas animo remeare figuras,              
<maximianus. elegiae. 4.46> et fallax studium ludit imago suum.’
<maximianus. elegiae. 4.47> stat tamen attonitus perplexaque murmura captat
<maximianus. elegiae. 4.48> et tacitis precibus dicere plura rogat.
<maximianus. elegiae. 4.49> sic ego, qui cunctis sanctae grauitatis habebar,
<maximianus. elegiae. 4.50> proditus et uitio sum miser ipse meo,              
<maximianus. elegiae. 4.51> et nunc infelix tota est sine crimine uita
<maximianus. elegiae. 4.52> et peccare senem non potuisse pudet.
<maximianus. elegiae. 4.53> deserimur uitiis, fugit indignata uoluptas,
<maximianus. elegiae. 4.54> nec quod non possum, non uoluisse meum est.
<maximianus. elegiae. 4.55> hoc etiam meminisse licet, quod serior aetas              
<maximianus. elegiae. 4.56> intulit–et gemitus, quos mihi laeta dedit.
<maximianus. elegiae. 4.57> set quis has possit naturae adtingere partes,
<maximianus. elegiae. 4.58> clarus et ut sapiens noxia saepe uelit?
<maximianus. elegiae. 4.59> interdum rapimur uitiis trahimurque uolentes,
<maximianus. elegiae. 4.60> et quod non capiunt pectore bruta uolunt.
<maximianus. elegiae. 5.1> Missus ad eoas legati munere partes
<maximianus. elegiae. 5.2> tranquillum cunctis nectere pacis opus,
<maximianus. elegiae. 5.3> dum studeo gemini componere foedera regni,
<maximianus. elegiae. 5.4> inuueni cordis bella nefanda mei.
<maximianus. elegiae. 5.5> hic me suscipiens Etruscae gentis alumnum              
<maximianus. elegiae. 5.6> inuoluit patriis Graia puella dolis.
<maximianus. elegiae. 5.7> nam cum se nostro captam simularet amore,
<maximianus. elegiae. 5.8> me potius uero fecit amore capi.
<maximianus. elegiae. 5.9> peruigil ad nostras astabat nocte fenestras
<maximianus. elegiae. 5.10> nescio quid Graeco murmure dulce canens.              
<maximianus. elegiae. 5.11> nunc aderant lacrimae, gemitus, suspiria, pallor
<maximianus. elegiae. 5.12> et quicquid nullum fingere posse putes.
<maximianus. elegiae. 5.13> sic uelut afflictam nimium miseratus amantem
<maximianus. elegiae. 5.14> efficior potius tunc miserandus ego.
<maximianus. elegiae. 5.15> haec erat egregiae formae uultusque modesti,              
<maximianus. elegiae. 5.16> grata micans oculis nec minus arte placens,
<maximianus. elegiae. 5.17> docta loqui digitis et carmina fingere docta
<maximianus. elegiae. 5.18> et responsuram sollicitare lyram.
<maximianus. elegiae. 5.19> illam Sirenis stupefactus cantibus aequans
<maximianus. elegiae. 5.20> efficior demens alter Vlixes ego,              
<maximianus. elegiae. 5.21> et qui non poteram tantas euadere moles
<maximianus. elegiae. 5.22> nescius in scopulos et uada caeca feror.
<maximianus. elegiae. 5.23> quis referat gressus certa sub lege mouentes
<maximianus. elegiae. 5.24> suspensosque nouis plausibus ire pedes?
<maximianus. elegiae. 5.25> grande erat inflexos gradibus numerare capillos,              
<maximianus. elegiae. 5.26> grande erat in niueo pulla colore coma.
<maximianus. elegiae. 5.27> urebant oculos stantes duraeque papillae
<maximianus. elegiae. 5.28> et quas astringens clauderet una manus.
<maximianus. elegiae. 5.29> ah, quantum mentem stomachi fultura mouebat
<maximianus. elegiae. 5.30> atque sub exhausto pectore pingue femur!              
<maximianus. elegiae. 5.31> terrebar teneros astringere fortiter artus:
<maximianus. elegiae. 5.32> uisa per amplexus ossa sonare meos
<maximianus. elegiae. 5.33> ‘grandia’ clamabat ‘tua nunc me brachia laedunt:
<maximianus. elegiae. 5.34> non tolerant pondus subdita membra tuum.’
<maximianus. elegiae. 5.35> dirigui, quantusque fuit calor ille recessit              
<maximianus. elegiae. 5.36> et nata est uenae causa pudenda meae.
<maximianus. elegiae. 5.37> non lac sic durum permixta coagula reddunt
<maximianus. elegiae. 5.38> nec liquidi mollis spuma liquoris erit.
<maximianus. elegiae. 5.39> succubui, fateor, Graiae tunc nescius artis,
<maximianus. elegiae. 5.40> succubui Tusca simplicitate senex.              
<maximianus. elegiae. 5.41> qua defensa suo superata est Hectore Troia
<maximianus. elegiae. 5.42> unum non poterat fraus superare senem?
<maximianus. elegiae. 5.43> muneris iniuncti curam studiumque reliqui
<maximianus. elegiae. 5.44> deditus imperiis, saeue Cupido, tuis.
<maximianus. elegiae. 5.45> nec memorare pudet tali me uulnere uictum:              
<maximianus. elegiae. 5.46> sudbitus his flammis Iuppiter ipse fuit.
<maximianus. elegiae. 5.47> set mihi prima quidem nox affuit ac sua soluit
<maximianus. elegiae. 5.48> munera, grandaeuo uix subeunda uiro
<maximianus. elegiae. 5.49> proxima destituit uires uacuusque recessit
<maximianus. elegiae. 5.50> ardor et in Venerem segnis ut ante fui.              
<maximianus. elegiae. 5.51> illa uelut proprium repetens infesta tributum
<maximianus. elegiae. 5.52> instat et increpitat ‘debita redde mihi.’
<maximianus. elegiae. 5.53> sed nihil hic clamor, nil sermo mitis agebat:
<maximianus. elegiae. 5.54> quod natura negat, reddere nemo potest.
<maximianus. elegiae. 5.55> erubui, stupui. quia tunc uerecundia mentem              
<maximianus. elegiae. 5.56> abstulit et blandum terror ademit opus,
<maximianus. elegiae. 5.57> contrectare manu coepit flagrantia membra
<maximianus. elegiae. 5.58> meque etiam digitis sollicitare suis
<maximianus. elegiae. 5.59> nil mihi torpenti uel tactus profuit ignis:
<maximianus. elegiae. 5.60> perstitit in medio frigus ut ante foco.              
<maximianus. elegiae. 5.61> ‘quae te crudelis rapuit mihi femina?’ dixit,
<maximianus. elegiae. 5.62> ‘cuius ab amplexu fessus ad arma redis?’
<maximianus. elegiae. 5.63> iurabam curis animum mordacibus uri
<maximianus. elegiae. 5.64> nec posse ad luxum tristia corda trahi.
<maximianus. elegiae. 5.65> illa dolum credens ‘non’ inquit ‘fallis amantem:              
<maximianus. elegiae. 5.66> plurima certus amor lumina semper habet.
<maximianus. elegiae. 5.67> quin potius placido noli’ inquit ‘parcere ludo:
<maximianus. elegiae. 5.68> proice tristitias et renouare ioco.
<maximianus. elegiae. 5.69> obtundunt siquidem curarum pondera sensus:
<maximianus. elegiae. 5.70> intermissa minus sarcina pondus habet.’              
<maximianus. elegiae. 5.71> tunc egomet toto nudatus corpore lecto
<maximianus. elegiae. 5.72> effusis lacrimis talia uerba dedi:
<maximianus. elegiae. 5.73> ‘cogimur heuque senes crimen uitiumque fateri,
<maximianus. elegiae. 5.74> ne meus extinctus forte putetur amor.
<maximianus. elegiae. 5.75> me miserum cuius non est culpanda uoluptas!              
<maximianus. elegiae. 5.76> uindicor infelix debilitatis ope.
<maximianus. elegiae. 5.77> en longo confecta situ tibi tradimus arma,
<maximianus. elegiae. 5.78> arma ministeriis quippe dicata tuis.
<maximianus. elegiae. 5.79> fac quodcumque potes, nos cessimus. hoc tamen ipso
<maximianus. elegiae. 5.80> grandior est hostis, quod minus ardet amor.’              
<maximianus. elegiae. 5.81> protinus argutas admouit turpiter artes
<maximianus. elegiae. 5.82> meque cupit flammis uiuificare suis.
<maximianus. elegiae. 5.83> ast ubi dilecti persensit funera membri
<maximianus. elegiae. 5.84> nec uelut expositum surgere uidit opus,
<maximianus. elegiae. 5.85> erigitur uiduoque toro laniata recumbens              
<maximianus. elegiae. 5.86> uocibus his luctus et sua damna fouet:
<maximianus. elegiae. 5.87> ‘mentula, festorum cultrix operosa dierum,
<maximianus. elegiae. 5.88> quondam deliciae diuitiaeque meae,
<maximianus. elegiae. 5.89> quo te deiectam lacrimarum gurgite plangam,
<maximianus. elegiae. 5.90> quae de tot meritis carmina digna feram?              
<maximianus. elegiae. 5.91> tu mihi flagranti succurrere saepe solebas
<maximianus. elegiae. 5.92> atque aestus animi ludificare mei.
<maximianus. elegiae. 5.93> tu mihi per totam custos gratissima noctem
<maximianus. elegiae. 5.94> consors laetitiae tristitiaeque meae,
<maximianus. elegiae. 5.95> conscia secreti semper fidissima nostri,              
<maximianus. elegiae. 5.96> astans internis peruigil obsequiis:
<maximianus. elegiae. 5.97> quo tibi feruor abit per quem feritura placebas,
<maximianus. elegiae. 5.98> quo tibi cristatum uulnificumque caput?
<maximianus. elegiae. 5.99> nempe iaces nullo, ut quondam, perfusa rubore,
<maximianus. elegiae. 5.100> pallida demisso uertice nempe iaces.              
<maximianus. elegiae. 5.101> nil tibi blandities, nil dulcia carmina prosunt,
<maximianus. elegiae. 5.102> non quicquid mentem sollicitare solet.
<maximianus. elegiae. 5.103> hic uelut exposito meritam te fungere plango:
<maximianus. elegiae. 5.104> occidit, assueto quod caret officio.’
<maximianus. elegiae. 5.105> hanc ego cum lacrimis deducta uoce canentem              
<maximianus. elegiae. 5.106> irridens dictis talibus increpui:
<maximianus. elegiae. 5.107> ‘dum defles nostri langorem, femina, membri,
<maximianus. elegiae. 5.108> ostendis morbo te grauiore premi.’
<maximianus. elegiae. 5.109> illa furens: ‘nescis, ut cerno, perfide, nescis:
<maximianus. elegiae. 5.110> non fleo priuatum, set generale chaos.              
<maximianus. elegiae. 5.111> haec genus humanum, pecudum, uolucrumque, ferarum
<maximianus. elegiae. 5.112> et quicquid toto spirat in orbe, creat.
<maximianus. elegiae. 5.113> hac sine diuersi nulla est concordia sexus,
<maximianus. elegiae. 5.114> hac sine coniugii gratia summa perit.
<maximianus. elegiae. 5.115> haec geminas tanto constringit foedere mentes,              
<maximianus. elegiae. 5.116> unius ut faciat corporis esse duo.
<maximianus. elegiae. 5.117> pulcra licet pretium, si desit, femina perdit,
<maximianus. elegiae. 5.118> et si defuerit, uir quoque turpis erit.
<maximianus. elegiae. 5.119> haec si gemma micans rutilum non conferat aurum
<maximianus. elegiae. 5.120> externum fallax mortiferumque genus.              
<maximianus. elegiae. 5.121> tecum pura fides secretaque certa loquuntur,
<maximianus. elegiae. 5.122> o uere nostrum fructiferumque bonum!
<maximianus. elegiae. 5.123> ualde, inquam, felix, semper felicibus apta,
<maximianus. elegiae. 5.124> en tibi cognatis utere deliciis!
<maximianus. elegiae. 5.125> cedunt cuncta tibi, quodque est sublimius, ultro              
<maximianus. elegiae. 5.126> cedunt imperiis maxima sceptra tuis,
<maximianus. elegiae. 5.127> nec subtracta gemunt, set se tibi subdita gaudent:
<maximianus. elegiae. 5.128> uulnera sunt irae prosperiora tuae.
<maximianus. elegiae. 5.129> ipsa etiam totum moderans sapientia mundum
<maximianus. elegiae. 5.130> porrigit inuictas ad tua iussa manus.              
<maximianus. elegiae. 5.131> sternitur icta tuo uotiuo uulnere uirgo
<maximianus. elegiae. 5.132> et perfusa nouo laeta cruore iacet.
<maximianus. elegiae. 5.133> fert tacitum ridetque suum laniata dolorem
<maximianus. elegiae. 5.134> et percussori plaudit amica suo.
<maximianus. elegiae. 5.135> non tibi semper iners, non mollis conuenit actus              
<maximianus. elegiae. 5.136> mixtaque sunt ludis fortia facta tuis.
<maximianus. elegiae. 5.137> nam nunc ingenio, magnis nunc uiribus usa
<maximianus. elegiae. 5.138> nunc his quae Veneris sunt inimica malis.
<maximianus. elegiae. 5.139> nam tibi peruigiles intendunt saepe labores
<maximianus. elegiae. 5.140> imbres insidiae iurgia damna rates.              
<maximianus. elegiae. 5.141> tu mihi saepe feri commendas corda tyranni,
<maximianus. elegiae. 5.142> sangineus per te Mars quoque mitis erit,
<maximianus. elegiae. 5.143> et post extinctos debellatosque Gigantes
<maximianus. elegiae. 5.144> excutis irato tela trisulca Ioui.
<maximianus. elegiae. 5.145> tu cogis rabidas affectum discere tigres,              
<maximianus. elegiae. 5.146> per te blandus amans redditur ipse leo.
<maximianus. elegiae. 5.147> mira tibi uirtus, mira est patientia: uictos
<maximianus. elegiae. 5.148> diligis et uinci tu quoque saepe uoles.
<maximianus. elegiae. 5.149> cum superata iaces, uires animosque resumis
<maximianus. elegiae. 5.150> atque iterum uinci, uincere rursus amas.              
<maximianus. elegiae. 5.151> ira breuis, longa est pietas, recidiua uoluptas,
<maximianus. elegiae. 5.152> et cum posse perit, mens tamen una manet.’
<maximianus. elegiae. 5.153> conticuit tandem longo satiata dolore:
<maximianus. elegiae. 5.154> me uelut expletis deserit exequiis.
<maximianus. elegiae. 6.1> Claude precor miseras, aetas uerbosa, querelas
<maximianus. elegiae. 6.2> numquid et hic uitium uis reserare tuum?
<maximianus. elegiae. 6.3> sic satis, indignum leuiter tetigisse pudorem:
<maximianus. elegiae. 6.4> contractata diu crimina crimen habent.
<maximianus. elegiae. 6.5> omnibus est eadem leti uia, non tamen unus              
<maximianus. elegiae. 6.6> est uitae cunctis exitiique modus,
<maximianus. elegiae. 6.7> hac pueri atque senes pariter iuuenesque feruntur,
<maximianus. elegiae. 6.8> hac par diuitibus pauper egenus erit.
<maximianus. elegiae. 6.9> ergo quod attritum quodque est uitabile nulli,
<maximianus. elegiae. 6.10> festino gressu uincere praestat iter.              
<maximianus. elegiae. 6.11> infelix ceu iam defleto funere surgo
<maximianus. elegiae. 6.12> hac me defunctum uiuere parte puto.
