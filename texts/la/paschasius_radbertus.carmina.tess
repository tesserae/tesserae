<radbert. carm. 1.1>	"Plangite, queso, viri, mecum pie plangite patrem,
<radbert. carm. 1.2>	Omnis et inploret veniam provectior aetas.
<radbert. carm. 1.3>	Spargite humum lacrimis, conponite floribus arvam
<radbert. carm. 1.4>	Patris ad excubias; hinc fletibus omnia sudent.
<radbert. carm. 1.5>	Officio linguae prodant sic corda vagitus,
<radbert. carm. 1.6>	Ut passim resonent etiam simul astra mugitum.
<radbert. carm. 1.7>	Rustica concelebret Romana Latinaque lingua,
<radbert. carm. 1.8>	Saxo quibus pariter plangens pro carmine dicat.
<radbert. carm. 1.9>	Vertite huc cuncti, cecinit quam maximus ille:
<radbert. carm. 1.10>	Et tumulum facite et tumulo superaddite carmen.
<radbert. carm. 1.11>	Membra beata senis celebri conferte locello,
<radbert. carm. 1.12>	Qui nobis studuit venas aperire calentes.
<radbert. carm. 1.13>	Huius ad exequias clerus cum mixta caterva
<radbert. carm. 1.14>	Vocibus alternis divina poemata narrent:
<radbert. carm. 1.15>	Pastores, fuerit quod magnus, versibus edant,
<radbert. carm. 1.16>	Formosi pecoris custos formosior ipse,
<radbert. carm. 1.17>	Vulgus et econtra resonet: Deus, alme creator,
<radbert. carm. 1.18>	Da veniam famulo: paradysi regna precamur,
<radbert. carm. 1.19>	Et petimus: miserere seni, miserere tuorum;
<radbert. carm. 1.20>	Tu quam dignus erat misereri, denique nosti.
<radbert. carm. 1.21>	Hinc, rogo, cordis amorque dolor gemitusque resultet,
<radbert. carm. 1.22>	Hinc pueri virtute, senes de nomine certent."
<radbert. carm. 1.23>	"Quis, rogo, non plangat hominem super astra levatum
<radbert. carm. 1.24>	In cineres redigi, quam duro marmore tegi?
<radbert. carm. 1.25>	Cuius in orbe volat virtutum fama per omnes,
<radbert. carm. 1.26>	Prosapies augustorum est quod vermibus esca?
<radbert. carm. 1.27>	Heu, quid hinc facimus miseri sub morte locati?
<radbert. carm. 1.28>	Ploramus, gemimus - sed nec revocare valemus.
<radbert. carm. 1.29>	Ergo vocatur: abest - sed nec exaudit amantes.
<radbert. carm. 1.30>	Pectora rumpuntur, lacerantur viscera luctu -
<radbert. carm. 1.31>	Ille nec exaudit lacrimas nec threna dolentum.
<radbert. carm. 1.32>	Et quia torquemur, laceramur corde tumultu -
<radbert. carm. 1.33>	Luctus adest animis nec mors surdissima curat.
<radbert. carm. 1.34>	Pulveream servamus hinc de corpore glebam -
<radbert. carm. 1.35>	Clarus at ille choro laetatur ad astra relatus.
<radbert. carm. 1.36>	Unde velim: virtute, viri puerique puellae,
<radbert. carm. 1.37>	Plangite, corde pio salsos producite fontes,
<radbert. carm. 1.38>	Ut, quia tristis origo dedit, quod patimur omnes,
<radbert. carm. 1.39>	Atque una ex antiquo est haec natura priorum,
<radbert. carm. 1.40>	Una sit et cunctis etiam conpassio mentis.
<radbert. carm. 1.41>	Mesticiae, fletus, lacrimae simul aethera pulsent;
<radbert. carm. 1.42>	Hinc inde unus in ora fluat fletus monachorum".
<radbert. carm. 1.43>	"Oro: senem senior tumulo, Corbeia, condas;
<radbert. carm. 1.44>	Porro minor ego mox tali viduata patrono
<radbert. carm. 1.45>	Vocibus alternis gemitum pro carmine pangam.
<radbert. carm. 1.46>	Quam dudum generans felix felicem mater ab uno
<radbert. carm. 1.47>	Atque tuo vocitans pridem de nomine faris:
<radbert. carm. 1.48>	- O formosa ego, tu mihi nunc eris alter in evum. -
<radbert. carm. 1.49>	Quam fundavit ovans manibus ter ille beatus
<radbert. carm. 1.50>	Plura salutiferis tribuens oracula verbis.
<radbert. carm. 1.51>	Nam quo tunc demon seviebat, iniqua potestas
<radbert. carm. 1.52>	Et cultus fani totam fedaverat arvam,
<radbert. carm. 1.53>	Vertit aras, pecudum sacravit ovilia Christi.
<radbert. carm. 1.54>	Funditus inde procul luci radice recisa,
<radbert. carm. 1.55>	Sancta locavit ibi monachis caenobia plena".
<radbert. carm. 1.56>	"O felix nimium, quos cogor inire dolores.
<radbert. carm. 1.57>	Munere divino, quamvis comulentur opima
<radbert. carm. 1.58>	Ambianense prius, qui dum meruisse videris
<radbert. carm. 1.59>	Corbeio preesse gregi, sanctissime pastor,
<radbert. carm. 1.60>	Te patrem esse novit etiam Saxonica cespis,
<radbert. carm. 1.61>	Ut commissa deo duplicata talenta reportes.
<radbert. carm. 1.62>	Sed tu, mors male fida venenis, parcere nescis
<radbert. carm. 1.63>	Ulli nec nobis; nec tu quoque munera curas.
<radbert. carm. 1.64>	Nescis amare viros, nescis servare patronos:
<radbert. carm. 1.65>	Omnibus una manes sors inrevocabilis horae.
<radbert. carm. 1.66>	Quae nobis stimplo rapuisti morte beatum
<radbert. carm. 1.67>	Illum, quem pariter querelosis vocibus omnes
<radbert. carm. 1.68>	Plangimus ac gemimus, flemus, lacrimamus, amamus:
<radbert. carm. 1.69>	Sed nescis, misera, miseris miserans misereri.
<radbert. carm. 1.70>	Proh dolor, ecce trahis omnes sic invida tecum,
<radbert. carm. 1.71>	Ut, quicquid iam viximus actenus, omnia sorbas".
<radbert. carm. 1.72>	Tum veneranda soror, nostrum parvissima, dixit:
<radbert. carm. 1.73>	"O verbo quam mitis erat blandusque magister.
<radbert. carm. 1.74>	Cur nos tam subito liquisti valde tenellos?
<radbert. carm. 1.75>	Tu siquidem moreris semper per saecula felix.
<radbert. carm. 1.76>	Sed ego virgo ferox, multis sanguinea bellis
<radbert. carm. 1.77>	Ymbrifero post te lacrimarum fonte madesco
<radbert. carm. 1.78>	Atque sub ingenti gemitu rea pectora tundo;
<radbert. carm. 1.79>	Hinc faciem guttis diluo salsis maculosam -
<radbert. carm. 1.80>	Quamvis nigra meis maculis sim et fusca venenis,
<radbert. carm. 1.81>	Ut niveo vultu respersa colore rosarum
<radbert. carm. 1.82>	Flavescam, niteam, flagrem simul atque madescam
<radbert. carm. 1.83>	Atque, tui nimium felix, in tempore plangam,
<radbert. carm. 1.84>	Quamdiu maneat flebilis pars ultima vitae".
<radbert. carm. 1.85>	Tum quoque mater ait, cuius de nomine dicta:
<radbert. carm. 1.86>	"Non me tu lacrimis vinces aut fletibus umquam,
<radbert. carm. 1.87>	Non cantus resonare leves, non pandere vota.
<radbert. carm. 1.88>	Unde velim: tu misce favos, ego floribus ornem;
<radbert. carm. 1.89>	Tu quoque pallentes violas, ego lilia carpam
<radbert. carm. 1.90>	Et superaspergam tumulum quam suavibus herbis;
<radbert. carm. 1.91>	Hic quoniam condignus erat muneribus istis,
<radbert. carm. 1.92>	Dilicias nobis qui multas prestitit ipse
<radbert. carm. 1.93>	Et totam roseo te pinxit sanguine Christi.
<radbert. carm. 1.94>	Esaias vatis quod iam predixerat olim:
<radbert. carm. 1.95>	Sancta tibi hinc veniunt plaudentia ligna decoris,
<radbert. carm. 1.96>	Exultant inibi myrtus, abies sive pinus,
<radbert. carm. 1.97>	Vitis et uva, nitens etiam pinguescit oliva,
<radbert. carm. 1.98>	Ac tamquam paradysus et hortus diliciarum
<radbert. carm. 1.99>	Inriguis nutriris aquis de vertice caeli.
<radbert. carm. 1.100>	Quae fueras regio sterelis, descensus Averni -
<radbert. carm. 1.101>	Porta poli iam facta pates sive ianua vitae.
<radbert. carm. 1.102>	Nec valet equiperare prior perfidia mortis
<radbert. carm. 1.103>	Tam celerem cursum, quo nunc gloriosa
<radbert. carm. 1.104>	Iam caput excelsa caelorum sidera tangis
<radbert. carm. 1.105>	Atque nitore tuo nimium splendescis in orbe,
<radbert. carm. 1.106>	Vel citius qua nulla prior nutrix monachorum
<radbert. carm. 1.107>	Cardine sub quadro poterit fecundior esse.
<radbert. carm. 1.108>	Unde, soror, facias planctum pro carmine, posco:
<radbert. carm. 1.109>	Octoginta pater quod vix conpleverat annos
<radbert. carm. 1.110>	Et necdum tua forte manarunt ubera lacte.
<radbert. carm. 1.111>	En subito periit vel fracta est idria fontis,
<radbert. carm. 1.112>	"Consilium patriae, Christi sapientia plenus".
<radbert. carm. 1.113>	"A mater", subnixa deo tum filia dixit,
<radbert. carm. 1.114>	"Quid tantos renovare velis narrando dolores
<radbert. carm. 1.115>	Aut memorare diei, qua nec sevior ulla
<radbert. carm. 1.116>	Vel fuit, esse potest poteritque aut esse futura?
<radbert. carm. 1.117>	Quae simul abstraxit nobis pereunte patrono
<radbert. carm. 1.118>	Omne decus vitae virtutum vota recidens.
<radbert. carm. 1.119>	Heu nos quam miseri, absentes qui vivimus illo,
<radbert. carm. 1.120>	Quod sumus in nimium depressi sorte maligna,
<radbert. carm. 1.121>	Qui pariter caelum nequivimus ire locati;
<radbert. carm. 1.122>	Cum quo namque mori melius quam vivere duxi".
<radbert. carm. 1.123>	"Quapropter, populi, Christi quos abluit unda,
<radbert. carm. 1.124>	Flumineos latices producite pectoris imo
<radbert. carm. 1.125>	Virgineumque meum plangamus sorte maritum,
<radbert. carm. 1.126>	Prudentem, sobrium, castum, caritate repletum,
<radbert. carm. 1.127>	Mansuetum, humilem nec non iustum atque benignum,
<radbert. carm. 1.128>	Nobilitate probum, quo nec sapientior ullus;
<radbert. carm. 1.129>	Cuius in eloquio micuit sapientia Christi,
<radbert. carm. 1.130>	Fons patuit saliens vitae, doctrina salutis.
<radbert. carm. 1.131>	Moribus insignis, virtutum dogmate plenus,
<radbert. carm. 1.132>	Mitis, pacificus, clemens et valde modestus -
<radbert. carm. 1.133>	Ista fuere sui, velim cognoscas, praedia iuris,
<radbert. carm. 1.134>	Ista meae redolent viritim sponsalia dotis.
<radbert. carm. 1.135>	Unde beatus amor tantum mihi crescit in illo,
<radbert. carm. 1.136>	Quantum vere novo se mundus floribus auget.
<radbert. carm. 1.137>	Sed proinde magis luctus successit in horis,
<radbert. carm. 1.138>	Quod nimium fraglet in eo insaciabilis ardor
<radbert. carm. 1.139>	Et quod nulla mei sit abhinc medicina doloris,
<radbert. carm. 1.140>	Si non vel liceat mihi sanctum pangere nomen."
<radbert. carm. 1.141>	Ad quod quam nimium felix Galathea fatetur:
<radbert. carm. 1.142>	"Incipe sollicitos tales iam ponere questus.
<radbert. carm. 1.143>	Forte mirantur enim tanto pro funere Musae
<radbert. carm. 1.144>	Et stupefacta suos liquerunt carmina melos.
<radbert. carm. 1.145>	Omnia congemuere tuis - et saxea - threnis.
<radbert. carm. 1.146>	O si", inquit, "veniat tunc ille recursus amoris -
<radbert. carm. 1.147>	Quae tantis in eo lacrimarum cogimur undis,
<radbert. carm. 1.148>	Ut tandem renovemur eius dulcedinis austu.
<radbert. carm. 1.149>	Interdum manibus iunctis pergamus ad arcem,
<radbert. carm. 1.150>	Ad thalamos regni, quo dudum nos vocat idem.
<radbert. carm. 1.151>	Ethereis pascamur eo quam perpete campis,
<radbert. carm. 1.152>	Quo meruit senior felix intrare Menalcha,
<radbert. carm. 1.153>	Qui nostros secum quam longe duxit amores
<radbert. carm. 1.154>	Et trahit e nostris post se suspiria fibris."
<radbert. carm. 1.155>	"Illo etenim voti debentur iura coire,
<radbert. carm. 1.156>	Quamquam adeo nobis media est via triste sepulchrum.
<radbert. carm. 1.157>	Sed si constanter petimus, pulsamus, quaerimus, inquam,
<radbert. carm. 1.158>	Post cineres quin, haud dubium, veniamus ad urbem,
<radbert. carm. 1.159>	Qua pietas, bonitas, pax, lux, opulentia regnant;
<radbert. carm. 1.160>	Laetitiae, fructus, requies et gaudia fulgent;
<radbert. carm. 1.161>	Omne bonum renitet, dulcis concordia mulcet;
<radbert. carm. 1.162>	Gloria, laus et honor uno de fonte manantur;
<radbert. carm. 1.163>	Vita perennis ovat, virtutum pascua florent;
<radbert. carm. 1.164>	Angelicae gratulantur oves, caelestia vernant;
<radbert. carm. 1.165>	Premia perpetuis firmantur denique donis,
<radbert. carm. 1.166>	Quod deus semper adest presens, reserantur opima
<radbert. carm. 1.167>	Inter apostolicas patriarcharumque cohortes;
<radbert. carm. 1.168>	Spirat odor quam dulcis suavior omnibus herbis;
<radbert. carm. 1.169>	Martyrio splendente choro muscosa patescunt;
<radbert. carm. 1.170>	Castra prophetarum redolent dulcedinis austu;
<radbert. carm. 1.171>	Candida virgineo flavescunt agmina flore:
<radbert. carm. 1.172>	Omnia concelebrant inibi pia gaudia passim
<radbert. carm. 1.173>	Et resonant omnes uno de corde canentes
<radbert. carm. 1.174>	Mellifluas voces in talia carmine quisque."
<radbert. carm. 1.175>	"Desine plura", soror tum, "mater", ait Galathea,
<radbert. carm. 1.176>	"Ista quidem inspecta melius tum forte canemus,
<radbert. carm. 1.177>	Cum paradysus ovans nobis quoque sorte virebit.
<radbert. carm. 1.178>	Actenus agrorum flores et lilia carpe,
<radbert. carm. 1.179>	Donec alleluiatica circum gaudia stridant.
<radbert. carm. 1.180>	Sparge viam violis, virtutum floribus arvam,
<radbert. carm. 1.181>	Pinge rosis callem, plateis lilia sterne."

<radbert. carm. 2.1>	Rumpe, Camena, moras, virtutum federa pange,
<radbert. carm. 2.2>	Ad celi thalamos quo possim scandere perpes.
<radbert. carm. 2.3>	Dic, nivei flores quo vernant cespite fosso,
<radbert. carm. 2.4>	Bucolicosque relinque favos, sublimia carpe.
<radbert. carm. 2.5>	Excipiam vitae fontes aperire calentes,
<radbert. carm. 2.6>	Rauca licet pueris celestia munera pandam.
<radbert. carm. 2.7>	Tres sunt, quae veniunt uno de fonte, sorores,
<radbert. carm. 2.8>	Virgineo gressu, Christi de sanguine lotae.
<radbert. carm. 2.9>	Sed Caritas harum est cunctis precelsior una,
<radbert. carm. 2.10>	Laude Fides digna virtutum summa gubernat
<radbert. carm. 2.11>	Et petit arma prior, sancti quibus omnia vincunt
<radbert. carm. 2.12>	Virgo beata Dei Spes tendit ad ardua gressum
<radbert. carm. 2.13>	In solio recubans, Christi munimine tuta.
<radbert. carm. 2.14>	Tres istae nectunt virtutum federa quaeque,
<radbert. carm. 2.15>	Ad celi thalamos animam conscendere cogunt.

<radbert. carm. 3.1 >	Regis adire sacrae qui vis sollemnia mensae,
<radbert. carm. 3.2 >	Almificum Christi corpus contingere votis,
<radbert. carm. 3.3 >	Delicias vesci, roseum potare cruorem:
<radbert. carm. 3.4 >	Bachia nostra velim, puero quae misimus olim,
<radbert. carm. 3.5 >	Et niveos casto condas in pectore flores.
<radbert. carm. 3.6 >	Rustica forte animo sordent, sed mella manabunt
<radbert. carm. 3.7 >	Tantum, quae calamus Christi de fonte ministrat:
<radbert. carm. 3.8 >	Unde puer possit saltim restinguere sitim,
<radbert. carm. 3.9 >	Si libeat digne sectari iussa tonantis.
<radbert. carm. 3.10>	Libertas etenim Fidei numquam abnegat ulli
<radbert. carm. 3.11>	Eximios vitae fructus de cespite carnis.
<radbert. carm. 3.12>	Vita, salus, pax, lux, sapientia denique cunctis
<radbert. carm. 3.13>	Inde manat per eon caeli sub cardine quadro.
<radbert. carm. 3.14>	Tu quoque muneribus si dignus vixeris istis,
<radbert. carm. 3.15>	Accipies palmam regni virtute beatus.

<radbert. carm. 4.1>	Idoneae nunc nunc gelida de rupe Camenae
<radbert. carm. 4.2>	Ut veniant, petimus: verum te, Sophia virgo,
<radbert. carm. 4.3>	Fulgentis niveum quae servas culmen Olimpi,
<radbert. carm. 4.4>	Aurea lux mundum inradians cui vertice surgit
<radbert. carm. 4.5>	Et Phoebae radios faties gratissima mittit,
<radbert. carm. 4.6>	Componit humeros ignitis purpura gemmis,
<radbert. carm. 4.7>	Deprecor, ut precibus digneris cedere nostris,
<radbert. carm. 4.8>	Regis et ad solium pro maiestate verendum
<radbert. carm. 4.9>	Incessu properes gravido vultuque modesto.
<radbert. carm. 4.10>	Ut coram steteris, nitido sic ore loquaris:
<radbert. carm. 4.11>	"Rex virtute potens, sophyae quem splendor adornat,
<radbert. carm. 4.12>	Karole, cui nomen serie descendit avita:
<radbert. carm. 4.13>	En offert famulus devoto pectore munus
<radbert. carm. 4.14>	Abbas Radbertus, placide quod, diva potestas,
<radbert. carm. 4.15>	Accipias nec non oculis et pectore cernas,
<radbert. carm. 4.16>	Quid habeat seu quid calamo signante peroret;
<radbert. carm. 4.17>	Non terrenum aliquid, sed caeli mystica promit.
<radbert. carm. 4.18>	Nam corpus Christi roseam seu sanguinis undam
<radbert. carm. 4.19>	In lucem retegit, quae sint mysteria, monstrans:
<radbert. carm. 4.20>	Legerit, ut, quisquis devota mente fidelis,
<radbert. carm. 4.21>	Visibili specie coelorum archana pavescat.