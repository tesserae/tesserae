<hildeb. oper. 1.1>	Omnipotens in principio coelumque solumque
<hildeb. oper. 1.2>	Fecit; principium Filius eius erat.
<hildeb. oper. 1.3>	Fecit in hoc coelum, qui coelica mente requirunt,
<hildeb. oper. 1.4>	Et terram, nimium terrea qui cupiunt.
<hildeb. oper. 1.5>	Tellurem vacuam Scriptura refert et inanem:
<hildeb. oper. 1.6>	Sic vacui fiunt terrea qui cupiunt.
<hildeb. oper. 1.7>	Quae densis tenebris adoperta refertur abyssus,
<hildeb. oper. 1.8>	Peccati tenebris nubila corda notat.
<hildeb. oper. 1.9>	Ille ferebatur super undas spiritus almus;
<hildeb. oper. 1.10>	Nam firmat mentes, vivificatque vagas.
<hildeb. oper. 1.11>	Hisque notabatur verbis baptisma quod ipse
<hildeb. oper. 1.12>	Sacraturus erat temporibus fidei.
<hildeb. oper. 1.13>	Et dixit Dominus: Fiat lux, factaque lux est;
<hildeb. oper. 1.14>	Nam baptisma sacrum lux fidei sequitur.
<hildeb. oper. 1.15>	Iureque prima fidem lux signat: nam prior illa
<hildeb. oper. 1.16>	Virtus est omni qui venit ad Dominum.
<hildeb. oper. 1.17>	Post haec divisit tenebras lucemque Creator,
<hildeb. oper. 1.18>	Et tenebrae nox est, luxque vocata dies.
<hildeb. oper. 1.19>	Per tenebras pravos, per lucem concipe iustos,
<hildeb. oper. 1.20>	Praescia divisit quos meritis Deitas.

<hildeb. oper. 2.1>	Hinc firmamentum, quod luce sequente creatur,
<hildeb. oper. 2.2>	Dicunt Scripturam significare sacram,
<hildeb. oper. 2.3>	Quae post baptismum fidei splendere nitentes
<hildeb. oper. 2.4>	Confirmans, hostis munit ab insidiis.
<hildeb. oper. 2.5>	Hinc divisit aquas ab aquis Deus, inter utrasque
<hildeb. oper. 2.6>	Hoc firmamentum constituens medium.
<hildeb. oper. 2.7>	Has per aquas hominum genus angelicumque notatur,
<hildeb. oper. 2.8>	Divisum meritis, conditione, locis;
<hildeb. oper. 2.9>	In medio quorum Scriptura sacrata locata
<hildeb. oper. 2.10>	Nobis praefertur, spiritibusque subest:
<hildeb. oper. 2.11>	Nam lex divinis non est descripta ministris
<hildeb. oper. 2.12>	Qui plene cernunt littera quod tetigit.
<hildeb. oper. 2.13>	Est data lex homini, qua spiritualia carnis
<hildeb. oper. 2.14>	Sicut aquas ab aquis, dividit a vitiis.

<hildeb. oper. 3.1>	Tertia lux aderat, cum humor confluxit in unum,
<hildeb. oper. 3.2>	Fit mare; quae latuit arida sic patuit.
<hildeb. oper. 3.3>	Ventosum pravos mare signat, et arida iustos,
<hildeb. oper. 3.4>	Qui donec vivunt, iustitiam sitiunt.
<hildeb. oper. 3.5>	Hinc herbam viridem, fructumque ferentia ligna
<hildeb. oper. 3.6>	Doctores, quos non frangere dura queunt.
<hildeb. oper. 3.7>	Haec cum seminibus producere terra iubetur
<hildeb. oper. 3.8>	Quae sunt verba Dei, factaque iustitiae.
<hildeb. oper. 3.9>	Quae qui mente tenent, et fratribus illa ministrant,
<hildeb. oper. 3.10>	Semine producunt hoc genus illa suum.
<hildeb. oper. 3.11>	Arida dicta prius est postea terra vocata;
<hildeb. oper. 3.12>	Sic nos amotis terra vocamur aquis:
<hildeb. oper. 3.13>	Nam nos a vitiis per aquarum fluxa notatis
<hildeb. oper. 3.14>	Si seiungamur, terra ferax erimus.
<hildeb. oper. 3.15>	Et Domino fructum reddemus multiplicatum,
<hildeb. oper. 3.16>	Iustitiae splendens, et pietatis opus.

<hildeb. oper. 4.1>	Quarta luce Deus fecit duo lumina magna,
<hildeb. oper. 4.2>	Per quae signantur Christus et Ecclesia.
<hildeb. oper. 4.3>	In firmamento Scripturae qui renitentes
<hildeb. oper. 4.4>	Maxima credenti lumina dant populo:
<hildeb. oper. 4.5>	Et velut illustrat proprio sol lumine lunam,
<hildeb. oper. 4.6>	Luce sua Christus sic replet Ecclesiam.
<hildeb. oper. 4.7>	Lunaque nocturnas ut pellit luce tenebras,
<hildeb. oper. 4.8>	Sic tenebras nostras effugat Ecclesia.
<hildeb. oper. 4.9>	In firmamento stellas intellige iustos,
<hildeb. oper. 4.10>	Qui Scripturae haerent, atraque nostra fugant.
<hildeb. oper. 4.11>	Et bene terra prius cum lignis protulit herbas,
<hildeb. oper. 4.12>	Postea fulserunt lumina clara polo;
<hildeb. oper. 4.13>	Nam tunc quisque nitet virtutum luce fidelis,
<hildeb. oper. 4.14>	Quodvis laudandum cum prius egit opus.

<hildeb. oper. 5.1>	Quae reptant in aquis, volitantque per aera pennis,
<hildeb. oper. 5.2>	Dicitur in quinta luce creasse Deus.
<hildeb. oper. 5.3>	Suscepto Christi mens lumine nostra iubetur
<hildeb. oper. 5.4>	In cordis pelago noxia discutere.
<hildeb. oper. 5.5>	Quaeque velut repunt, tenebrisque teguntur abyssi,
<hildeb. oper. 5.6>	Protinus admoto pellere iudicio.
<hildeb. oper. 5.7>	Quae quasi summa petunt, et fiunt proxima coelo,
<hildeb. oper. 5.8>	Haec retinens animo servet alatque suo.
<hildeb. oper. 5.9>	Quod vidisse bonum Deus affirmatur utrumque,
<hildeb. oper. 5.10>	Hanc causam reddunt mystica qui capiunt.
<hildeb. oper. 5.11>	Sunt mala quae tacite repunt in corde bonorum;
<hildeb. oper. 5.12>	Nam nituntur eos ad mala pertrahere.
<hildeb. oper. 5.13>	Sed cum pelluntur, sanctique per illa probantur,
<hildeb. oper. 5.14>	Sunt bona, sanctorum quod cumulant meritum.
<hildeb. oper. 5.15>	Hinc vidisse bonum, sed non fecisse refertur
<hildeb. oper. 5.16>	Haec Deus, illa bonos posse iuvare videns.

<hildeb. oper. 6.1>	Sexta luce Deo produxit terra iubente
<hildeb. oper. 6.2>	Reptile, iumentum, cumque fera pecudem.
<hildeb. oper. 6.3>	Haec motus hominis designant exterioris,
<hildeb. oper. 6.4>	Qui praedictorum terrea more petunt.
<hildeb. oper. 6.5>	Quod mare produxit hominis notat interioris
<hildeb. oper. 6.6>	Sensus, quos, piscis more, profunda tegunt.
<hildeb. oper. 6.7>	At motus hominis designant exterioris
<hildeb. oper. 6.8>	Terreni fetus, utraque nempe patent.
<hildeb. oper. 6.9>	Hocque nota, quod nil ubi signat littera carnis
<hildeb. oper. 6.10>	Motus, productum quod voles invenies.
<hildeb. oper. 6.11>	Nam caro nostra gravis, naturaque semper ad ima
<hildeb. oper. 6.12>	Nos trahit, et terram sic quasi nata petit.
<hildeb. oper. 6.13>	Sic iam completis praedictis omnibus istis,
<hildeb. oper. 6.14>	Ornatum mundo quae speciemque dabant,
<hildeb. oper. 6.15>	Quaeque figuratum, quae mundum ornare minorem
<hildeb. oper. 6.16>	Possent, innuerent, Conditor orbis ait:
<hildeb. oper. 6.17>	Plasmemus hominem, quem nostra venustet imago
<hildeb. oper. 6.18>	Et similitudo. Munera quanta dedit,
<hildeb. oper. 6.19>	Cuncta creans homini si dantis iussa teneret,
<hildeb. oper. 6.20>	Et nisi peccando par pecudi fieret!
<hildeb. oper. 6.21>	Non tamen haec homini data credas exteriori,
<hildeb. oper. 6.22>	Interior solus haec homo dona tenet.
<hildeb. oper. 6.23>	Hinc invisibilis, immortalisque creatus,
<hildeb. oper. 6.24>	Est rationalis, sicque Deo similis.
<hildeb. oper. 6.25>	In nobis ratio quaedam Deitatis imago est,
<hildeb. oper. 6.26>	Et nostri tantum pars videt illa Deum.
<hildeb. oper. 6.27>	Praeferimur sola mutis animantibus illa,
<hildeb. oper. 6.28>	Quique regit coelum quaerimus huius ope.
<hildeb. oper. 6.29>	Est similitudo Deitatis, nos imitari
<hildeb. oper. 6.30>	Iustitia et morum nobilitate Deum.
<hildeb. oper. 6.31>	Est aliud quod habet humana creatio dignum,
<hildeb. oper. 6.32>	Quod bene verba Dei mystica significant.
<hildeb. oper. 6.33>	Dixerat in reliquis: Fiat; Deus hic: Faciamus,
<hildeb. oper. 6.34>	Dixit; consilio res quasi digna fuit.
<hildeb. oper. 6.35>	Iureque trina simul Deitas hunc est operata,
<hildeb. oper. 6.36>	Quem solum propriam fecit ad effigiem;
<hildeb. oper. 6.37>	Adiecitque Deus: Terrae dominetur, et illis
<hildeb. oper. 6.38>	Quae mare, quae tellus, quae levis aer habent.
<hildeb. oper. 6.39>	Dignius hoc animal Deitatis imagine clarum,
<hildeb. oper. 6.40>	Praeficitur reliquis, voce creantis, homo,
<hildeb. oper. 6.41>	Non vi, qua potius pollent animalia plura,
<hildeb. oper. 6.42>	Sed ratione, Dei quae tenet effigiem.
<hildeb. oper. 6.43>	Qua bene dum fruitur, merito praeponitur illis,
<hildeb. oper. 6.44>	Dum male, iumentis efficitur similis.
<hildeb. oper. 6.45>	Sic Deitas hominem, censurae pondere quodam
<hildeb. oper. 6.46>	Consilioque, suam fecit ad effigiem.
<hildeb. oper. 6.47>	Dum dicit nostram, Deitas est trina notanda;
<hildeb. oper. 6.48>	Nam nostram solus dicere non poterat.
<hildeb. oper. 6.49>	Fecit ad effigiem, repetendo: Dei, Deus, illum,
<hildeb. oper. 6.50>	Non tres credendos innuit esse deos,
<hildeb. oper. 6.51>	Subditur his quod mas fuerit et femina facta,
<hildeb. oper. 6.52>	Dicatur factus cum prius unus homo;
<hildeb. oper. 6.53>	Nam mas feminei retinebat semina sexus,
<hildeb. oper. 6.54>	Et fuit ex costa femina facta maris.
<hildeb. oper. 6.55>	Unde volens hominis benedicere posteritati,
<hildeb. oper. 6.56>	Ex una quoniam non poterat fieri,
<hildeb. oper. 6.57>	Vox Domini merito geminis benedixit in uno,
<hildeb. oper. 6.58>	Ut fecisse Deus Melchisedech legitur:
<hildeb. oper. 6.59>	In lumbis Abrahae, qui tunc benedixit Aaron,
<hildeb. oper. 6.60>	Cum decimas, rediens victor ab hoste, daret.
<hildeb. oper. 6.61>	Hinc homo primus erat duo, carne prophetabat una,
<hildeb. oper. 6.62>	Cum de se factam susciperet sociam.
<hildeb. oper. 6.63>	Vult et in hoc geminos quod sic benedicit in uno,
<hildeb. oper. 6.64>	Commendare Deus vincula coniugii.
<hildeb. oper. 6.65>	Inde Dei sequitur benedictio, quae datur omni
<hildeb. oper. 6.66>	Qui cura vigili quae iubet illa facit:
<hildeb. oper. 6.67>	Crescite, multiplici tellurem prole replete,
<hildeb. oper. 6.68>	Et vobis illam subdite; dicta nota.
<hildeb. oper. 6.69>	Praesitisque maris animantibus alitibusque,
<hildeb. oper. 6.70>	His quoque quae varii terra creat generis
<hildeb. oper. 6.71>	Crescere iustitia nos vult et multiplicari,
<hildeb. oper. 6.72>	Doctrinaeque bonis corda repleri hominum.
<hildeb. oper. 6.73>	Corporis et nostri terram macerando subactam
<hildeb. oper. 6.74>	Subdere nos animae praecipit imperio,
<hildeb. oper. 6.75>	Et cordis nostri dominari, corporis atque
<hildeb. oper. 6.76>	Motibus illicitis, ut prius edocuit.
<hildeb. oper. 6.77>	Quod cunctas herbas, fructumque ferentia ligna
<hildeb. oper. 6.78>	Dat Deus, his escas sic potes accipere.
<hildeb. oper. 6.79>	Parvos et magnos, herbas et ligna, fideles
<hildeb. oper. 6.80>	Accipe, qui patribus dant alimenta sacris;
<hildeb. oper. 6.81>	Nec solum patribus, sed et illa bonisque malisque
<hildeb. oper. 6.82>	Praebent, quos pecudes significant et aves.
<hildeb. oper. 6.83>	Nam Christi pietas posse dare praecipit omni
<hildeb. oper. 6.84>	Qui petit, at sanctis praecipue patribus.
<hildeb. oper. 6.85>	Vidit cuncta Deus quae fecerat, et bona valde
<hildeb. oper. 6.86>	(Mox infertur) erant; respice dicta prius.
<hildeb. oper. 6.87>	In reliquis vidisse bonum per singula dictum est,
<hildeb. oper. 6.88>	At non formato dicitur hoc homine.
<hildeb. oper. 6.89>	Non vidisse bonum, vox mystica, sed bona dicit,
<hildeb. oper. 6.90>	Non per se laudans hunc, nisi cum reliquis.
<hildeb. oper. 6.91>	Spiritus ille Dei, per quem sunt ista relata,
<hildeb. oper. 6.92>	Hic peccaturum noverat esse hominem.
<hildeb. oper. 6.93>	Noluit hunc ergo solum laudare, creantis
<hildeb. oper. 6.94>	Qui solus iussum postpositurus erat;
<hildeb. oper. 6.95>	Atque inter pecudum laudes laus dicitur eius,
<hildeb. oper. 6.96>	Qui peccans pecudi par meruit fieri.
<hildeb. oper. 6.97>	Ergo die sexta mundus formatus, et omnis
<hildeb. oper. 6.98>	Illius ornatus est, operante Deo.
<hildeb. oper. 6.99>	Perfecto numero facta est perfectio mundi,
<hildeb. oper. 6.100>	Disponente bono taliter artifice.
<hildeb. oper. 6.101>	Complevitque suum septena luce Creator
<hildeb. oper. 6.102>	Quod patrarat opus; cautius ista vide.
<hildeb. oper. 6.103>	Nil fecisse die Dominus narratur in ista,
<hildeb. oper. 6.104>	Et dicit quod in hac luce peregit opus.
<hildeb. oper. 6.105>	Si tamen attente spectes, duo facta videbis;
<hildeb. oper. 6.106>	Namque diem fecit et benedixit eum:
<hildeb. oper. 6.107>	Et bene cuncta Deus numero complevit in isto,
<hildeb. oper. 6.108>	Per quem circuitus tempora semper agunt.
<hildeb. oper. 6.109>	Hac in luce Deus requievit ab omnibus illis
<hildeb. oper. 6.110>	Quae perpetrarat; haec quoque dicta nota.
<hildeb. oper. 6.111>	Non Deus humano defessus more quievit,
<hildeb. oper. 6.112>	Et quia vera quies est, labor hunc domuit,
<hildeb. oper. 6.113>	Non sic, sed Domini cessare quiescere dicit:
<hildeb. oper. 6.114>	Nam nova cessavit condere tunc opera.
<hildeb. oper. 6.115>	Quod si perspicias animo subtilius ista,
<hildeb. oper. 6.116>	Quod dici possit altius invenies.
<hildeb. oper. 6.117>	Nos operamur, ob hoc operum mercede iuvati,
<hildeb. oper. 6.118>	Ut requiescamus; sed Deitas aliter.
<hildeb. oper. 6.119>	Nempe Deus mundum sola bonitate creavit,
<hildeb. oper. 6.120>	Indiguit mundi non tamen ille bonis.
<hildeb. oper. 6.121>	Et nec in his, sed ab his requievit, nullius horum
<hildeb. oper. 6.122>	Indigus; et tribuens, non requiem accipiens.	