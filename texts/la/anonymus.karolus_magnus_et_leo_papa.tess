<anon. karolus_et_Leo. 1>	Rursus in ambiguos gravis ammonet anchora calles
<anon. karolus_et_Leo. 2>	Tela dare, incertis classem concredere ventis;
<anon. karolus_et_Leo. 3>	Languida quae geminas superarunt membra procellas,
<anon. karolus_et_Leo. 4>	Ad nova bella iubet lassos reparare lacertos,
<anon. karolus_et_Leo. 5>	Victricemque manum gravidis consurgere remis,
<anon. karolus_et_Leo. 6>	Quo vocat aura levis, placidis superare profundum
<anon. karolus_et_Leo. 7>	Flatibus, aequoreas temptando classibus undas,
<anon. karolus_et_Leo. 8>	Tendere ad ignotas celerique per aequora terras
<anon. karolus_et_Leo. 9>	Cursu et praecipites scopulos pulsare natatu.
<anon. karolus_et_Leo. 10>	Vela movet placidus tremulis cita flatibus Eurus,
<anon. karolus_et_Leo. 11>	Cogens me rapido nunc tendere in ardua gressu,
<anon. karolus_et_Leo. 12>	Europae quo celsa pharus cum luce coruscat.
<anon. karolus_et_Leo. 13>	Spargit ad astra suum Karolus rex nomen opimum;
<anon. karolus_et_Leo. 14>	Sol nitet ecce suis radiis: sic denique David
<anon. karolus_et_Leo. 15>	Inlustrat magno pietatis lumine terras.
<anon. karolus_et_Leo. 16>	Res tamen una duos variando separat istos,
<anon. karolus_et_Leo. 17>	Et vice disiuncti mutata saepe feruntur:
<anon. karolus_et_Leo. 18>	Illum aliquando tegunt nimboso nubila tractu,
<anon. karolus_et_Leo. 19>	Hunc ullae numquam possunt variare procellae;
<anon. karolus_et_Leo. 20>	Ille caret proprio bissenis lumine horis,
<anon. karolus_et_Leo. 21>	Iste suam aeterno conservat sidere lucem;
<anon. karolus_et_Leo. 22>	Pace nitet laeta, pariter pietate redundans
<anon. karolus_et_Leo. 23>	Nescit habere pio lapsurum lumine casum.
<anon. karolus_et_Leo. 24>	Vultu hilari, ore nitet, semper quoque fronte serena
<anon. karolus_et_Leo. 25>	Fulget et aeterno pietatis lumine Phoebum
<anon. karolus_et_Leo. 26>	Vincit, ab occasu dispergens nomen in ortum.
<anon. karolus_et_Leo. 27>	Armipotens Karolus, victor pius atque triumphans
<anon. karolus_et_Leo. 28>	Rex, cunctos superat reges bonitate per orbem;
<anon. karolus_et_Leo. 29>	Iustior est cunctis cunctisque potentior exstat.
<anon. karolus_et_Leo. 30>	Ille duces magno et comites inlustrat amore;
<anon. karolus_et_Leo. 31>	Blandus adest iustis, hilarem se praebet ad omnes,
<anon. karolus_et_Leo. 32>	Iustitiae cultor cultores diligit omnes,
<anon. karolus_et_Leo. 33>	Iustus in exemplum cunctis se donat habendum.
<anon. karolus_et_Leo. 34>	Ingreditur prior ipse, sequi quo se cupit omnes;
<anon. karolus_et_Leo. 35>	Temptat iter, facile cuncti quo iure sequantur.
<anon. karolus_et_Leo. 36>	Iniustos merito duris constringit habenis,
<anon. karolus_et_Leo. 37>	Atque iugum inponit gravidum cervice superbis.
<anon. karolus_et_Leo. 38>	Discere iustitiam divinis ammonet actis;
<anon. karolus_et_Leo. 39>	Impia colla premit rigidis constricta catenis,
<anon. karolus_et_Leo. 40>	Et docet altithroni praecepta implere tonantis.
<anon. karolus_et_Leo. 41>	Quod mens laeva vetat suadendo animusque sinister,
<anon. karolus_et_Leo. 42>	Hoc saltim cupiant implere timore coacti;
<anon. karolus_et_Leo. 43>	Quod non sponte prius miseri fecere rebelles,
<anon. karolus_et_Leo. 44>	Exercere student avide instimulante timore.
<anon. karolus_et_Leo. 45>	Qui pius esse fero iam dudum more repugnat,
<anon. karolus_et_Leo. 46>	Fitque timore pio pius impius ille coactus.
<anon. karolus_et_Leo. 47>	Erigit hinc humiles, humilesque extollit in altum;
<anon. karolus_et_Leo. 48>	Prona colit relevans ad celsa cacumina colla;
<anon. karolus_et_Leo. 49>	Ora trahit summissa gradus rex iustus ad altos,
<anon. karolus_et_Leo. 50>	Colla suprema premit, subdens excelsa petentes;
<anon. karolus_et_Leo. 51>	Et quantum miseri conantur surgere ad alta,
<anon. karolus_et_Leo. 52>	Rursus ad ima facit merito descendere tantum.
<anon. karolus_et_Leo. 53>	Strenuus ingenio Karolus, sapiensque, modestus,
<anon. karolus_et_Leo. 54>	Insignis studio, resplendens mente sagaci,
<anon. karolus_et_Leo. 55>	Nomen et hoc merito Karolus sortitur in orbe.
<anon. karolus_et_Leo. 56>	Haec cara est populis lux et sapientia terris;
<anon. karolus_et_Leo. 57>	Omne decus pariter famulis, ornatus et omnis
<anon. karolus_et_Leo. 58>	Exstat, honor populi et plebis spes gloria summa
<anon. karolus_et_Leo. 59>	Nominis. Hunc olim terris promisit origo
<anon. karolus_et_Leo. 60>	Tam clarum ingenio, meritis quam clarus opimis
<anon. karolus_et_Leo. 61>	Fulget in orbe potens, prudens gnarusque, modestus,
<anon. karolus_et_Leo. 62>	Inluster, facilis, doctus, bonus, aptus, honestus,
<anon. karolus_et_Leo. 63>	Mitis, praecipuus, iustus, pius, inclitus heros,
<anon. karolus_et_Leo. 64>	Rex, rector, venerandus apex, augustus, opimus,
<anon. karolus_et_Leo. 65>	Arbiter insignis, iudex, miserator egenum,
<anon. karolus_et_Leo. 66>	Pacificus, largus, solers hilarisque, venustus.
<anon. karolus_et_Leo. 67>	Grammaticae doctor constat praelucidus artis;
<anon. karolus_et_Leo. 68>	Nullo umquam fuerat tam clarus tempore lector;
<anon. karolus_et_Leo. 69>	Rethorica insignis vegetat praeceptor in arte;
<anon. karolus_et_Leo. 70>	Summus apex regum, summus quoque in orbe sophista
<anon. karolus_et_Leo. 71>	Exstat et orator, facundo famine pollens;
<anon. karolus_et_Leo. 72>	Inclita nam superat praeclari dicta Catonis,
<anon. karolus_et_Leo. 73>	Vincit et eloquii magnum dulcedine Marcum,
<anon. karolus_et_Leo. 74>	Atque suis dictis facundus cedit Homerus,
<anon. karolus_et_Leo. 75>	Et priscos superat dialectica in arte magistros,
<anon. karolus_et_Leo. 76>	Quatuor ast alias artes quae iure secuntur,
<anon. karolus_et_Leo. 77>	Discernit simili rerum ratione magistra;
<anon. karolus_et_Leo. 78>	Doctus in his etiamque modo rex floret eodem.
<anon. karolus_et_Leo. 79>	Solus iter meruit doctrinae adipiscier omne,
<anon. karolus_et_Leo. 80>	Occultas penetrare vias, mysteria cuncta
<anon. karolus_et_Leo. 81>	Nosse, deo seriem revelante ab origine rerum.
<anon. karolus_et_Leo. 82>	Omnem quippe viam doctrinae invenit et omnem
<anon. karolus_et_Leo. 83>	Artis opacum aditum secretaque clancula verba.
<anon. karolus_et_Leo. 84>	Omnia solus enim meruit pius ille talenta
<anon. karolus_et_Leo. 85>	Suscipere et cunctis praefertur in arte magistris:
<anon. karolus_et_Leo. 86>	Scilicet imperii ut quantum rex culmine reges
<anon. karolus_et_Leo. 87>	Excellit, tantum cunctis praeponitur arte.
<anon. karolus_et_Leo. 88>	Quis poterit tanti praeconia promere regis,
<anon. karolus_et_Leo. 89>	Quisve putat sermone rudi se principis acta
<anon. karolus_et_Leo. 90>	Posse referre, senes cum vincant omnia vates?
<anon. karolus_et_Leo. 91>	Exsuperatque meum ingenium iustissimus actis
<anon. karolus_et_Leo. 92>	Rex Karolus, caput orbis, amor populique decusque,
<anon. karolus_et_Leo. 93>	Europae venerandus apex, pater optimus, heros,
<anon. karolus_et_Leo. 94>	Augustus: sed et urbe potens, ubi Roma secunda
<anon. karolus_et_Leo. 95>	Flore novo, ingenti, magna consurgit ad alta
<anon. karolus_et_Leo. 96>	Mole, tholis muro praecelsis sidera tangens.
<anon. karolus_et_Leo. 97>	Stat pius arce procul Karolus loca singula signans,
<anon. karolus_et_Leo. 98>	Altaque disponens venturae moenia Romae.
<anon. karolus_et_Leo. 99>	Hic iubet esse forum, sanctum quoque iure senatum,
<anon. karolus_et_Leo. 100>	Ius populi et leges ubi sacraque iussa capessant.
<anon. karolus_et_Leo. 101>	Insistitque operosa cohors; pars apta columnis
<anon. karolus_et_Leo. 102>	Saxa secat rigidis, arcem molitur in altum;
<anon. karolus_et_Leo. 103>	Ast alii rupes manibus subvolvere certant,
<anon. karolus_et_Leo. 104>	Effodiunt portus, statuuntque profunda theatri
<anon. karolus_et_Leo. 105>	Fundamenta, tholis includunt atria celsis.
<anon. karolus_et_Leo. 106>	Hic alii thermas calidas reperire laborant,
<anon. karolus_et_Leo. 107>	Balnea sponte sua ferventia mole recludunt,
<anon. karolus_et_Leo. 108>	Marmoreis gradibus speciosa sedilia pangunt.
<anon. karolus_et_Leo. 109>	Fons nimio bullentis aquae fervere calore
<anon. karolus_et_Leo. 110>	Non cessat; partes rivos deducit in omnes
<anon. karolus_et_Leo. 111>	Urbis. Et aeterni hic alii bene regis amoenum
<anon. karolus_et_Leo. 112>	Construere ingenti templum molimine certant.
<anon. karolus_et_Leo. 113>	Scandit ad astra domus muris sacrata politis.
<anon. karolus_et_Leo. 114>	Pars super in summis populi procul arcibus ardens
<anon. karolus_et_Leo. 115>	Saxa locat, solido coniungens marmora nexu;
<anon. karolus_et_Leo. 116>	Altera stat gradibus portantum sorte receptans
<anon. karolus_et_Leo. 117>	Pars onera, atque avidis manibus praedura ministrat
<anon. karolus_et_Leo. 118>	Saxa; alii subeunt, volvunt ad moenia rupes;
<anon. karolus_et_Leo. 119>	Ingentes passim fasces cervice reflexa
<anon. karolus_et_Leo. 120>	Deponunt humeris, valido sub pondere fessi;
<anon. karolus_et_Leo. 121>	Plaustraque dant sonitum; vastus fragor aethera pulsat;
<anon. karolus_et_Leo. 122>	Fit strepitus, magna consurgit stridor in urbe:
<anon. karolus_et_Leo. 123>	Itque reditque operosa cohors, diffusa per urbem
<anon. karolus_et_Leo. 124>	Materiam Romae certatim congregat altae.
<anon. karolus_et_Leo. 125>	Hic alii arma parant, acuentes utile ferrum,
<anon. karolus_et_Leo. 126>	Marmora quo possunt sculpi et quo saxa secari.
<anon. karolus_et_Leo. 127>	Fervet opus; velutique solent aestate, futurae,
<anon. karolus_et_Leo. 128>	Pulchra, hiemis non inmemores, alimenta ciborum
<anon. karolus_et_Leo. 129>	Cum facere, ore legunt carpentes floscula apesque
<anon. karolus_et_Leo. 130>	Per latices, per thima volant stridentibus alis;
<anon. karolus_et_Leo. 131>	Floribus insidunt aliae, praedaque redire
<anon. karolus_et_Leo. 132>	Accepta studeant, redolentia castra revisant;
<anon. karolus_et_Leo. 133>	Aut foetus aliae certant educere adultos,
<anon. karolus_et_Leo. 134>	Aut cum nectareas componunt ordine cellas,
<anon. karolus_et_Leo. 135>	Roscida stipantes sinuoso poplite mella:
<anon. karolus_et_Leo. 136>	Haud aliter lata Franci spatiantur in urbe.
<anon. karolus_et_Leo. 137>	Non procul excelsa nemus est et amoena virecta
<anon. karolus_et_Leo. 138>	Lucus ab urbe virens et prata recentia rivis
<anon. karolus_et_Leo. 139>	Obtinet in medio, multis circumsita muris.
<anon. karolus_et_Leo. 140>	Hic amnem circumvolitat genus omne volucrum;
<anon. karolus_et_Leo. 141>	In ripis resident rimantes pascua rostris;
<anon. karolus_et_Leo. 142>	Nunc procul in medio summergunt flumine sese,
<anon. karolus_et_Leo. 143>	Nunc quoque praecipiti properant ad litora cursu;
<anon. karolus_et_Leo. 144>	Hosque toros iuxta cervorum pascitur agmen
<anon. karolus_et_Leo. 145>	Riparum in longa per amoenaque pascua valle.
<anon. karolus_et_Leo. 146>	Huc illuc timido discurrit dammula gressu:
<anon. karolus_et_Leo. 147>	Fronde retecta vacat; passim genus omne ferarum
<anon. karolus_et_Leo. 148>	His latet in silvis. Etenim nemora inter opaca
<anon. karolus_et_Leo. 149>	Hic pater adsidue Karolus, venerabilis heros,
<anon. karolus_et_Leo. 150>	Exercere solet gratos per gramina ludos,
<anon. karolus_et_Leo. 151>	Atque agitare feras canibus tremulisque sagittis
<anon. karolus_et_Leo. 152>	Sternere cornigeram nigraque sub arbore turbam.
<anon. karolus_et_Leo. 153>	Exoritur radiis cum primum Phoebus honestis,
<anon. karolus_et_Leo. 154>	Et iubar ignicomo perlustrat lumine montes,
<anon. karolus_et_Leo. 155>	Praecipites scopulos et summa cacumina tangens
<anon. karolus_et_Leo. 156>	Silvarum, thalamo properat delecta iuventus
<anon. karolus_et_Leo. 157>	Regali, parte ex omni collecta, resistit
<anon. karolus_et_Leo. 158>	Nobilium manus expectans in limine primo.
<anon. karolus_et_Leo. 159>	Fit strepitus, clamor consurgit vastus in urbe;
<anon. karolus_et_Leo. 160>	Desuper ex alto respondent culmine tecta
<anon. karolus_et_Leo. 161>	Aerea; praecipuus conscendit stridor in auras;
<anon. karolus_et_Leo. 162>	Hinnit equusque ad equum, conclamat turba pedestris.
<anon. karolus_et_Leo. 163>	Inque vicem proprio revocatur pignore quisque
<anon. karolus_et_Leo. 164>	Ad dominum famulusque suum sequiturque vocantem.
<anon. karolus_et_Leo. 165>	Hic phaleratus equus gravidis auroque metallis,
<anon. karolus_et_Leo. 166>	Terga recepturus regem in sua gaudet opimum;
<anon. karolus_et_Leo. 167>	Stans movet acre caput, montes cupit ire per altos.
<anon. karolus_et_Leo. 168>	Egreditur tandem; circum stipante caterva,
<anon. karolus_et_Leo. 169>	Europae veneranda pharus se prodit ad auram.
<anon. karolus_et_Leo. 170>	Enitet eximio vultu facieque coruscat;
<anon. karolus_et_Leo. 171>	Nobile namque caput pretioso amplectitur auro
<anon. karolus_et_Leo. 172>	Rex Karolus; cunctos humeris supereminet altis
<anon. karolus_et_Leo. 173>	Lata ferunt iuvenes ferro venabula acuto,
<anon. karolus_et_Leo. 174>	Retia quadruplici coniunctaque linea limbo,
<anon. karolus_et_Leo. 175>	Atque canes avidos ducunt per colla revinctos,
<anon. karolus_et_Leo. 176>	Ad praedam faciles furiosoque ore molosos.
<anon. karolus_et_Leo. 177>	Iam pater excelsi Karolus sacra limina templi
<anon. karolus_et_Leo. 178>	Deseruit; mox castra ducum comitesque priores
<anon. karolus_et_Leo. 179>	Movere; alte urbis panduntur classica portae;
<anon. karolus_et_Leo. 180>	Cornua concrepitant, fragor ingens atria complet,
<anon. karolus_et_Leo. 181>	Praecipitique ruunt iuvenes ad litora cursu.
<anon. karolus_et_Leo. 182>	Hinc thalamo cunctata diu regina superbo
<anon. karolus_et_Leo. 183>	Procedit, multa circum comitante caterva,
<anon. karolus_et_Leo. 184>	Liutgardis Karoli pulcherrima nomine coniux.
<anon. karolus_et_Leo. 185>	Fulgida colla nitent roseo simulata colore;
<anon. karolus_et_Leo. 186>	Cedit opimum etenim redimitis crinibus ostrum;
<anon. karolus_et_Leo. 187>	Candida purpureis cinguntur tempora vittis;
<anon. karolus_et_Leo. 188>	Aurea fila ligant clamidem, capitique byrillus
<anon. karolus_et_Leo. 189>	Inseritur, radians claro diadema metallo
<anon. karolus_et_Leo. 190>	Enitet, et vestis biscocco purpura bysso;
<anon. karolus_et_Leo. 191>	Ornantur variis radiantia colla lapillis.
<anon. karolus_et_Leo. 192>	Agmine se iungit pulchris stipata puellis;
<anon. karolus_et_Leo. 193>	Magnanimos inter proceres regina superbo
<anon. karolus_et_Leo. 194>	Gaudet equo, et iuvenum circum manus emicat ardens.
<anon. karolus_et_Leo. 195>	Cetera regalem pubes pulcherrima prolem
<anon. karolus_et_Leo. 196>	Expectat foribus. Turmis comitatus opimis,
<anon. karolus_et_Leo. 197>	More patri et vultu similis, procedere tandem
<anon. karolus_et_Leo. 198>	Temptat item Karolus, genitoris nomine pollens:
<anon. karolus_et_Leo. 199>	Terga ferocis equi solito de more fatigat.
<anon. karolus_et_Leo. 200>	Hinc Pippinus avi sequitur de nomine dictus,
<anon. karolus_et_Leo. 201>	Restaurat proprii qui publica gesta parentis,
<anon. karolus_et_Leo. 202>	Bellipotens, animosus heros, fortissimus armis,
<anon. karolus_et_Leo. 203>	Seque suos inter famulos fert ductor opimus.
<anon. karolus_et_Leo. 204>	Coetibus innumeris circumdatus, enitet alto
<anon. karolus_et_Leo. 205>	Vectus equo, eximio vultu facieque coruscans,
<anon. karolus_et_Leo. 206>	Tempora cui rutilo cinguntur pulchra metallo.
<anon. karolus_et_Leo. 207>	Circumfusa ruit comitantum turba rotatu
<anon. karolus_et_Leo. 208>	Per patulas portas; certatim exire senatus
<anon. karolus_et_Leo. 209>	Conatur magno cum murmuris inde tumultu.
<anon. karolus_et_Leo. 210>	Cornua rauca sonant, avido latratibus auras
<anon. karolus_et_Leo. 211>	Conplent ore canes, fragor ignea sidera pulsat.
<anon. karolus_et_Leo. 212>	Inde puellarum sequitur mox ordo coruscus;
<anon. karolus_et_Leo. 213>	Rhodrud ante alias rapidoque invecta puellas
<anon. karolus_et_Leo. 214>	Fulget equo et placidum prior occupat ordine gressum.
<anon. karolus_et_Leo. 215>	Immixta est niveis ametistina vitta capillis,
<anon. karolus_et_Leo. 216>	Ordinibus variis gemmarum luce coruscans;
<anon. karolus_et_Leo. 217>	Namque corona caput pretiosis aurea gemmis
<anon. karolus_et_Leo. 218>	Implicat et pulchrum subnectit fibula amictum.
<anon. karolus_et_Leo. 219>	Virgineos interque choros turbamque sequentem
<anon. karolus_et_Leo. 220>	Proxima Berta nitet, multis sociata puellis.
<anon. karolus_et_Leo. 221>	Voce, virili animo, habitu vultuque corusco,
<anon. karolus_et_Leo. 222>	Os, mores, oculos imitantia pectora patris
<anon. karolus_et_Leo. 223>	Fert; caput aurato diademate cingitur almum.
<anon. karolus_et_Leo. 224>	Aurea se niveis commiscent fila capillis;
<anon. karolus_et_Leo. 225>	Lactea quippe ferunt pretiosam colla murinam.
<anon. karolus_et_Leo. 226>	Ornatur vestis variis speciosa lapillis
<anon. karolus_et_Leo. 227>	Ordine, gemmarum numerosa luce coruscat
<anon. karolus_et_Leo. 228>	Bratea, crysolitis ornantur tegmina gemmis.
<anon. karolus_et_Leo. 229>	Gisala post istas sequitur candore coruscans;
<anon. karolus_et_Leo. 230>	Virgineo comitata choro, micat aurea proles.
<anon. karolus_et_Leo. 231>	Tecta melocineo fulgescit femina amictu,
<anon. karolus_et_Leo. 232>	Mollia purpureis rutilant velamina filis,
<anon. karolus_et_Leo. 233>	Vox, facies, crines radianti luce coruscant.
<anon. karolus_et_Leo. 234>	Splendida colla nitent roseo inflammata rubore,
<anon. karolus_et_Leo. 235>	Argento stat facta manus, frons aurea fulget,
<anon. karolus_et_Leo. 236>	Et magnum vincunt oculorum lumina Phoebum.
<anon. karolus_et_Leo. 237>	Laeta super rapidum conscendit virgo caballum;
<anon. karolus_et_Leo. 238>	Frena superbus equus spumantia dente volutat.
<anon. karolus_et_Leo. 239>	Hinc comitata viris, illinc stipata puellis
<anon. karolus_et_Leo. 240>	Innumeris circum, circumstrepit agmen equorum.
<anon. karolus_et_Leo. 241>	His cumulata bonis praecelsa solaria linquens,
<anon. karolus_et_Leo. 242>	Virgo pudica pii sequitur vestigia regis.
<anon. karolus_et_Leo. 243>	Rhodhaid inde micat multis ornata metallis;
<anon. karolus_et_Leo. 244>	Agmen ovans rapido praecedit femina gressu.
<anon. karolus_et_Leo. 245>	Pectora, colla, comae lucent variata lapillis,
<anon. karolus_et_Leo. 246>	Serica et ex humeris dependent pallia pulchris;
<anon. karolus_et_Leo. 247>	Inseritur capiti nitido gemmata corona;
<anon. karolus_et_Leo. 248>	Stringit acus clamidem gemmatis aurea bullis.
<anon. karolus_et_Leo. 249>	Pulchra vehetur equo Rhodhaidis virgo superbo,
<anon. karolus_et_Leo. 250>	Quo latitare solent hirsuto tergore cervi.
<anon. karolus_et_Leo. 251>	Interea egreditur vultu Theodrada corusco,
<anon. karolus_et_Leo. 252>	Fronte venusta nitens et cedit crinibus aurum;
<anon. karolus_et_Leo. 253>	Pulchra peregrinis conlucent colla zmaracdis,
<anon. karolus_et_Leo. 254>	Pes, manus, ora, genae, cervix radiata nitescit.
<anon. karolus_et_Leo. 255>	Clara serenatis fulgescunt lumina flammis,
<anon. karolus_et_Leo. 256>	Pallia permixtis lucent iachyntina talpis,
<anon. karolus_et_Leo. 257>	Clara Sophocleoque ornatur virgo coturno.
<anon. karolus_et_Leo. 258>	Turba puellarum circumstrepit agmine denso,
<anon. karolus_et_Leo. 259>	Atque venusta cohors procerum nitet ordine longo.
<anon. karolus_et_Leo. 260>	Et sedet in niveo pulcherrima virgo caballo;
<anon. karolus_et_Leo. 261>	Acri fertur equo Karoli pia filia regis;
<anon. karolus_et_Leo. 262>	In nemus ire parat, sacrata palatia linquens.
<anon. karolus_et_Leo. 263>	Agminis extremam partem sibi vindicat Hiltrud,
<anon. karolus_et_Leo. 264>	Illi sorte datur dehinc ultimus ordo senatus;
<anon. karolus_et_Leo. 265>	Ipsa autem medio fulgescit in agmine virgo:
<anon. karolus_et_Leo. 266>	Temperat expositum spatii moderamine gressum
<anon. karolus_et_Leo. 267>	Litorei iuxta ora soli. Plebs inclita tendit
<anon. karolus_et_Leo. 268>	Venandi studio, regique exercitus omnis
<anon. karolus_et_Leo. 269>	Iam sociatus adest; mox ferrea vincla rapacum
<anon. karolus_et_Leo. 270>	Cuncta cadunt resoluta canum, lustra alta ferarum
<anon. karolus_et_Leo. 271>	Nare sagace petunt, quaerentes rite rapinam,
<anon. karolus_et_Leo. 272>	Et lustrant avidi condensa frutecta molosi;
<anon. karolus_et_Leo. 273>	Diffusi errantes in opacis saltibus, omnes
<anon. karolus_et_Leo. 274>	Sanguineam silvis praedam reperire laborant.
<anon. karolus_et_Leo. 275>	Cingit eques saltum, fugitivis obvia turbis
<anon. karolus_et_Leo. 276>	Turba paratur; aper fulvus fit valle repertus;
<anon. karolus_et_Leo. 277>	Mox nemus insiliunt equites et voce sequuntur;
<anon. karolus_et_Leo. 278>	Praedam agiles certant fugitivam agitare molosi,
<anon. karolus_et_Leo. 279>	Et sparsi currunt per opaca silentia silvae.
<anon. karolus_et_Leo. 280>	Iste tacendo volat celerem post rite rapinam,
<anon. karolus_et_Leo. 281>	Ille autem vacuas complet latratibus auras;
<anon. karolus_et_Leo. 282>	Errat hic umbrosis delusus odore frutectis,
<anon. karolus_et_Leo. 283>	Alter in alterius hinc saltibus inde rotatur;
<anon. karolus_et_Leo. 284>	Ille videt, hic praedam sentit odore fugacem.
<anon. karolus_et_Leo. 285>	Fit strepitus, silvis consurgit stridor in imis,
<anon. karolus_et_Leo. 286>	Et tuba magnanimos incendit ad acra molosos
<anon. karolus_et_Leo. 287>	Proelia, dirus aper quo se fert dente minaci,
<anon. karolus_et_Leo. 288>	Arboribusque excussa cadunt folia undique ab altis:
<anon. karolus_et_Leo. 289>	Per loca vasta fugit rapidoque per invia cursu
<anon. karolus_et_Leo. 290>	Tendit iter, frendens tenet alta cacumina montis;
<anon. karolus_et_Leo. 291>	Cursibus exhaustus lasso pede constat anhelus.
<anon. karolus_et_Leo. 292>	Iam parat arma necis canibus turbamque sequacem
<anon. karolus_et_Leo. 293>	Sternit et horrendo rabidos rotat ore molosos.
<anon. karolus_et_Leo. 294>	Mox Karolus pater ipse volat mediumque per agmen
<anon. karolus_et_Leo. 295>	Ocior aligeris avibus forat ense ferinum
<anon. karolus_et_Leo. 296>	Pectus et intinguens gelidum in praecordia ferrum.
<anon. karolus_et_Leo. 297>	Corruit ille, vomens vitam cum sanguine mixto,
<anon. karolus_et_Leo. 298>	In flava moriens seseque volutat harena.
<anon. karolus_et_Leo. 299>	Regalis monte haec proles speculatur ab alto.
<anon. karolus_et_Leo. 300>	Mox aliam Karolus praedam iubet inde movere,
<anon. karolus_et_Leo. 301>	Et socios verbis claros ita fatur amicis:
<anon. karolus_et_Leo. 302>	"Hanc fortuna diem nobis deducere laetam
<anon. karolus_et_Leo. 303>	Annuit auguriis et nostra incepta secundat;
<anon. karolus_et_Leo. 304>	Ergo favete omnes istum exercendo laborem,
<anon. karolus_et_Leo. 305>	Venandi studio curamque adhibete benignam!"
<anon. karolus_et_Leo. 306>	Vix haec dixit heros, subito fremit agmen ab alto
<anon. karolus_et_Leo. 307>	Monte; nemus repetunt proceres hinc inde ruentes
<anon. karolus_et_Leo. 308>	Praeceleres agitare feras. Pater inclitus ipse
<anon. karolus_et_Leo. 309>	Ante volans Karolus manibus fert missile ferrum,
<anon. karolus_et_Leo. 310>	Sternit et innumeras porcorum strage catervas;
<anon. karolus_et_Leo. 311>	Corpora multa cadunt passim prostrata ferarum.
<anon. karolus_et_Leo. 312>	Tunc Karolus praedam proceres partitur in omnes,
<anon. karolus_et_Leo. 313>	Et spoliis onerat gravidis sociosque sequaces.
<anon. karolus_et_Leo. 314>	Inde reflectit iter, campum repetensque priorem,
<anon. karolus_et_Leo. 315>	Frondosum lucum, patulis fontesque recentes
<anon. karolus_et_Leo. 316>	Ramis praetextos et opacam frigoris umbram.
<anon. karolus_et_Leo. 317>	Aurea hic terris passim tentoria fixa
<anon. karolus_et_Leo. 318>	Stant, pomposa ducum hinc inde et castra nitescunt.
<anon. karolus_et_Leo. 319>	Laeta parat Karolus sociis convivia laetus;
<anon. karolus_et_Leo. 320>	Convocat huc omnes longaevos ordine patres,
<anon. karolus_et_Leo. 321>	Maturum populum natum melioribus annis,
<anon. karolus_et_Leo. 322>	Inpubem pariter plebem castasque puellas
<anon. karolus_et_Leo. 323>	Conlocat; inde iubet mensis donare Falerna.
<anon. karolus_et_Leo. 324>	Sol fugit interea, lucem nox occupat umbris;
<anon. karolus_et_Leo. 325>	Membra solo exoptant placidum defessa soporem.
<anon. karolus_et_Leo. 326>	Portentum rex triste videt monstrumque nefandum
<anon. karolus_et_Leo. 327>	In somnis, summum Romanae adstare Leonem
<anon. karolus_et_Leo. 328>	Urbis pontificem mestosque effundere fletus,
<anon. karolus_et_Leo. 329>	Squalentes oculos, maculatum sanguine vultum,
<anon. karolus_et_Leo. 330>	Truncatam linguam horrendaque multa gerentem
<anon. karolus_et_Leo. 331>	Vulnera. Sollicitos gelidus pavor occupat artus
<anon. karolus_et_Leo. 332>	Augusti. Rapidos Romana ad moenia missos
<anon. karolus_et_Leo. 333>	Tres iubet ire, foret si sanus pastor opimus
<anon. karolus_et_Leo. 334>	Explorare gregis; quid tristia somnia signent
<anon. karolus_et_Leo. 335>	Miraturque; piam curam gerit ille fidelem.
<anon. karolus_et_Leo. 336>	Festinant rapidis legati passibus; ipse
<anon. karolus_et_Leo. 337>	Saxoniam repetit cum multis milibus heros.
<anon. karolus_et_Leo. 338>	Agmina conveniunt diversis partibus orbis,
<anon. karolus_et_Leo. 339>	Cognataeque acies properant super ardua Rheni
<anon. karolus_et_Leo. 340>	Litora, Saxonum populum domitare rebellem
<anon. karolus_et_Leo. 341>	Et saevam gelido gentem rescindere ferro.
<anon. karolus_et_Leo. 342>	Culmina iam cernunt urbis procul ardua Romae
<anon. karolus_et_Leo. 343>	Optatumque vident legati a monte theatrum;
<anon. karolus_et_Leo. 344>	Tristior occurrit vulgataque fama repente,
<anon. karolus_et_Leo. 345>	Lumen apostolicum crudeli funere plagis
<anon. karolus_et_Leo. 346>	Occubuisse feris; nam serpens saevus et atrox
<anon. karolus_et_Leo. 347>	Qui solet unanimes bello committere fratres,
<anon. karolus_et_Leo. 348>	Semina pestiferi iactare nocenda veneni,
<anon. karolus_et_Leo. 349>	Suasit in innocuum caecatis mentibus omnes
<anon. karolus_et_Leo. 350>	Saevire, et famulos dominum trucidare potentem.
<anon. karolus_et_Leo. 351>	Dira animis inlapsa lues et sensibus haesit;
<anon. karolus_et_Leo. 352>	Virus pestiferum concepit pectus anhelum.
<anon. karolus_et_Leo. 353>	Insidias posuere viro mortemque parabant
<anon. karolus_et_Leo. 354>	Insonti tristemque necem; plebs impia telis
<anon. karolus_et_Leo. 355>	Pastorem in proprium seseque armavit iniquis.
<anon. karolus_et_Leo. 356>	Dum solitum transisset iter Leo papa benignus,
<anon. karolus_et_Leo. 357>	Et sacra Laurenti peteret pede limina sancti,
<anon. karolus_et_Leo. 358>	Plebs demens populusque vecors, male sana iuventus,
<anon. karolus_et_Leo. 359>	Fustibus et gladiis, nudatis ensibus, omnis
<anon. karolus_et_Leo. 360>	Inruit in summum pastorem turba tumultu,
<anon. karolus_et_Leo. 361>	Caeca furens, subito diris commota procellis.
<anon. karolus_et_Leo. 362>	Sacra sacerdotis torquebat membra flagellis,
<anon. karolus_et_Leo. 363>	Unius in casum multorum saevit hiatus;
<anon. karolus_et_Leo. 364>	Carnifices geminas traxerunt fronte fenestras,
<anon. karolus_et_Leo. 365>	Et celerem abscidunt lacerato corpore linguam.
<anon. karolus_et_Leo. 366>	Pontificem tantum sese extinxisse putabat
<anon. karolus_et_Leo. 367>	Plebs pietate carens atrisque infecta venenis;
<anon. karolus_et_Leo. 368>	Sed manus alma patris oculis medicamina ademptis
<anon. karolus_et_Leo. 369>	Obtulit atque novo reparavit lumine vultum.
<anon. karolus_et_Leo. 370>	Ora peregrinos stupuerunt pallida visus,
<anon. karolus_et_Leo. 371>	Explicat et celerem truncataque lingua loquellam.
<anon. karolus_et_Leo. 372>	Cum sociis magnus paucis fugit inde sacerdos;
<anon. karolus_et_Leo. 373>	Clam petere auxilium Spulitinam tendit ad urbem.
<anon. karolus_et_Leo. 374>	A duce cum magno fit hic susceptus honore
<anon. karolus_et_Leo. 375>	Winigiso et multis cumulatus in ordine donis.
<anon. karolus_et_Leo. 376>	Audit Italiam missos venisse fideles
<anon. karolus_et_Leo. 377>	Francorum, et solitam Romanis ferre salutem
<anon. karolus_et_Leo. 378>	Non voluisse, suum quoniam sine culpa potentem
<anon. karolus_et_Leo. 379>	Suppliciis dominum cruciassent. Mox manifestos
<anon. karolus_et_Leo. 380>	Ille venire viros ad se iubet, atque ita fari
<anon. karolus_et_Leo. 381>	Incipit - et truncata brevi infra lingua palatum
<anon. karolus_et_Leo. 382>	Cursu errat - placidam depromens voce loquellam:
<anon. karolus_et_Leo. 383>	"Vos ego per caram Karoli coniuro salutem
<anon. karolus_et_Leo. 384>	Regis, ut eiectum me defendatis in armis,
<anon. karolus_et_Leo. 385>	Finibus a propriis et sedis honore repulsum;
<anon. karolus_et_Leo. 386>	Me quoque vobiscum ad vestrum ducatis opimum
<anon. karolus_et_Leo. 387>	Regem, et praecipui liceat mihi principis ora
<anon. karolus_et_Leo. 388>	Cernere, qui iusto nostros examinet actus
<anon. karolus_et_Leo. 389>	Iudicio et vindex saevissima verbera nostra
<anon. karolus_et_Leo. 390>	Vindicet insignis, luctus gemitumque meumque
<anon. karolus_et_Leo. 391>	Allevet, addendo nostrae solatia vitae.
<anon. karolus_et_Leo. 392>	Ergo agite et, vestra si nunc mihi gratia certa est,
<anon. karolus_et_Leo. 393>	Eripite his terris, David me obtutibus almis
<anon. karolus_et_Leo. 394>	Praesentate, viri; iam nos mora nulla tenendo
<anon. karolus_et_Leo. 395>	Inpediat, gelidas superemus cursibus Alpes."
<anon. karolus_et_Leo. 396>	Haec Leo papa. Cohors Francorum mixta Latinis
<anon. karolus_et_Leo. 397>	Obstipuit, domino grates laudesque rependens,
<anon. karolus_et_Leo. 398>	Qui nova pontifici reddebat lumina summo,
<anon. karolus_et_Leo. 399>	Et desperatam condebat in ore loquellam.
<anon. karolus_et_Leo. 400>	At Germar contra breviter sic vocibus usus:
<anon. karolus_et_Leo. 401>	"Lux, decus egregium, populorum lumen amoenum,
<anon. karolus_et_Leo. 402>	Pastor apostolicus, venerandus in orbe sacerdos,
<anon. karolus_et_Leo. 403>	Te mandare decet, quodcumque in corde volutas;
<anon. karolus_et_Leo. 404>	Nos parere tuis fas est, pater optime, iussis!
<anon. karolus_et_Leo. 405>	Inde iter incipiunt laeti rapidisque metiri
<anon. karolus_et_Leo. 406>	Passibus; Augusti iuvat ire ad limina magni,
<anon. karolus_et_Leo. 407>	Difficiles temptare vias, callemque severum
<anon. karolus_et_Leo. 408>	Vincere; certatim diversa per oppida pergunt.
<anon. karolus_et_Leo. 409>	Innumerae occurrunt passim ad spectacula turbae,
<anon. karolus_et_Leo. 410>	Pontificis sacras gaudentes lambere plantas;
<anon. karolus_et_Leo. 411>	Multaque praeterea cumulantes munera portant;
<anon. karolus_et_Leo. 412>	Et capite in veteri visus cernendo novellos
<anon. karolus_et_Leo. 413>	Obstipeant, linguamque loqui mirantur ademptam
<anon. karolus_et_Leo. 414>	Iam dudum, et celerem recreata voce loquellam.
<anon. karolus_et_Leo. 415>	Rex pius interea gelidum transnavigat amnem
<anon. karolus_et_Leo. 416>	David, spumosi superans vada cerula Rheni,
<anon. karolus_et_Leo. 417>	Armatas acies inter primosque coruscat
<anon. karolus_et_Leo. 418>	Arduus, arma tenens; equitatus vertice toto
<anon. karolus_et_Leo. 419>	Exsuperat comites. Fulgentes aere catervae
<anon. karolus_et_Leo. 420>	Undique collectae properant, atque agmina iungunt
<anon. karolus_et_Leo. 421>	Cum fremitu vario sese, et stupet inscia tellus
<anon. karolus_et_Leo. 422>	Loricas, enses, galeas, tot scuta virorum,
<anon. karolus_et_Leo. 423>	Ac concussa tremit sub tanto pondere ferri:
<anon. karolus_et_Leo. 424>	Vastus ad astra frequens conscendit clamor, et echo
<anon. karolus_et_Leo. 425>	Rupibus e gelidis, saxoso a monte resultat.
<anon. karolus_et_Leo. 426>	Est locus insignis, quo Patra et Lippa fluentant;
<anon. karolus_et_Leo. 427>	Altus et in nudo campo iacet, undique largo
<anon. karolus_et_Leo. 428>	Vestitus spatio; celso de colle videri
<anon. karolus_et_Leo. 429>	Namque potest legio omnis et hinc exercitus omnis,
<anon. karolus_et_Leo. 430>	Castra ducum et comitum, radiantiaque armas virorum.
<anon. karolus_et_Leo. 431>	Huc Karolus, multis stipatus milibus, heros
<anon. karolus_et_Leo. 432>	Advenit, et tandem iuvat hic succedere tectis
<anon. karolus_et_Leo. 433>	Missus apostolici regalem tendit ad aulam
<anon. karolus_et_Leo. 434>	Interea, et summum manifestat quippe venire
<anon. karolus_et_Leo. 435>	Pontificem, expulsum Romana a sede Leonem
<anon. karolus_et_Leo. 436>	Civibus a propriis, et tot tolerasse recenset
<anon. karolus_et_Leo. 437>	Verbera, commemorans extinctum lumine vultum:
<anon. karolus_et_Leo. 438>	Narrat et abscisam liquido de gutture linguam;
<anon. karolus_et_Leo. 439>	Nunc, medicante deo, sanatum et ab omnibus istis
<anon. karolus_et_Leo. 440>	Esse malis. Animis stupet ipse exercitus omnis
<anon. karolus_et_Leo. 441>	Auditu, et Karolus, recolendo somnia retro,
<anon. karolus_et_Leo. 442>	Praeteriti indicio agnoscens vestigia visus
<anon. karolus_et_Leo. 443>	Hoc fore non dubitat, quod tristes fundere fletus
<anon. karolus_et_Leo. 444>	Pontificem in somnis iam dudum vidit eundem.
<anon. karolus_et_Leo. 445>	Hinc iubet extimplo Pippinum occurrere magno
<anon. karolus_et_Leo. 446>	Pastori, pacem et placidam portare salutem.
<anon. karolus_et_Leo. 447>	Obvius ire parat genitoris iussa facessens
<anon. karolus_et_Leo. 448>	Pippinus; centum laetus cum milibus ivit.
<anon. karolus_et_Leo. 449>	Ipse sedet solio Karolus rex iustus in alto,
<anon. karolus_et_Leo. 450>	Dans leges patriis, et regni foedera firmat.
<anon. karolus_et_Leo. 451>	Utque videt patulo adversum se tendere campo
<anon. karolus_et_Leo. 452>	Pastor apostolicus centum cum milibus altum
<anon. karolus_et_Leo. 453>	Pippinum, geminas extendit ad aethera palmas,
<anon. karolus_et_Leo. 454>	Pro populoque preces effundens pectore largas.
<anon. karolus_et_Leo. 455>	Ante sacerdotem ter summum exercitus omnis
<anon. karolus_et_Leo. 456>	Sternitur, et supplex vulgus ter fusus adorat.
<anon. karolus_et_Leo. 457>	Mox Leo papa solo Pippinum more benigno
<anon. karolus_et_Leo. 458>	Excipit et, sacris circumdans colla lacertis,
<anon. karolus_et_Leo. 459>	Haeret in amplexuque diu placida oscula libans.
<anon. karolus_et_Leo. 460>	It comes et supra se confert vertice toto
<anon. karolus_et_Leo. 461>	Pippinus; varias miscent sermone loquellas
<anon. karolus_et_Leo. 462>	Inque vicem diversa levant problemata verbo.
<anon. karolus_et_Leo. 463>	Rex pius interea solium conscendit et omnem
<anon. karolus_et_Leo. 464>	Alloquitur populum Karolus, venerabilis heros:
<anon. karolus_et_Leo. 465>	"Ergo agite; o proceres", inquit, "quibus, induite arma,
<anon. karolus_et_Leo. 466>	Ire estis soliti ad bellum Martemque severum
<anon. karolus_et_Leo. 467>	Temptare et crudo vosmet confidere pugno:
<anon. karolus_et_Leo. 468>	Pontifici celeri cursu occurremus opimo!"
<anon. karolus_et_Leo. 469>	Vix haec dixit heros, fremit undique turba tumultu,
<anon. karolus_et_Leo. 470>	Tela manu glomerat mox, loricasque trilices,
<anon. karolus_et_Leo. 471>	Et latos clipeos, galeasque et spicula; peltae
<anon. karolus_et_Leo. 472>	Aeratae resonant; acies hinc inde videntur
<anon. karolus_et_Leo. 473>	Ire equitum; sparso nigrescunt pulvere nubes,
<anon. karolus_et_Leo. 474>	Et tuba lugubri medio strepit aggere voce.
<anon. karolus_et_Leo. 475>	Classica signa sonant; campi densentur aperti
<anon. karolus_et_Leo. 476>	Agmine, cristatus fulgetque exercitus omnis.
<anon. karolus_et_Leo. 477>	Tela micant pariter, vexilla levata coruscant,
<anon. karolus_et_Leo. 478>	Armati incedunt iuvenes et freta iuventus
<anon. karolus_et_Leo. 479>	Gaudet equis; siccus fervescit in ossibus ardor
<anon. karolus_et_Leo. 480>	Audendi. At Karolus medio micat agmine laetus:
<anon. karolus_et_Leo. 481>	Aurea crista tegit frontem, et conspectus in armis
<anon. karolus_et_Leo. 482>	Fulget; equo ingenti portatur ductor opimus.
<anon. karolus_et_Leo. 483>	Ante sacerdotum porro castra agmina ternis
<anon. karolus_et_Leo. 484>	Stant divisa choris in longis vestibus; almae
<anon. karolus_et_Leo. 485>	Sacra crucis vexilla levant, et praesulis omnis
<anon. karolus_et_Leo. 486>	Adventum expectat clerusque et candida plebes.
<anon. karolus_et_Leo. 487>	Iam pater in campo Karolus videt agmina aperto;
<anon. karolus_et_Leo. 488>	Pippinum it summum pastorem tendere contra
<anon. karolus_et_Leo. 489>	Constat: it inque modum populum expectare coronae
<anon. karolus_et_Leo. 490>	Praecipit atque aciem hinc dividit orbis ad instar.
<anon. karolus_et_Leo. 491>	Ipse autem medio consistit in orbe beatus
<anon. karolus_et_Leo. 492>	Praesulis adventum expectans, et vertice toto
<anon. karolus_et_Leo. 493>	Altior est sociis, populum supereminet omnem.
<anon. karolus_et_Leo. 494>	Iam Leo papa subit que externo se agmine miscet.
<anon. karolus_et_Leo. 495>	Quam varias habitu, linguis, tam vestis et armis
<anon. karolus_et_Leo. 496>	Miratur gentes diversis partibus orbis.
<anon. karolus_et_Leo. 497>	Extemplo properans Karolus veneranter adorat,
<anon. karolus_et_Leo. 498>	Pontificem amplectens magnum, et placida oscula libat.
<anon. karolus_et_Leo. 499>	Inque vicem dextras iungunt, pariterque feruntur
<anon. karolus_et_Leo. 500>	Gressibus, et multo miscentes verba favore.
<anon. karolus_et_Leo. 501>	Ante sacerdotem ter summum exercitus omnis
<anon. karolus_et_Leo. 502>	Sternitur, et supplex vulgus ter fusus adorat,
<anon. karolus_et_Leo. 503>	Pro populoque preces ter fundit pectore praesul.
<anon. karolus_et_Leo. 504>	Rex, pater Europae, et summus Leo pastor in orbe
<anon. karolus_et_Leo. 505>	Congressi, inque vicem vario sermone fruuntur.
<anon. karolus_et_Leo. 506>	Exquirit Karolus casus auditque laborum
<anon. karolus_et_Leo. 507>	Diversos; sceleris populi impia facta stupescit.
<anon. karolus_et_Leo. 508>	Miratur geminas iam dudum luce fenestras
<anon. karolus_et_Leo. 509>	Extinctas et nunc reparatum lumine vultum,
<anon. karolus_et_Leo. 510>	Truncatamque loqui miratur forcipe linguam.
<anon. karolus_et_Leo. 511>	Alter in alterius configunt lumina vultus
<anon. karolus_et_Leo. 512>	Et parili sedis tendunt ad culmina gressu.
<anon. karolus_et_Leo. 513>	Ante sacerdotes sacri stant hostia templi
<anon. karolus_et_Leo. 514>	Alternis vicibus modulantes carmina laudum,
<anon. karolus_et_Leo. 515>	Atque creatori grates laudesque frequentant,
<anon. karolus_et_Leo. 516>	Qui nova pontifici reddebat lumina summo
<anon. karolus_et_Leo. 517>	Et desperatam condebat in ore loquellam.
<anon. karolus_et_Leo. 518>	Exoritur clamor, vox ardua pulsat Olympum:
<anon. karolus_et_Leo. 519>	Intrat apostolicus, Karolo ducente beato,
<anon. karolus_et_Leo. 520>	Templa creatoris, solito sollemnia more
<anon. karolus_et_Leo. 521>	Concelebrare pio missarum sacra favore.
<anon. karolus_et_Leo. 522>	Ex hinc officiis divinis rite peractis,
<anon. karolus_et_Leo. 523>	Invitat Karolus celsa intra tecta Leonem.
<anon. karolus_et_Leo. 524>	Clara intus pictis conlucet vestibus aula;
<anon. karolus_et_Leo. 525>	Auro, ostro ornantur hinc inde sedilia multo;
<anon. karolus_et_Leo. 526>	Ad mensas resident laeti, variisque fruuntur
<anon. karolus_et_Leo. 527>	Deliciis; medio celebrant convivia tecto;
<anon. karolus_et_Leo. 528>	Aurea namque tument per mensas vasa Falerno.
<anon. karolus_et_Leo. 529>	Rex Karolus simul et summus Leo praesul in orbe
<anon. karolus_et_Leo. 530>	Vescitur, atque bibunt pateris spumantia vina.
<anon. karolus_et_Leo. 531>	Post laetas epulas et dulcia pocula Bachi
<anon. karolus_et_Leo. 532>	Multa pius magno Karolus dat dona Leoni.
<anon. karolus_et_Leo. 533>	Hinc laetus repetens aulae secreta revisit
<anon. karolus_et_Leo. 534>	Rex, et apostolicus repetit quoque castra suorum.
<anon. karolus_et_Leo. 535>	Cum tali a Karolo Leo fit susceptus honore,
<anon. karolus_et_Leo. 536>	Romanos fugiens propriisque repulsus ab oris.