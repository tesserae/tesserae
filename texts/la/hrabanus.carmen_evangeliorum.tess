<hraban. carm_evang. 1>	Mattheus Laevi comitem tenet ordine Marcum
<hraban. carm_evang. 2>	Artis euangelicae fictor summusque sophista.
<hraban. carm_evang. 3>	Tanta dei dona patefecerat optime scriptor
<hraban. carm_evang. 4>	Tunc cum Iudaeam docuit, dum praedicat illic.
<hraban. carm_evang. 5>	Hinc quoque secedens dimisit dogmata gestu.
<hraban. carm_evang. 6>	Exin discipulus Petri struit advena Marcus
<hraban. carm_evang. 7>	Vatis euangelicus rimando dogmata scriptu
<hraban. carm_evang. 8>	Sic et ab Italia haec migrans adduxit Egipto.
<hraban. carm_evang. 9>	Lucas egregium scribens opus edidit atque hoc
<hraban. carm_evang. 10>	Vocis se auditu fert condere, tradit Achaiae.
<hraban. carm_evang. 11>	Clarusque accubitor domini meritis et Iosef,
<hraban. carm_evang. 12>	Assia quem celebrat, qui pollet amoris amator,
<hraban. carm_evang. 13>	Edidit insignem librum, qui splendet ubique,
<hraban. carm_evang. 14>	Cum tonat ex patre genitumque ante omnia Christum.
<hraban. carm_evang. 15>	Omnes hi signant, Iesus Cristus quoque summi
<hraban. carm_evang. 16>	Numen quod patris maneat et saecla gubernet,
<hraban. carm_evang. 17>	Cum vultu ostendant habitum, qui iura superna
<hraban. carm_evang. 18>	Optinet hoc humilis dominus iustus probus almus
<hraban. carm_evang. 19>	Replicat atque suis Iesus nova regna rependit,
<hraban. carm_evang. 20>	Dum homo fit forma en Christus spemque attulit orbi,
<hraban. carm_evang. 21>	Ac vitulus probitatis amor fit funere lumen,
<hraban. carm_evang. 22>	Tunc surgendo leo fuerat, cum sidera scandit,
<hraban. carm_evang. 23>	Signat avem tutor hominum supereditus alto
<hraban. carm_evang. 24>	Praeterea his formis aliud expenditur omen
<hraban. carm_evang. 25>	Lege tropologiae pandens bene mystica iura:
<hraban. carm_evang. 26>	Est homo, qui ratione viget, qui lumine pollet
<hraban. carm_evang. 27>	Nativo, est vitulus corpus luxumque domando,
<hraban. carm_evang. 28>	Dum virtute valet, leo fit per proelia victor,
<hraban. carm_evang. 29>	Illeque qui caeli contemplans gaudia recte
<hraban. carm_evang. 30>	Divinaque videt, aquilae probus inditur arti.
<hraban. carm_evang. 31>	Verum sic caput et menbra glomerantur in uno
<hraban. carm_evang. 32>	Sacro formarum genere, hoc non obsit Amalech.
<hraban. carm_evang. 33>	Votis et modulis sed hoc sanctissima sponsa
<hraban. carm_evang. 34>	Tradit concelebrans Cristi mirabile nomen,
<hraban. carm_evang. 35>	Sic quoque Matthei concordat tramite famen
<hraban. carm_evang. 36>	Omnibus atque modis Marci non dissonat arte,
<hraban. carm_evang. 37>	Lucas depromit sancti sacramenta Iohannis.