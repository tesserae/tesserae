<petr_riga. aur. machab_et_ioseph. tit.>	Machabei et Ioseph
<petr_riga. aur. machab_et_ioseph.  tit.>	prologus
<petr_riga. aur. machab.  1>	Magnus Alexander, quo primum Grecia rege
<petr_riga. aur. machab.  2>	Floruit, e terris multa trophea tulit;
<petr_riga. aur. machab.  3>	Hic mundi peragrans fines sibi subiugat orbem,
<petr_riga. aur. machab.  4>	Totaque terra minor uiribus eius erat.
<petr_riga. aur. machab.  5>	Porro de Poro mira uitute triumphat,
<petr_riga. aur. machab.  6>	Cogit et e Darii gente tributa dari;
<petr_riga. aur. machab.  7>	Annis bis senis bis senas excitat urbes
<petr_riga. aur. machab.  8>	Quas insigniuit nominis eius honor.
<petr_riga. aur. machab.  9>	Nutritos secum iuuenes moriens uocat, illis
<petr_riga. aur. machab.  10>	Diuidit et tradit regna subacta sibi.
<petr_riga. aur. machab.  11>	Bis senis dominans annis morti uir obedit.
<petr_riga. aur. machab.  12>	Cuius uiuit adhuc nescia fama mori.

<petr_riga. aur. machab. tit.>	liber Machabeorum
<petr_riga. aur. machab. 13>	Post eius mortem iuuenes quibus ille reliquit
<petr_riga. aur. machab. 14>	Ius regni nec se nec bene regna regunt.
<petr_riga. aur. machab. 15>	Ex his Antiochus nascens procedit ad ortum,
<petr_riga. aur. machab. 16>	Radix peccati, promptus ad omne malum.
<petr_riga. aur. machab. 17>	Regni Grecorum centenus septimus annus
<petr_riga. aur. machab. 18>	Venerat, hic demens cum diadema rapit.
<petr_riga. aur. machab. 19>	Hic subit Egyptum succinctus milite multo
<petr_riga. aur. machab. 20>	Et diadema duplex uendicat ense sibi,
<petr_riga. aur. machab. 21>	Cuius ad ingressum rex Egypti tremit, ensem
<petr_riga. aur. machab. 22>	Ieiunum sepelit, cedit initque fugam.
<petr_riga. aur. machab. 23>	Hostibus exclusis sic imperat iste duobus
<petr_riga. aur. machab. 24>	Regnis, cum spoliis multa trophea refert.
<petr_riga. aur. machab. 25>	Post hec Ierusalem petit, intrat nobile templum,
<petr_riga. aur. machab. 26>	Omnia comminuit, aurea uasa tulit.
<petr_riga. aur. machab. 27>	Absconsas predatur opes totumque quod eius Lumina
<petr_riga. aur. machab. 28>	Pascebat tollit et inde rapit.
<petr_riga. aur. machab. 29>	Postque duos annos in Ierusalem uir ab illo
<petr_riga. aur. machab. 30>	Mittitur ut cogat inde tributa dari,
<petr_riga. aur. machab. 31>	Qui mel in ore gerens sed alens in corde uenenum
<petr_riga. aur. machab. 32>	Pacis habet uerbum, mente rotando malum;
<petr_riga. aur. machab. 33>	Namque uiris multis accinctus conterit urbem,
<petr_riga. aur. machab. 34>	Ense necat dominos, concremat igne domos.
<petr_riga. aur. machab. 35>	Turribus edificant firmis urbem Dauid; escas,
<petr_riga. aur. machab. 36>	Arma, uiros fortes hoc posuere loco.
<petr_riga. aur. machab. 37>	Scribit et Antiochus Iudeus ut omnis adoret
<petr_riga. aur. machab. 38>	Idola, thurificet, Sabbata nulla colat;
<petr_riga. aur. machab. 39>	Qui spernens altare Dei super hoc simulacri
<petr_riga. aur. machab. 40>	Mox statuam statuit ut sacra dentur ei;
<petr_riga. aur. machab. 41>	Et uariis maculans aris loca multa, suillas
<petr_riga. aur. machab. 42>	Offerri carnes et noua thura iubet.
<petr_riga. aur. machab. 43>	Si quis contempnat regis mandata, cruore
<petr_riga. aur. machab. 44>	Purpuret et saciet regia tela suo.
<petr_riga. aur. machab. 45>	Fit nouus ergo dolor, fit planctus, luctus inundat,
<petr_riga. aur. machab. 46>	Deuiat a cultu legis Hebrea tribus;
<petr_riga. aur. machab. 47>	Multi thurificant uerbum regale uerentes,
<petr_riga. aur. machab. 48>	Plebsque reluctatur multa parata mori.
<petr_riga. aur. machab. 49>	Quinque potens natis surgens illo Mathathias
<petr_riga. aur. machab. 50>	Tempore cum pueris sedit in urbe Modin:
<petr_riga. aur. machab. 51>	Cum Ionatha Simon, Eleazar cumque Iohanne,
<petr_riga. aur. machab. 52>	Ludas cognomen cui Machabeus erat;
<petr_riga. aur. machab. 53>	Plures eius erant; pater hos aliosque monebat
<petr_riga. aur. machab. 54>	Vt legem teneant et sacra iussa Dei,
<petr_riga. aur. machab. 55>	Vallatusque suis uacuos sine laude remittit
<petr_riga. aur. machab. 56>	Regis legatos consolidatque suos.
<petr_riga. aur. machab. 57>	Iura Dei quidam Iudeus spernit et aris
<petr_riga. aur. machab. 58>	Thurificat iussu regis in urbe Modin.
<petr_riga. aur. machab. 59>	Ista uidens necat hunc Mathathias, quem super aram
<petr_riga. aur. machab. 60>	Truncat cum famulo regis, aitque suis:
<petr_riga. aur. machab. 61>	"Post me qui zelum legis tenet exeat." Ergo
<petr_riga. aur. machab. 62>	Ipse preit, sequitur turba cauendo scelus.
<petr_riga. aur. machab. 63>	Montes ascendunt, latitant ibi, quos neque regis
<petr_riga. aur. machab. 64>	Iussio deterret nec facit esse reos.
<petr_riga. aur. machab. 65>	Res patet hec regi; iubet ut cum Sabbata legis
<petr_riga. aur. machab. 66>	Seruant Iudei, bella parentur eis;
<petr_riga. aur. machab. 67>	Ex his ergo cadunt quasi mille uiri. Mathathias
<petr_riga. aur. machab. 68>	Plangit eos donec pars animosa coit
<petr_riga. aur. machab. 69>	Quam neque simplicitas neque Sabbata sancta refrenant,
<petr_riga. aur. machab. 70>	Sed pugnans hostes terret eosque terit.
<petr_riga. aur. machab. 71>	Porcorum sternuntur hare necnonque deorum
<petr_riga. aur. machab. 72>	Are; respirant Sabbata sancte patrum.
<petr_riga. aur. machab. 73>	Post hec tempus adest ut mors rapiat Mathathiam,
<petr_riga. aur. machab. 74>	Tollitur e mundo; plangit Hebreus eum.
<petr_riga. aur. machab. 75>	Post patris occasum ludas Machabeus ut hostes
<petr_riga. aur. machab. 76>	Extinguat, gentes conterat, arma parat.
<petr_riga. aur. machab. 77>	Fratribus et sociis et cognatis et amicis
<petr_riga. aur. machab. 78>	Fultus et adiutus, uulnus in hoste facit;
<petr_riga. aur. machab. 79>	Turbas hostiles turbans mediosque per hostes
<petr_riga. aur. machab. 80>	Irrumpens, rumpit more leonis iter.
<petr_riga. aur. machab. 81>	Sternit Apollonium, cuius gladio latus ornat;
<petr_riga. aur. machab. 82>	Pugnat in hoc, ferit hinc, et feriendo furit.
<petr_riga. aur. machab. 83>	Hoc perit ense Seron rex et populus suus. Aures
<petr_riga. aur. machab. 84>	Antiochi rumor uulnerat iste grauis,
<petr_riga. aur. machab. 85>	Iratusque petit Persas ut congreget aurum,
<petr_riga. aur. machab. 86>	Lysie credens resque locumque suum,
<petr_riga. aur. machab. 87>	Ipsi precipiens ut misso milite cunctos
<petr_riga. aur. machab. 88>	Conterat Hebreos uiribus, ense, fame.
<petr_riga. aur. machab. 89>	Ergo Gorgias, Ptolomeus, Nicanor ab illo
<petr_riga. aur. machab. 90>	Mittuntur, pugnant; nil ea pugna ualet.
<petr_riga. aur. machab. 91>	Obstat eis ludas, omnes eliminat hostes:
<petr_riga. aur. machab. 92>	Hos premit, hos perimit, hos necat hosque secat.
<petr_riga. aur. machab. 93>	Sobrius in gestis semper fuit iste, sed hostis
<petr_riga. aur. machab. 94>	Sanguine sepe suus ebrius ensis erat;
<petr_riga. aur. machab. 95>	Fratribus adiutus, Timothei castra remouit,
<petr_riga. aur. machab. 96>	Hostilis satians tela cruore globi.
<petr_riga. aur. machab. 97>	Quod gens polluerat, altare Dei nouat; illud
<petr_riga. aur. machab. 98>	Dedicat et templum ditat honore nouo;
<petr_riga. aur. machab. 99>	Panes et mensam, candelabra, uasa, lucernas,
<petr_riga. aur. machab. 100>	Psallens cum modulis, ille reponit ibi;
<petr_riga. aur. machab. 101>	Aureolis facit hoc templum ridere coronis,
<petr_riga. aur. machab. 102>	Quodque diu senuit, iam iuuenescit opus.
<petr_riga. aur. machab. 103>	Saucius egrotat isto rumore malorum
<petr_riga. aur. machab. 104>	Conscius Antiochus rex animamque uomit,
<petr_riga. aur. machab. 105>	Qui moriens nimio pressus fetore, Philippum
<petr_riga. aur. machab. 106>	Secum nutritum iussit adesse sibi.
<petr_riga. aur. machab. 107>	Huic a rege datur pro nato purpura fulgens,
<petr_riga. aur. machab. 108>	Anulus arridens, et diadema micans,
<petr_riga. aur. machab. 109>	Vt ferat Antiocho nato que prebeat isti,
<petr_riga. aur. machab. 110>	Ipsum regalis ornet honore throni;
<petr_riga. aur. machab. 111>	Sed misera regis audita morte, Lysias
<petr_riga. aur. machab. 112>	Hunc quia nutrierat regis honore beat.
<petr_riga. aur. machab. 113>	Tunc ludas properans ad presidii uolat arcem
<petr_riga. aur. machab. 114>	Vt debellet eos quos habet illa uiros.
<petr_riga. aur. machab. 115>	Milia centena peditum rex motus ad iram
<petr_riga. aur. machab. 116>	Colligit ac equitum milia quinque quater,
<petr_riga. aur. machab. 117>	Adducique iubet ter denos tres elephantes,
<petr_riga. aur. machab. 118>	Et monstratur eis morus et uua rubens.
<petr_riga. aur. machab. 119>	Quingentos equites, ualidos pede mille regentes
<petr_riga. aur. machab. 120>	Astantesque sibi bestia queque uidet;
<petr_riga. aur. machab. 121>	De lignis turres intexte desuper extant,
<petr_riga. aur. machab. 122>	Turris et una uiros fert quater octo duos;
<petr_riga. aur. machab. 123>	Intus erat ductor, astans cuiuis elephanti,
<petr_riga. aur. machab. 124>	Qui doceat quicquid esse necesse uidet.
<petr_riga. aur. machab. 125>	Diuiditur regis exercitus: altera montes
<petr_riga. aur. machab. 126>	Pars tenet, altera pars infima uallis habet.
<petr_riga. aur. machab. 127>	Quod micat in clipeis, sol luce reuerberat aurum,
<petr_riga. aur. machab. 128>	Aureus et splendor montibus inde datur.
<petr_riga. aur. machab. 129>	Occurrit ludas, sexcentos obruit hostes;
<petr_riga. aur. machab. 130>	Vaginam siccus mucro subire negat.
<petr_riga. aur. machab. 131>	Precedens aliis elephas supereminet unus,
<petr_riga. aur. machab. 132>	In cuius regem turre manere putant.
<petr_riga. aur. machab. 133>	At lude frater Eleazarus heret in illum
<petr_riga. aur. machab. 134>	Intuitu; uolat huc laudis amore calens;
<petr_riga. aur. machab. 135>	Hinc perimens ac inde premens feriensque furensque,
<petr_riga. aur. machab. 136>	Per medios hostes preparat ense uiam
<petr_riga. aur. machab. 137>	Et se supponens elephantem perfodit, illum
<petr_riga. aur. machab. 138>	Diruit ut uictor, uictus et ipse ruit.
<petr_riga. aur. machab. 139>	Iste uir exprimit hunc qui carnea uota refrenans,
<petr_riga. aur. machab. 140>	Peccatum superat sed tamen inde tumet;
<petr_riga. aur. machab. 141>	Tunc ueluti uictor benedicitur, et quasi uictus
<petr_riga. aur. machab. 142>	Quando malum superans mente superbit homo.
<petr_riga. aur. machab. 143>	Mox ludas redit a bello; rex instat et astat
<petr_riga. aur. machab. 144>	Bethsuramque capit Ierusalemque petit.
<petr_riga. aur. machab. 145>	Diuersi generis fabricatur machina; pugnant
<petr_riga. aur. machab. 146>	Exterius gladii; pugnat in urbe fames.
<petr_riga. aur. machab. 147>	Temporis hoc spatio rediens a Perside, querens
<petr_riga. aur. machab. 148>	Regia tractare iura, Philippus adest.
<petr_riga. aur. machab. 149>	Saucius audito tali sermone, Lysias
<petr_riga. aur. machab. 150>	Regem cum Iuda fedus finire facit.
<petr_riga. aur. machab. 151>	Facta pace redit rex, armis obsidet urbem
<petr_riga. aur. machab. 152>	Que ducis Antiochi nomine nomen habet,
<petr_riga. aur. machab. 153>	In qua disponens regalia iura, Philippus
<petr_riga. aur. machab. 154>	Vincitur; huic regis preualet ira loco.
<petr_riga. aur. machab. 155>	Tunc a Romana Demetrius urbe, Seleuci
<petr_riga. aur. machab. 156>	Filius, exit, abit per loca iuncta mari.
<petr_riga. aur. machab. 157>	Patruus Antiochus Epiphanes fecerat istum
<petr_riga. aur. machab. 158>	Expertem regni dum puer esset adhuc;
<petr_riga. aur. machab. 159>	Accusans patruum, puer iste fit incola Rome,
<petr_riga. aur. machab. 160>	Audita patrui morte redire studet
<petr_riga. aur. machab. 161>	Et redit et regnat; exercitus ipse Lysiam
<petr_riga. aur. machab. 162>	Antiochumque necat; presidet ille throno.
<petr_riga. aur. machab. 163>	Alchimus ex Aaron descendens stirpe, sacerdos
<petr_riga. aur. machab. 164>	Esse parans, multos iunxit amore sibi;
<petr_riga. aur. machab. 165>	Hic Iudam, multis accusans regis in aurem,
<petr_riga. aur. machab. 166>	Predonem regni nuntiat esse sui.
<petr_riga. aur. machab. 167>	Mittitur hic igitur cum Bachide deinde Nicanor,
<petr_riga. aur. machab. 168>	Qui bellis reprimunt hostica bella suis.
<petr_riga. aur. machab. 169>	Post Iude gladius respirans seuit in hostes,
<petr_riga. aur. machab. 170>	Et fratto uictus ense Nicanor obit.
<petr_riga. aur. machab. 171>	Ense metunt dextram linguamque Nicanoris hostes;
<petr_riga. aur. machab. 172>	Dextra datur funi, lingua fit esca cani.
<petr_riga. aur. machab. 173>	Alchimus hoc spatio, ueniens cum Bachide, pugnat
<petr_riga. aur. machab. 174>	Vt Iudam perimat; milia multa trahit.
<petr_riga. aur. machab. 175>	Pugnant, impugnant, expugnant acriter hostem:
<petr_riga. aur. machab. 176>	Arma premunt Iude martis et artis ope. ludas
<petr_riga. aur. machab. 177>	Turbatus turbarum turbine uictus
<petr_riga. aur. machab. 178>	Corruit; est passus, proh dolor, ille dolos.
<petr_riga. aur. machab. 179>	Ille uir occubuit qui turris, qui leo, qui lux,
<petr_riga. aur. machab. 180>	Qui flos, qui gemma, quique columpna fuit:
<petr_riga. aur. machab. 181>	Turris deicitur, leo perdit robur, hebet lux,
<petr_riga. aur. machab. 182>	Flos marcet, pallet gemma, columpna ruit.
<petr_riga. aur. machab. 183>	Occisum redimunt Simon Ionathasque; redempti
<petr_riga. aur. machab. 184>	Cum planctu tumulant corpus in urbe Modin.
<petr_riga. aur. machab. 185>	Porro loco fratris Ionathas cum Bachide pugnat,
<petr_riga. aur. machab. 186>	Mille uiros sternit; hic fugat, ille fugit;
<petr_riga. aur. machab. 187>	Ierusalem fugiens munitas extruit urbes,
<petr_riga. aur. machab. 188>	Custodes ponit, inde redire parat.
<petr_riga. aur. machab. 189>	Alchimus inde domum sanctam dum destruit ipse
<petr_riga. aur. machab. 190>	Destruitur, morbi uulnere pressus obit.
<petr_riga. aur. machab. 191>	Post Ionathas pacem firmat cum Bachide, mucro
<petr_riga. aur. machab. 192>	Dormit, terroris nescia terra silet.
<petr_riga. aur. machab. 193>	Dictus Alexander penetrat Ptolomaida natus
<petr_riga. aur. machab. 194>	Antiochi, regis nomen adeptus ibi;
<petr_riga. aur. machab. 195>	Cum Ionatha fedus iniit, Demetrius eius
<petr_riga. aur. machab. 196>	Ense cadit, belli gloria cessit ei.
<petr_riga. aur. machab. 197>	Victor ad Egypti regem transmittit ut eius
<petr_riga. aur. machab. 198>	Filia nubat ei; quod petit ille dedit.
<petr_riga. aur. machab. 199>	Nubit Alexandro Cleopatra, regia rident .
<petr_riga. aur. machab. 200>	Fercula, uina fluunt, organa leta canunt.
<petr_riga. aur. machab. 201>	Affuit hic Ionathas, quem regis purpura uestit,
<petr_riga. aur. machab. 202>	Qui uaria dignus laude redire studet.
<petr_riga. aur. machab. 203>	Dum uenit a Creta rediens Demetrius alter,
<petr_riga. aur. machab. 204>	Post patris occasum tertius annus erat;
<petr_riga. aur. machab. 205>	Fugerat hic ad auos maternos patre perempto;
<petr_riga. aur. machab. 206>	In Syriam sumptis uiribus inde redit.
<petr_riga. aur. machab. 207>	Missus Apollonius dux nuper factus ab illo
<petr_riga. aur. machab. 208>	Ad bellum Ionathan mouit, at ipse fugit;
<petr_riga. aur. machab. 209>	Intrat templa D agon ut se tueatur, at ignem
<petr_riga. aur. machab. 210>	Apponit Ionathas, templa uirosque cremat.
<petr_riga. aur. machab. 211>	Qui cecidere foris et qui periere cremati,
<petr_riga. aur. machab. 212>	Ter, quater et tot adhuc mille fuere uiri.
<petr_riga. aur. machab. 213>	Gaudet Alexander; uariis hunc rebus honorat;
<petr_riga. aur. machab. 214>	Approbat hoc auri fibula missa uiro.
<petr_riga. aur. machab. 215>	Porro studens sceleri, rex Egypti, socer eius,
<petr_riga. aur. machab. 216>	Querit Alexandri regna tenere dolo;
<petr_riga. aur. machab. 217>	Qui postquam multas eius sibi subdidit urbes,
<petr_riga. aur. machab. 218>	Quam prius huic dederat, coniuge privat eum.
<petr_riga. aur. machab. 219>	Eius agente dolo Demetrius hanc sibi iunxit;
<petr_riga. aur. machab. 220>	Cedit Alexander rex Arabasque petit;
<petr_riga. aur. machab. 221>	Illuc traxit eum materni sanguinis ortus;
<petr_riga. aur. machab. 222>	Filius Antiochus iunctus inhesit ei.
<petr_riga. aur. machab. 223>	Rex Arabum metuens ne rex Egyptius illum
<petr_riga. aur. machab. 224>	Turbet, Alexandro demetit ense caput.
<petr_riga. aur. machab. 225>	Rex ouat Egypti, sed turbat gaudia presens
<petr_riga. aur. machab. 226>	Meror; tertius hunc tollit ab orbe dies.
<petr_riga. aur. machab. 227>	In solio patrum regnat Demetrius; illic
<petr_riga. aur. machab. 228>	Demetit ense reos, regna paterna regens.
<petr_riga. aur. machab. 229>	Notus Alexandro Triphon Arabas petit, inde
<petr_riga. aur. machab. 230>	Antiochum reuocat patris ad arma sui.
<petr_riga. aur. machab. 231>	Imperat hic multis, cedit Demetrius, illi
<petr_riga. aur. machab. 232>	Antiocho fauet urbs Antiochena modo.
<petr_riga. aur. machab. 233>	Cum Ionatha fedus facit et cum Simone fratre
<petr_riga. aur. machab. 234>	Ipsius, Tyrium quem facit esse ducem.
<petr_riga. aur. machab. 235>	Antiochum Triphon hoc tempore perdere curat
<petr_riga. aur. machab. 236>	Vt se regalis ditet honore throni,
<petr_riga. aur. machab. 237>	Sed Ionathan metuens, prius insidias parat illi,
<petr_riga. aur. machab. 238>	Quem ligat apponens uincla suosque necat.
<petr_riga. aur. machab. 239>	Plebs sua plangit eum, credens hunc esse peremptum;
<petr_riga. aur. machab. 240>	Simon dux fratris incipit esse loco,
<petr_riga. aur. machab. 241>	Acceleransque studet Simon attollere muros
<petr_riga. aur. machab. 242>	Ierusalem, sumptus artificesque parat.
<petr_riga. aur. machab. 243>	Vt redimat Ionathan Triphon notum facit illi,
<petr_riga. aur. machab. 244>	Dicens quod Ionathas debitor eius erat.
<petr_riga. aur. machab. 245>	Conscius ille doli nec uerbis credulus istis,
<petr_riga. aur. machab. 246>	Ne plebs culpet eum, quod petit ille dedit:
<petr_riga. aur. machab. 247>	Argentum puerosque duos transmittit ad illum,
<petr_riga. aur. machab. 248>	Sed necat hic pueros, perfodit ense uirum,
<petr_riga. aur. machab. 249>	In terram redit inde suam, Simonque cadauer
<petr_riga. aur. machab. 250>	Fratris cum planctu condit in urbe Modin.
<petr_riga. aur. machab. 251>	Septem pyramides statuit, matrisque patrisque
<petr_riga. aur. machab. 252>	Sunt bine, fratrum quatuor, una sui.
<petr_riga. aur. machab. 253>	Erigit insignes dux illic arte columpnas,
<petr_riga. aur. machab. 254>	Sculpturisque nouis uiuere cogit eas;
<petr_riga. aur. machab. 255>	Armorum species sic sculpta refulgurat illic
<petr_riga. aur. machab. 256>	Vt cedes hominum tela sitire putes;
<petr_riga. aur. machab. 257>	Sic etiam naues opifex ibi sculpsit ut illas
<petr_riga. aur. machab. 258>	Credas per medium uelle uolare fretum.
<petr_riga. aur. machab. 259>	Hoc spatio Triphon occulta fraude peremit
<petr_riga. aur. machab. 260>	Antiochum, regni suscipit ille iugum.
<petr_riga. aur. machab. 261>	Tunc ineunt fedus Simon, Demetrius; iras
<petr_riga. aur. machab. 262>	Obiurant, dextras dant animasque ligant.
<petr_riga. aur. machab. 263>	Ad Gazam ueniens, dux belliger idola tollit;
<petr_riga. aur. machab. 264>	Arcis Ierusalem miles obedit ei.
<petr_riga. aur. machab. 265>	Dum Simon intrat, ramis sua palma refulget
<petr_riga. aur. machab. 266>	Palmarum; iubili plebis ab ora uolant.
<petr_riga. aur. machab. 267>	Iste uidens quod ui, quod polleat ense Iohannes,
<petr_riga. aur. machab. 268>	Quem genuit Gaze precipit esse ducem.
<petr_riga. aur. machab. 269>	Contra Triphonem tunc rex Demetrius ibat,
<petr_riga. aur. machab. 270>	Sed male respondet gloria laudis ei;
<petr_riga. aur. machab. 271>	Arsases rex Persarum uiuum capit istum
<petr_riga. aur. machab. 272>	Marte uel arte uirum sed sine morte tamen.
<petr_riga. aur. machab. 273>	Terra quieta silet sub Simone, uulgus Hebreum
<petr_riga. aur. machab. 274>	Nec terret gladius quem tegit illa manus;
<petr_riga. aur. machab. 275>	Sub ficu, sub uite sua, sub fronde, sub umbra,
<petr_riga. aur. machab. 276>	Quisque manet tutus Simonis ense ducis.
<petr_riga. aur. machab. 277>	Ex auro clipeum minarum mille, minarum
<petr_riga. aur. machab. 278>	Expertem, Romam dirigit absque minis;
<petr_riga. aur. machab. 279>	Hic clipeus uelut orator uel fibula pacis
<petr_riga. aur. machab. 280>	Federis amplexu iunxit utrosque sibi.
<petr_riga. aur. machab. 281>	Antiochus, quem progenuit Demetrius, isto
<petr_riga. aur. machab. 282>	In terram patrum tempore fecit iter,
<petr_riga. aur. machab. 283>	Qui faciens fedus cum Simone, plurima spondens,
<petr_riga. aur. machab. 284>	Plurima transmittens, factus amicus ei.
<petr_riga. aur. machab. 285>	Rumpitur hoc fedus, nam gloria Simonis
<petr_riga. aur. machab. 286>	Parturit inuidiam, que sibi uisa fuit.
<petr_riga. aur. machab. 287>	Natos quos genuit Simon uocat inde, Iohannem,
<petr_riga. aur. machab. 288>	Iudam, Iudee quos facit esse duces;
<petr_riga. aur. machab. 289>	Bella mouent cum Cendebeo; fugit ille Iohannem,
<petr_riga. aur. machab. 290>	Milia bina cadunt; frater uterque redit.
<petr_riga. aur. machab. 291>	Dux Iericho, natus Abobi, Ptolomeus, et auro
<petr_riga. aur. machab. 292>	Diues et argento, cepit finire dolos;
<petr_riga. aur. machab. 293>	Simonis ut natos perimat cum patre laborat,
<petr_riga. aur. machab. 294>	Vt soluat regio tota tributa sibi.
<petr_riga. aur. machab. 295>	Ignarus fraudis, cum Iuda, cum Mathathia,
<petr_riga. aur. machab. 296>	Simon in Iericho forte peregit iter.
<petr_riga. aur. machab. 297>	Nectare ridentes Ptolomeus eis parat escas,
<petr_riga. aur. machab. 298>	Vina parando foris, mente uenena parans;
<petr_riga. aur. machab. 299>	Hic mensam uarius dum potus inebriat, ille
<petr_riga. aur. machab. 300>	Ebria iustorum sanguine tela facit.
<petr_riga. aur. machab. 301>	Tres cedidere uiri, Simon, Iudas, Mathathias,
<petr_riga. aur. machab. 302>	Exceptis aliis qui sociantur eis.
<petr_riga. aur. machab. 303>	Dirigit in Gazam munitos ense Iohannem
<petr_riga. aur. machab. 304>	Vt perimant plures pestifer ille uiros.
<petr_riga. aur. machab. 305>	Nuntiat hoc facinus precurrens fama Iohanni;
<petr_riga. aur. machab. 306>	Munit Ierusalem pestiferosque necat;
<petr_riga. aur. machab. 307>	Qui patre defuncto titulorum laude coruscus
<petr_riga. aur. machab. 308>	Summi pontificis cepit honore frui.

<petr_riga. aur. ioseph. tit.>	liber Iosephi
<petr_riga. aur. ioseph. 309>	Simone quod debet morti soluente, Iohannes
<petr_riga. aur. ioseph. 310>	Qui fuit Hircanus iura paterna subit;
<petr_riga. aur. ioseph. 311>	Qui fuit occisor patris insequitur Timotheum,
<petr_riga. aur. ioseph. 312>	Qui Ptolomeus erat, nomen utrumque gerens.
<petr_riga. aur. ioseph. 313>	Ille duos fratres uinctos cum matre tenebat,
<petr_riga. aur. ioseph. 314>	Quos gladians morti tradit initque fugam.
<petr_riga. aur. ioseph. 315>	Antiochus Syrie rex Ierusalem petit, illam
<petr_riga. aur. ioseph. 316>	Obsidet. Hircanus regia bella timet;
<petr_riga. aur. ioseph. 317>	Ex otto loculis qui circumstant Dauid urnam
<petr_riga. aur. ioseph. 318>	Ergo duos aperit, multa talenta rapit.
<petr_riga. aur. ioseph. 319>	Inde talentorum tollit tria milia; regi
<petr_riga. aur. ioseph. 320>	Vt sua compescat arma, trecenta dedit;
<petr_riga. aur. ioseph. 321>	De reliquis inopum mox xenodochia primus
<petr_riga. aur. ioseph. 322>	Instituit, populi murmur et ora premens.
<petr_riga. aur. ioseph. 323>	Res bene disponens in ter denis tribus annis
<petr_riga. aur. ioseph. 324>	Clarui t insignis laude, beatus obit.
<petr_riga. aur. ioseph. 325>	Quinque uirum pueris natura beauit, et horum
<petr_riga. aur. ioseph. 326>	Maior Aristobolus dat diadema sibi;
<petr_riga. aur. ioseph. 327>	Restituit regnum Iudee, quod Sedechie
<petr_riga. aur. ioseph. 328>	Tempore dirupit crimen, Hebree, tuum;
<petr_riga. aur. ioseph. 329>	Per decies septem quadringentosque per annos
<petr_riga. aur. ioseph. 330>	Et quinos regni rupta corona fuit.
<petr_riga. aur. ioseph. 331>	Sed nec Aristobolus nisi solo regnat in anno,
<petr_riga. aur. ioseph. 332>	Qui matrem fecit uincla necemque pati.
<petr_riga. aur. ioseph. 333>	Frater Alexander post hunc ius regis adeptus,
<petr_riga. aur. ioseph. 334>	Duxit Alexandram nomine teste parem;
<petr_riga. aur. ioseph. 335>	Hic tam dirus erat quod in annis sex seniorum
<petr_riga. aur. ioseph. 336>	Ac procerum decies milia quinque necat.
<petr_riga. aur. ioseph. 337>	Octo uiros decies suspendit qui scelus eius
<petr_riga. aur. ioseph. 338>	Cernere non poterant nec uoluere pati.
<petr_riga. aur. ioseph. 339>	Iste duos post se iuuenes moriendo reliquit:
<petr_riga. aur. ioseph. 340>	Hic erat Hircanus, alter Aristobolus.
<petr_riga. aur. ioseph. 341>	Hircanus maior fuit orto, sed minor alter
<petr_riga. aur. ioseph. 342>	Post matrem regni cepit honore frui.
<petr_riga. aur. ioseph. 343>	Hircanum torquet amissi gloria regni,
<petr_riga. aur. ioseph. 344>	Debebatur enim iure corona sibi.
<petr_riga. aur. ioseph. 345>	Vir probus Antipater Idumeus consulit illi,
<petr_riga. aur. ioseph. 346>	Vir sensu prudens, uir probitate nitens;
<petr_riga. aur. ioseph. 347>	Consulit hic ut eat, Arabum regem petat, illi
<petr_riga. aur. ioseph. 348>	Causam declaret auxiliumque roget.
<petr_riga. aur. ioseph. 349>	Ad regem properat predictum, cognita regi
<petr_riga. aur. ioseph. 350>	Causa fit, Hircani suscipit ille preces.
<petr_riga. aur. ioseph. 351>	Milite collecto rex Ierusalem petit, illam
<petr_riga. aur. ioseph. 352>	Obsidet, ut clausos conterat arma mouet;
<petr_riga. aur. ioseph. 353>	Sed Scaurus missis ab Aristobolo sibi donis
<petr_riga. aur. ioseph. 354>	Corruptus regis arma quieta facit.
<petr_riga. aur. ioseph. 355>	Porro Pompeio citius properante Damascum,
<petr_riga. aur. ioseph. 356>	Assunt Hircanus Antipaterque simul;
<petr_riga. aur. ioseph. 357>	Cum prece, cum donis illius pectora mulcent
<petr_riga. aur. ioseph. 358>	Reddat ut Hircano debita sceptra sibi.
<petr_riga. aur. ioseph. 359>	Pompeius motus prece Ierusalem petit; illi
<petr_riga. aur. ioseph. 360>	Spondet Aristobolus quas male soluit opes.
<petr_riga. aur. ioseph. 361>	Ira uirum torquet, et Aristobolum tenet, illum
<petr_riga. aur. ioseph. 362>	Conicit in uinclis, cogit amara pati.
<petr_riga. aur. ioseph. 363>	Muros ingreditur, templum subit, obstupet, heret.
<petr_riga. aur. ioseph. 364>	Nobile cernit opus sed nichil inde tulit.
<petr_riga. aur. ioseph. 365>	Hircanus presul ibi declaratur ab illo;
<petr_riga. aur. ioseph. 366>	Cogit ab Hebreis ille tributa dari.
<petr_riga. aur. ioseph. 367>	Vinctus Aristobolus natique duo capiuntur,
<petr_riga. aur. ioseph. 368>	Maior Alexander Antigonusque minor;
<petr_riga. aur. ioseph. 369>	Istos Pompeius properabat ducere Romam,
<petr_riga. aur. ioseph. 370>	Scaurum Iudee iura tenere iubens.
<petr_riga. aur. ioseph. 371>	Scauro succedens Syriam Gabinius intrat;
<petr_riga. aur. ioseph. 372>	Antonius sub eo militat arma gerens.
<petr_riga. aur. ioseph. 373>	Diuidit Hebreos in partes quinque, superbe
<petr_riga. aur. ioseph. 374>	Iudee frangens hac ratione iugum.
<petr_riga. aur. ioseph. 375>	Obsequiis, sensu, probitate meretur amorem
<petr_riga. aur. ioseph. 376>	Illius Antipater Antoniique simul.
<petr_riga. aur. ioseph. 377>	Claruit hic tanta titulorum laude quod uxor
<petr_riga. aur. ioseph. 378>	Iungitur insignis nomine Cypris ei;
<petr_riga. aur. ioseph. 379>	Hec, Arabum regis neptis, natos parit illi
<petr_riga. aur. ioseph. 380>	Quatuor et natam: nomina queque nota:
<petr_riga. aur. ioseph. 381>	Phaselus primus puer Herodesque secundus,
<petr_riga. aur. ioseph. 382>	Tertius est Iosephus, ultimus est Pherora.
<petr_riga. aur. ioseph. 383>	Post hec Hircanum Gabinius ornat honore
<petr_riga. aur. ioseph. 384>	Summi pontificis, quod facit esse ratum.
<petr_riga. aur. ioseph. 385>	Post eius mortem Syriam Crassus tenet; aurum,
<petr_riga. aur. ioseph. 386>	Qui cor habet crassum, tollit ab ede sacra:
<petr_riga. aur. ioseph. 387>	Extrahit a templo bis mille talenta; quod aufert,
<petr_riga. aur. ioseph. 388>	Viuens et sitiit et moriendo bibit.
<petr_riga. aur. ioseph. 389>	Post preses Syrie succedit Cassius, utens
<petr_riga. aur. ioseph. 390>	Antipatri monitis consiliisque suis.
<petr_riga. aur. ioseph. 391>	Nota Pompeii nece Metridatem, Ptolomeum,
<petr_riga. aur. ioseph. 392>	Antipatrum Cesar arma mouere iubet;
<petr_riga. aur. ioseph. 393>	Hos ut Pelusium capiant ter mille uirorum
<petr_riga. aur. ioseph. 394>	Agmine munitos fortiter ire facit.
<petr_riga. aur. ioseph. 395>	Illic Antipatri uirtus, laus, gloria, sensus
<petr_riga. aur. ioseph. 396>	Enituit multa laude, decore nouo.
<petr_riga. aur. ioseph. 397>	Memphitas pronos reddit sub Cesare, primus
<petr_riga. aur. ioseph. 398>	Murum transcendit, prelia mira gerit;
<petr_riga. aur. ioseph. 399>	Pluribus occisis perfossus corpore toto,
<petr_riga. aur. ioseph. 400>	Preter spem uiuens, uictor in hoste fuit.
<petr_riga. aur. ioseph. 401>	Antonius Marcus et Metridates id in aurem
<petr_riga. aur. ioseph. 402>	Cesaris ostendunt facta decusque uiri;
<petr_riga. aur. ioseph. 403>	Factus ad hec hilaris ut Iudee dominatum
<petr_riga. aur. ioseph. 404>	Procuret, tractet, Cesar honorat eum.
<petr_riga. aur. ioseph. 405>	Nec minus Hircano regni concessit honorem,
<petr_riga. aur. ioseph. 406>	Sic tamen ut regis nomine priuet eum;
<petr_riga. aur. ioseph. 407>	Cognatumque suum Syrie prefecit honori
<petr_riga. aur. ioseph. 408>	Sextum preclarum stirpis honore sue.
<petr_riga. aur. ioseph. 409>	Phaselum uocat Antipater, sub se dominari
<petr_riga. aur. ioseph. 410>	Ierusalem facit hunc, optima queque docens.
<petr_riga. aur. ioseph. 411>	Preficit Herodem Galilee, qui bene, recte,
<petr_riga. aur. ioseph. 412>	Fortiter, egregie se sapienter agit;
<petr_riga. aur. ioseph. 413>	Hic Ezechie collum metit ense, magistrum
<petr_riga. aur. ioseph. 414>	Latronum gladians cum legione sua;
<petr_riga. aur. ioseph. 415>	Hic tanta terram Galilee pace beauit
<petr_riga. aur. ioseph. 416>	Vt titulos eius patria tota canat.
<petr_riga. aur. ioseph. 417>	Cesar obit, cuius post mortem tres oriuntur
<petr_riga. aur. ioseph. 418>	Soles distincti qui rediere simul:
<petr_riga. aur. ioseph. 419>	Notitiam notat hec solaris uisio trini
<petr_riga. aur. ioseph. 420>	Soliusque Dei, iam veniente Iesu.
<petr_riga. aur. ioseph. 421>	Sic bos agricole loquitur: "Plus copia plebis
<petr_riga. aur. ioseph. 422>	Ad presens deerit quam seges orta solo."
<petr_riga. aur. ioseph. 423>	Malicus aspirans ad pontificis decus, artes
<petr_riga. aur. ioseph. 424>	Querit ut Hircanum priuet honore suo;
<petr_riga. aur. ioseph. 425>	Ergo uenena parat ut per famulum prius illa
<petr_riga. aur. ioseph. 426>	Porrigat Antipatro; corruit ille bibens.
<petr_riga. aur. ioseph. 427>	Vindicat ultor in hunc ius iure, uenena uenenis,
<petr_riga. aur. ioseph. 428>	Herodes mortem morte dolumque dolo.
<petr_riga. aur. ioseph. 429>	Gignit hic Antipatrum de Doside, de Marianna
<petr_riga. aur. ioseph. 430>	Gignit Alexandrum, gignit Aristobolum.
<petr_riga. aur. ioseph. 431>	Stirpe sua Dosis ignobilis est; Marianna
<petr_riga. aur. ioseph. 432>	Nobilis, Hircani neptis, amena genis;
<petr_riga. aur. ioseph. 433>	Huius amore calens tactusque cupidinis arcu
<petr_riga. aur. ioseph. 434>	Se circumcidit proselitusque fuit.
<petr_riga. aur. ioseph. 435>	Post illos Archelaum genuisse refertur
<petr_riga. aur. ioseph. 436>	Coniuge de Mathaca, que Samaritis erat;
<petr_riga. aur. ioseph. 437>	Philippum post Herodem Cleopatra nata
<petr_riga. aur. ioseph. 438>	Ierusalem parit huic, tempore quemque suo.
<petr_riga. aur. ioseph. 439>	Post hec puppe noua facta, fracta, reparata,
<petr_riga. aur. ioseph. 440>	Herodes Romam per maris alta petit,
<petr_riga. aur. ioseph. 441>	Qui fama celebris merito probitatis amorem
<petr_riga. aur. ioseph. 442>	Augusti meruit Antoniique simul.
<petr_riga. aur. ioseph. 443>	Illi Iudee concessit uterque coronam;
<petr_riga. aur. ioseph. 444>	Ipsa senatorum gratia fauit ei.
<petr_riga. aur. ioseph. 445>	Rex factus rediit; Sylo Ventidiusque daturi
<petr_riga. aur. ioseph. 446>	In regno sceptri iura sequuntur eum,
<petr_riga. aur. ioseph. 447>	Sed manus Antigoni corrupit corda Sylonis
<petr_riga. aur. ioseph. 448>	Munere ne regni gloria detur ei.
<petr_riga. aur. ioseph. 449>	Antonius petiit aliquod post tempus Athenas,
<petr_riga. aur. ioseph. 450>	Quem iam Cleopatre leserat intus amor.
<petr_riga. aur. ioseph. 451>	Herodes properans de fraude Sylonis in aurem
<petr_riga. aur. ioseph. 452>	Antonii queritur; concutit ira uirum;
<petr_riga. aur. ioseph. 453>	Ergo uocat Sosium, iubet ut cum milite multo
<petr_riga. aur. ioseph. 454>	Ierusalem cingat Antigonumque premat,
<petr_riga. aur. ioseph. 455>	Conterat Antigoni uires, in culmine regni
<petr_riga. aur. ioseph. 456>	Collocet Herodem; paruit ille duci.
<petr_riga. aur. ioseph. 457>	Ierusalem cingit, capit Antigonum, ligat, offert
<petr_riga. aur. ioseph. 458>	Antonio, ferro quem ferit ille fero.
<petr_riga. aur. ioseph. 459>	Post Rome diadema datum quartus fuit annus
<petr_riga. aur. ioseph. 460>	Cum caput Herodis nunc diadema capit.
<petr_riga. aur. ioseph. 461>	Sic est facta Dauid regni translatio; regnum
<petr_riga. aur. ioseph. 462>	Transit ad externum, te ueniente, Iesu.
<petr_riga. aur. ioseph. 463>	Porro duos pueros quos ediderat Marianna
<petr_riga. aur. ioseph. 464>	Rex Romam misit ut documenta bibant.
<petr_riga. aur. ioseph. 465>	Antipater remanet cum Doside matre, paternis
<petr_riga. aur. ioseph. 466>	Obsequiis pronus, regia iussa sequens.
<petr_riga. aur. ioseph. 467>	Post studium pueri redeunt, quorum fuit unus
<petr_riga. aur. ioseph. 468>	Aureus eloquiis, florida uerba sonans;
<petr_riga. aur. ioseph. 469>	Quos cernens regno pater aspirare repellit,
<petr_riga. aur. ioseph. 470>	Heret in Antipatrum totus amore pater.
<petr_riga. aur. ioseph. 471>	Vt sibi succedat in regni culmine scriptis
<petr_riga. aur. ioseph. 472>	Roborat, et post se sumat honoris onus.
<petr_riga. aur. ioseph. 473>	Expulsi fratres Romam petiere, querelam
<petr_riga. aur. ioseph. 474>	De patre facturi, Cesar, in aure tua.