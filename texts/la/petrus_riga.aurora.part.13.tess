<petr_riga. aur. reg_iv tit.>	liber quartus regum
<petr_riga. aur. reg_iv. 1>	Rex Ochozias, qui regnabat super omnem
<petr_riga. aur. reg_iv. 2>	Israel, a summo lapsus ad ima ruit.
<petr_riga. aur. reg_iv. 3>	Egrotat Domini contemptor, ad idola seruos
<petr_riga. aur. reg_iv. 4>	Dirigit, an possit uiuere scire uolens;
<petr_riga. aur. reg_iv. 5>	Obuiat Helias, ait: "Hoc predicite regi:
<petr_riga. aur. reg_iv. 6>	Cur uero prefers idola uana Deo?
<petr_riga. aur. reg_iv. 7>	Non igitur uiues; tibi nulla medela iuuamen
<petr_riga. aur. reg_iv. 8>	Conferet; ad mortem te trahet iste dolor."
<petr_riga. aur. reg_iv. 9>	Regi declarunt legati uerba prophete;
<petr_riga. aur. reg_iv. 10>	Adducant ut eum, rex iubet ire uiros.
<petr_riga. aur. reg_iv. 11>	Cum quinquaginta dux mittitur unus ad illum,
<petr_riga. aur. reg_iv. 12>	Cum tot adest alius, ignis utrosque uorat;
<petr_riga. aur. reg_iv. 13>	Tertius euasit princeps humili prece mortem.
<petr_riga. aur. reg_iv. 14>	Ad regem properat inde propheta Dei,
<petr_riga. aur. reg_iv. 15>	Qui dum uerba Dei regis misisset in aures,
<petr_riga. aur. reg_iv. 16>	Regreditur; uita rex spoliatus obit.
<petr_riga. aur. reg_iv. 17>	In quinquaginta solet esse remissio culpe:
<petr_riga. aur. reg_iv. 18>	Ad solum Christum pertinet ista salus,
<petr_riga. aur. reg_iv. 19>	Quem Iudea negans, "Quinquagenos," ait, "annos
<petr_riga. aur. reg_iv. 20>	Non geris, ac Abrahe lux tua uisa fuit?"
<petr_riga. aur. reg_iv. 21>	Et quia non credunt huic qui peccata remittit
<petr_riga. aur. reg_iv. 22>	Iudei, uictrix fiamma cremabit eos.
<petr_riga. aur. reg_iv. 23>	Tertius euasit princeps, quia saluus habetur
<petr_riga. aur. reg_iv. 24>	Qui Tres Personas in Deitate colit.

<petr_riga. aur. reg_iv tit.>	ubi Helias raptus est in celum et reliquit Heliseo pallium suum
<petr_riga. aur. reg_iv. 25>	Tempore quo currus Heliam tollere debet
<petr_riga. aur. reg_iv. 26>	Igneus, ille suum carpere cepit iter,
<petr_riga. aur. reg_iv. 27>	Cumque suo famulo Iordanis aquas petit; undam
<petr_riga. aur. reg_iv. 28>	Palliolo tangit, tacta dat unda uiam;
<petr_riga. aur. reg_iv. 29>	Et dum uerba serunt, Helias sic Heliseum
<petr_riga. aur. reg_iv. 30>	Alloquitur: "Quod amas poste; petita feres."
<petr_riga. aur. reg_iv. 31>	Hic petit ut duplex sit spiritus eius in ipso.
<petr_riga. aur. reg_iv. 32>	Intulit Helias: "Munera magna petis,
<petr_riga. aur. reg_iv. 33>	Et tamen accipies munus si quando recedam,
<petr_riga. aur. reg_iv. 34>	Me uideas; uerbum non feret aura tuum."
<petr_riga. aur. reg_iv. 35>	His dictis turbo nouus hunc diuisit et illum;
<petr_riga. aur. reg_iv. 36>	Igneus Heliam currus ad alta rapit;
<petr_riga. aur. reg_iv. 37>	"Mi pater" exclamans, quantum licuit sibi, uisu
<petr_riga. aur. reg_iv. 38>	Prosequitur famulus eius euntis iter.
<petr_riga. aur. reg_iv. 39>	Helias Nostrum Caput exprimit, hic Heliseus
<petr_riga. aur. reg_iv. 40>	Ecclesie plebem, que famulatur ei.
<petr_riga. aur. reg_iv. 41>	Peccati uenia, uirtutum gratia, que plebs
<petr_riga. aur. reg_iv. 42>	Postulat ecclesie, sunt duo dona Dei.
<petr_riga. aur. reg_iv. 43>	Hec sibi conferri per Christum querit, et istis
<petr_riga. aur. reg_iv. 44>	Muneribus semper quisque fidelis aget;
<petr_riga. aur. reg_iv. 45>	Sed culpe uenia non indiguit quia Christus
<petr_riga. aur. reg_iv. 46>	Nunquam peccauit, qui fuit absque nota;
<petr_riga. aur. reg_iv. 47>	In se uirtutes solas habuit quia nullum
<petr_riga. aur. reg_iv. 48>	Hic nisi per Sacrum Pneuma peregit opus.
<petr_riga. aur. reg_iv. 49>	Sic habet Helias munus simplex, Heliseus
<petr_riga. aur. reg_iv. 50>	Duplex; hoc Christus plebsque fidelis habet.
<petr_riga. aur. reg_iv. 51>	Vel sic: Helias defunctum suscitat unum;
<petr_riga. aur. reg_iv. 52>	Viuere defunctos das, Helisee, duos.
<petr_riga. aur. reg_iv. 53>	Palliolum cadit Helie, rapit hoc Heliseus,
<petr_riga. aur. reg_iv. 54>	Iordanem tangit inde sed unda stetit;
<petr_riga. aur. reg_iv. 55>	Ille Deum uocat Helie rursusque fluenta
<petr_riga. aur. reg_iv. 56>	Palliolo tangit; prebuit unda uiam.
<petr_riga. aur. reg_iv. 57>	Helie clamis est caro Christi, munere cuius
<petr_riga. aur. reg_iv. 58>	Transitus ad uite gaudia summa patet.
<petr_riga. aur. reg_iv. 59>	Hanc clamidem retinet Heliseus: quando fidelis
<petr_riga. aur. reg_iv. 60>	Plebs incarnatum credit amatque Deum,
<petr_riga. aur. reg_iv. 61>	Hanc retinere fidem; post ascensum Crucifixi
<petr_riga. aur. reg_iv. 62>	Nos regit in mundi fluctibus ista fides.
<petr_riga. aur. reg_iv. 63>	Ni prius ille Deum uocet Helie, tacet unda
<petr_riga. aur. reg_iv. 64>	Fluminis: absque Deo sic bona nulla facis.
<petr_riga. aur. reg_iv. 65>	Hec caro qua tegitur Deus est signata prophete
<petr_riga. aur. reg_iv. 66>	Palliolo, quod ei dum petit alta cadit;
<petr_riga. aur. reg_iv. 67>	Astra petente Deo, tamen hic retinemus amictum
<petr_riga. aur. reg_iv. 68>	Carnis in altari quam sacra uerba sacrant.
<petr_riga. aur. reg_iv. 69>	Pallioli tactu transis, Helisee, fluenta:
<petr_riga. aur. reg_iv. 70>	Ad uitam nobis fit uia Sancta Caro
<petr_riga. aur. reg_iv. 71>	Igneus Heliam rapit ad celestia currus:
<petr_riga. aur. reg_iv. 72>	Non ope, non curru scandit ad astra Deus.

<petr_riga. aur. reg_iv tit.>	ubi Heliseus imposito sale steriles aquas sanauit
<petr_riga. aur. reg_iv. 73>	Orat plebs ut aquas in Iericho steriles Heliseus
<petr_riga. aur. reg_iv. 74>	Sanet, et effugiat gustus amarus eas.
<petr_riga. aur. reg_iv. 75>	Accipit hic rude uas et fictile, mittit in illud
<petr_riga. aur. reg_iv. 76>	Sal, iacit in fluuium, sicque medetur aquis.
<petr_riga. aur. reg_iv. 77>	Monstrat in hoc facto uir quod fieret caro Verbum,
<petr_riga. aur. reg_iv. 78>	Corporis humani uas sociando sibi:
<petr_riga. aur. reg_iv. 79>	Nomine quippe salis recte Sapientia Patris
<petr_riga. aur. reg_iv. 80>	Exprimitur, per uas fictile nostra caro.
<petr_riga. aur. reg_iv. 81>	Cum sale uas mittens in aquas Heliseus easdem
<petr_riga. aur. reg_iv. 82>	Sanat nec remanet gustus amarus aquis:
<petr_riga. aur. reg_iv. 83>	Signatur populus per aquas; sterilis fuit ille
<petr_riga. aur. reg_iv. 84>	Donec in humana carne Redemptor adest.
<petr_riga. aur. reg_iv. 85>	Irridendo senem pueri dicunt Heliseo,
<petr_riga. aur. reg_iv. 86>	"Ascendat caluus." Hic maledixit eis;
<petr_riga. aur. reg_iv. 87>	Vrsi de silua duo prorupere duosque
<petr_riga. aur. reg_iv. 88>	Consumunt pueros dente decemque quater.
<petr_riga. aur. reg_iv. 89>	Caluitie locus exprimitur Caluarius, in quem
<petr_riga. aur. reg_iv. 90>	Ascendit, pendens in cruce Christus Homo.
<petr_riga. aur. reg_iv. 91>	Iudei pueri sunt clamantes ita Christo:
<petr_riga. aur. reg_iv. 92>	"Vt tibi credamus, de cruce, Christe, ueni."
<petr_riga. aur. reg_iv. 93>	Descendit super hos tanquam maledictio Christi
<petr_riga. aur. reg_iv. 94>	Dum perdunt legis iura suumque decus.
<petr_riga. aur. reg_iv. 95>	Vrsi designant duo Titum, Vespasianum,
<petr_riga. aur. reg_iv. 96>	Per quos Ierusalem terraque capta fuit;
<petr_riga. aur. reg_iv. 97>	De silua populi gentilis uterque fremendo
<petr_riga. aur. reg_iv. 98>	Venit, Hebreorum milia multa necans.
<petr_riga. aur. reg_iv. 99>	Ter denos pro denario mercator habebat
<petr_riga. aur. reg_iv. 100>	Iudeos; patet hic ultio digna Dei.
<petr_riga. aur. reg_iv. 101>	Quot pueri pauere feras, fluxere tot anni
<petr_riga. aur. reg_iv. 102>	Ad belli tempus a cruce, Christe, tua.
<petr_riga. aur. reg_iv. 103>	Aurea uacca gemens Helisei mugit in ortu,
<petr_riga. aur. reg_iv. 104>	Signans quod falsos destruet ille deos:
<petr_riga. aur. reg_iv. 105>	Bos Iudea fuit, uitulum que format in auro,
<petr_riga. aur. reg_iv. 106>	Ex ortu Christi que sua dampna gemit.
<petr_riga. aur. reg_iv. 107>	Dans famulo baculum tardas, Helisee; ministro
<petr_riga. aur. reg_iv. 108>	Nil agitur, surgit te ueniente puer:
<petr_riga. aur. reg_iv. 109>	Ille fuit baculus Moyses, lex nuntius ille,
<petr_riga. aur. reg_iv. 110>	Ille propheta lesus, nos puer ille sumus.
<petr_riga. aur. reg_iv. 111>	Nil confert puero baculi premissio; uitam
<petr_riga. aur. reg_iv. 112>	Reddidit aduentus huic, Helisee, tuus:
<petr_riga. aur. reg_iv. 113>	Non hominem saluat premisse littera legis;
<petr_riga. aur. reg_iv. 114>	Cepimus aduentu uiuere, Christe, tuo.
<petr_riga. aur. reg_iv. 115>	Olla prophetarum completur agrestibus herbis:
<petr_riga. aur. reg_iv. 116>	Lex uelut olla fuit, uerba seuera tenens.
<petr_riga. aur. reg_iv. 117>	Gustus amarus erat, sed sal uir sanctus in ollam
<petr_riga. aur. reg_iv. 118>	Mittens, pulmentum gratius inde facit:
<petr_riga. aur. reg_iv. 119>	Lex austera fuit sed, doctrine sale fuso,
<petr_riga. aur. reg_iv. 120>	Dulcorat Christi gratia legis onus.
<petr_riga. aur. reg_iv. 121>	A Naaman lepram fugat hic, Iordanis in unda
<petr_riga. aur. reg_iv. 122>	Dum se per septem diluit ille uices:
<petr_riga. aur. reg_iv. 123>	Sic in aqua Christus baptismi Pneumatis Almi
<petr_riga. aur. reg_iv. 124>	Munere septeno crimina nostra lauat.
<petr_riga. aur. reg_iv. 125>	Quidam dum cedit prope flumen ligna securi,
<petr_riga. aur. reg_iv. 126>	A ligno ferrum prosilit, ima petit:
<petr_riga. aur. reg_iv. 127>	Ille notat Christum, qui presens corpore mundo
<petr_riga. aur. reg_iv. 128>	Terrebat duris arida corda minis;
<petr_riga. aur. reg_iv. 129>	Hoc per Baptiste linguam dicebat: "Adherens
<petr_riga. aur. reg_iv. 130>	Iuxta radices, ecce securis adest."
<petr_riga. aur. reg_iv. 131>	Prosilit a ligno ferrum cum carne relicta
<petr_riga. aur. reg_iv. 132>	Spiritus infernum tempore mortis adit,
<petr_riga. aur. reg_iv. 133>	Sed ferrum redit ad lignum cum morte subacta
<petr_riga. aur. reg_iv. 134>	Spiritus ad corpus uictor ab hoste redit.
<petr_riga. aur. reg_iv. 135>	Post hec egrotans Heliseus debita morti
<petr_riga. aur. reg_iv. 136>	Persoluit, tumulus ossa beata tegit;
<petr_riga. aur. reg_iv. 137>	Illius in tumulum proiectus mortuus haurit
<petr_riga. aur. reg_iv. 138>	Vitam, uitalis transit ad ossa uigor.
<petr_riga. aur. reg_iv. 139>	Ad solum tactum defuncti membra prophete
<petr_riga. aur. reg_iv. 140>	Defunctum faciunt uiuere, stare, loqui:
<petr_riga. aur. reg_iv. 141>	Sic homines Christus peccati morte sepultos
<petr_riga. aur. reg_iv. 142>	Ad uitam propria morte redire facit.

<petr_riga. aur. reg_iv. tit.>	de rege Ezechia
<petr_riga. aur. reg_iv. 143>	Rex Ezechias in lectum decidit, audit
<petr_riga. aur. reg_iv. 144>	A Domino se non uiuere posse diu;
<petr_riga. aur. reg_iv. 145>	Ergo precando Deum lacrimas effundit, ad aures
<petr_riga. aur. reg_iv. 146>	Ascendit Domini uox lacrimosa precum.
<petr_riga. aur. reg_iv. 147>	Annos quindenos Domini clementia uite
<petr_riga. aur. reg_iv. 148>	Illius adiecit, uota precesque uidens;
<petr_riga. aur. reg_iv. 149>	Missus ad hunc igitur Isaias nuntiat illi
<petr_riga. aur. reg_iv. 150>	Annos concessos et pia uerba Dei.
<petr_riga. aur. reg_iv. 151>	Pro signo uite rogat hic ut solis ad ortum
<petr_riga. aur. reg_iv. 152>	Vmbra decem gradibus possit abire retro;
<petr_riga. aur. reg_iv. 153>	Hoc in regis Achaz horologio fuit actum
<petr_riga. aur. reg_iv. 154>	Perque gradus denos umbra reuersa fuit.
<petr_riga. aur. reg_iv. 155>	Istis in gradibus mysteria magna fuere;
<petr_riga. aur. reg_iv. 156>	Ecce quid ista notent discute, quere, uide:
<petr_riga. aur. reg_iv. 157>	Porro figurarum Christi uetus umbra per illos
<petr_riga. aur. reg_iv. 158>	Descendisse gradus fertur ad ima soli;
<petr_riga. aur. reg_iv. 159>	Christus, Iustitie Sol, ascendisse per illos,
<petr_riga. aur. reg_iv. 160>	Postquam surrexit, fertur ad astra poli.
<petr_riga. aur. reg_iv. 161>	Dum Deus alloquitur Iacob uelut angelus, illic
<petr_riga. aur. reg_iv. 162>	Descendens Deus est: fit prior iste gradus.
<petr_riga. aur. reg_iv. 163>	Post hec descendens Deus extitit in patriarchis,
<petr_riga. aur. reg_iv. 164>	Illos multiplicans: fit gradus iste sequens.
<petr_riga. aur. reg_iv. 165>	Quam Moysi tribuit, Deus est in lege locutus,
<petr_riga. aur. reg_iv. 166>	Dicitur et merito tertius iste gradus.
<petr_riga. aur. reg_iv. 167>	In Iosue quartus, per quem perduxit Hebreos
<petr_riga. aur. reg_iv. 168>	Et diuisit eis debita regna Deus.
<petr_riga. aur. reg_iv. 169>	Est in iudicibus quintus, Summus quia Iudex
<petr_riga. aur. reg_iv. 170>	Iudicium per eos consiliumque dabat.
<petr_riga. aur. reg_iv. 171>	Post in regibus est sextus, quia rexit Hebreos
<petr_riga. aur. reg_iv. 172>	Ipse per hos reges, regia iura docens.
<petr_riga. aur. reg_iv. 173>	Septimus in uobis, sancti iustique prophete,
<petr_riga. aur. reg_iv. 174>	Per quos predictus fulsit in orbe Deus.
<petr_riga. aur. reg_iv. 175>	 Est in presulibus octauus, namque Sacerdos
<petr_riga. aur. reg_iv. 176>	Ipse sacerdotes pontificesque dedit.
<petr_riga. aur. reg_iv. 177>	Cum Deus assumens carnem descendit in aluum
<petr_riga. aur. reg_iv. 178>	Virgineam, nonus dicitur esse gradus.
<petr_riga. aur. reg_iv. 179>	Post tormenta crucis faciens ad Tartara Christus
<petr_riga. aur. reg_iv. 180>	Descensum, decimum monstrat adesse gradum.
<petr_riga. aur. reg_iv. 181>	Sic quasi per legis umbram ueniendo, per istos
<petr_riga. aur. reg_iv. 182>	Huc descendisti, Christe benigne, gradus;
<petr_riga. aur. reg_iv. 183>	Ac iterum sicut Sol Iustitie per eosdem,
<petr_riga. aur. reg_iv. 184>	Vt surrexisti, scandis ad astra poli:
<petr_riga. aur. reg_iv. 185>	Sic umbram ueterem ueri fulgore serenans,
<petr_riga. aur. reg_iv. 186>	Oris claue tui clausa patere facis.
<petr_riga. aur. reg_iv. 187>	Rex quia pro fastu monstrauit opes alienis,
<petr_riga. aur. reg_iv. 188>	Omnia predoni preda fuere malo:
<petr_riga. aur. reg_iv. 189>	Sic animus iusti si de uirtute superbit,
<petr_riga. aur. reg_iv. 190>	Perdit opes anime demonibusque patet.

<petr_riga. aur. reg_iv tit.>	de captiuitate Babilonica
<petr_riga. aur. reg_iv. 191>	Sub Ioachim, Sedechia, captivat Hebreos
<petr_riga. aur. reg_iv. 192>	Rex Babylonis, eos ad mala multa trahens.
<petr_riga. aur. reg_iv. 193>	Muris Ierusalem ualidis munita coquorum
<petr_riga. aur. reg_iv. 194>	Principe destruitur; menia lapsa ruunt:
<petr_riga. aur. reg_iv. 195>	Virtutes anime sic princeps destruit aluus,
<petr_riga. aur. reg_iv. 196>	Cui parat arma coquus, dans renouansque cibos;
<petr_riga. aur. reg_iv. 197>	Nam neque quis poterit uirtutum tangere culmen
<petr_riga. aur. reg_iv. 198>	Si dominetur ei uentris iniquus amor.
<petr_riga. aur. reg_iv. 199>	Post annos decies septem soluuntur Hebrei,
<petr_riga. aur. reg_iv. 200>	Ierusalem redeunt, pristina festa nouant,
<petr_riga. aur. reg_iv. 201>	Perque Iesum magnum templum iuuenescere cepit,
<petr_riga. aur. reg_iv. 202>	Fitque uetusta domus illa puella recens:
<petr_riga. aur. reg_iv. 203>	Sic post hanc uitam, que uoluitur orbe dierum
<petr_riga. aur. reg_iv. 204>	Septem, nos reuocat ad sua templa Deus.