<godesc_sax. carm. 2.1.1.1>	O mi custos, o mi heros, mi pater misericors,
<godesc_sax. carm. 2.1.1.2>	Flecte, precor, ad me tuos miseranter oculos
<godesc_sax. carm. 2.1.1.3>	Lucem super omnem pulchros, super solem splendidos.
<godesc_sax. carm. 2.1.2.1>	Tuque, mi redemptor, Christe, fili patris optime,
<godesc_sax. carm. 2.1.2.2>	Dignare tuo cum patre me, quaeso, respicere,
<godesc_sax. carm. 2.1.2.3>	Ut respectus possim flere miser amarissime.
<godesc_sax. carm. 2.1.3.1>	Tuque, spiritus o sancte, pie mi paraclite,
<godesc_sax. carm. 2.1.3.2>	Qui ex patre filioque procedis assidue,
<godesc_sax. carm. 2.1.3.3>	Me tuo misellum more conturbandum commove.
<godesc_sax. carm. 2.1.4.1>	Novi namque me peccasse contra te gratissime,
<godesc_sax. carm. 2.1.4.2>	Sicut die, ita nocte, corde, ore, opere;
<godesc_sax. carm. 2.1.4.3>	Laboravi semper valde te, deus, offendere.
<godesc_sax. carm. 2.1.5.1>	Laboravi, inquam, valde plura mala facere,
<godesc_sax. carm. 2.1.5.2>	Quam sint homines in orbe, quam astra in aethere,
<godesc_sax. carm. 2.1.5.3>	Vel quam pisces intra mare, arena in litore.
<godesc_sax. carm. 2.1.6.1>	Volo unde nunc lugere, sed non possum, domine;
<godesc_sax. carm. 2.1.6.2>	Sine te quivi peccare, sed nequeo plangere,
<godesc_sax. carm. 2.1.6.3>	Sine te sum lapsus male, sed non possum surgere.
<godesc_sax. carm. 2.1.7.1>	Non enim possum plorare nec lamenta fundere,
<godesc_sax. carm. 2.1.7.2>	Potui multa patrare qui mala cotidie,
<godesc_sax. carm. 2.1.7.3>	Quorum soli patet tuae numerus scientiae.
<godesc_sax. carm. 2.1.8.1>	Caro ita quidem mea sine te est arida
<godesc_sax. carm. 2.1.8.2>	Sicut terra sine aqua, sicut petra rigida,
<godesc_sax. carm. 2.1.8.3>	Oculorum est pupilla ceu cristallum frigida,
<godesc_sax. carm. 2.1.9.1>	Sicque sicut silex dura cuncta sunt precordia;
<godesc_sax. carm. 2.1.9.2>	Ideo non valet ulla emanare guttula,
<godesc_sax. carm. 2.1.9.3>	Exque me nec saltem una ire potest lacrima.
<godesc_sax. carm. 2.1.10.1>	Proinde meorum multa criminum cum milia
<godesc_sax. carm. 2.1.10.2>	Sint et plora quam arena marina per litora
<godesc_sax. carm. 2.1.10.3>	Atque multo graviora massa extent plumbea,
<godesc_sax. carm. 2.1.11.1>	Clamat, ecce, supplex mea nunc ad te miseria,
<godesc_sax. carm. 2.1.11.2>	Petens, ut digneris tua me misericordia
<godesc_sax. carm. 2.1.11.3>	Hac respicere in hora torpentem socordia.
<godesc_sax. carm. 2.1.12.1>	Age iam mei mollita de cordis duricia
<godesc_sax. carm. 2.1.12.2>	Educ, quaeso, modo multa lacrimarum flumina
<godesc_sax. carm. 2.1.12.3>	Ad facinora deflenda simul et flagitia.
<godesc_sax. carm. 2.1.13.1>	Graviter peccavit mea nam tibi dementia,
<godesc_sax. carm. 2.1.13.2>	Fortiter succurrat tua sed mihi clementia,
<godesc_sax. carm. 2.1.13.3>	Quoniam est tibi tanta ceu nulli potentia.
<godesc_sax. carm. 2.1.14.1>	Tu es trinus, tu es unus, tu es potentissimus,
<godesc_sax. carm. 2.1.14.2>	Tu es pius, tu benignus, tu es clementissimus,
<godesc_sax. carm. 2.1.14.3>	Ob hoc meis da dignatus flumina luminibus.
<godesc_sax. carm. 2.1.15.1>	Tu petram in stagna dudum convertisti laticum
<godesc_sax. carm. 2.1.15.2>	Atque rupem in aquarum fontes multiplicium,
<godesc_sax. carm. 2.1.15.3>	Tu potes cor ita meum emollire ferreum,
<godesc_sax. carm. 2.1.16.1>	Tu pectus adamantinum reddere ut carneam,
<godesc_sax. carm. 2.1.16.2>	Tu mutare nunc belvinum in humanum animum
<godesc_sax. carm. 2.1.16.3>	Veteremque vel antiquum iam novum spiritum.
<godesc_sax. carm. 2.1.17.1>	Ad cadendum sola mea sufficit miseria,
<godesc_sax. carm. 2.1.17.2>	Ad surgendum eget tua sed misericordia,
<godesc_sax. carm. 2.1.17.3>	Quia inest mihi multa, pro dolor, vecordia.
<godesc_sax. carm. 2.1.18.1>	Porrige iam lapso manum, da luctum, da gemitum,
<godesc_sax. carm. 2.1.18.2>	Dona fletum, dona planctum ploratumque plurimum
<godesc_sax. carm. 2.1.18.3>	Facque cor humiliatum, conturbatum spiritum.
<godesc_sax. carm. 2.1.19.1>	Plorem, pater, vehementer te donante iugiter;
<godesc_sax. carm. 2.1.19.2>	Plorem, fili patris, semper, flagito suppliciter;
<godesc_sax. carm. 2.1.19.3>	Plorem, spiritus o sacer, te favente inpiger;
<godesc_sax. carm. 2.1.20.1>	Lacrimer indesinenter et incessabiliter,
<godesc_sax. carm. 2.1.20.2>	Lamenter necnon instanter, infatigabiliter,
<godesc_sax. carm. 2.1.20.3>	Ut post perpetim consoler tecum et exhilarer.
<godesc_sax. carm. 2.1.21.1>	Summe pater, miserere ac misericordiae
<godesc_sax. carm. 2.1.21.2>	Miseranter, quaeso, tuae clemens reminiscere
<godesc_sax. carm. 2.1.21.3>	Et ad meum me adtrahe forti Iesum robore.
<godesc_sax. carm. 2.1.22.1>	Tuque, domine o Christe, o caput aecclesiae,
<godesc_sax. carm. 2.1.22.2>	Adtractum, deposco; ad te me dignanter recipe
<godesc_sax. carm. 2.1.22.3>	Et receptum solidare in te noli spernere.
<godesc_sax. carm. 2.1.23.1>	Tuque, spiritus o sancte ac dulcis paraclite,
<godesc_sax. carm. 2.1.23.2>	Mei semper meminisse noli, rex, contemnere,
<godesc_sax. carm. 2.1.23.3>	Sed da patrem filiumque atque te diligere.
<godesc_sax. carm. 2.1.24.1>	Deus trine, deus une, deus clementissime,
<godesc_sax. carm. 2.1.24.2>	Trinitas colenda corde, mente atque pectore,
<godesc_sax. carm. 2.1.24.3>	Unitas amanda valde omni nobis tempore.
<godesc_sax. carm. 2.1.25.1>	Qui es quadri diligendus orbis in climatibus,
<godesc_sax. carm. 2.1.25.2>	Sed mei plus irritatus corporis, heu, sensibus
<godesc_sax. carm. 2.1.25.3>	Quam sis mundi a totius, credo, peccatoribus,
<godesc_sax. carm. 2.1.26.1>	Miserere, quaeso, deus, miserere concitus,
<godesc_sax. carm. 2.1.26.2>	Succurre, deposco, prius quam inferni abyssus
<godesc_sax. carm. 2.1.26.3>	Me absorbeat, quo nullus utilis est gemitus.
<godesc_sax. carm. 2.1.27.1>	Respice quapropter prius, pater, fili, spiritus,
<godesc_sax. carm. 2.1.27.2>	Trine atque une deus, pereat quam famulus,
<godesc_sax. carm. 2.1.27.3>	Quem plasmasti tuis pius miserando manibus.
<godesc_sax. carm. 2.1.28.1>	Manuum tuarum opus respice clementius;
<godesc_sax. carm. 2.1.28.2>	Si respexeris, ploratus sequetur uberrimus,
<godesc_sax. carm. 2.1.28.3>	Immo simul ululatus erit amarissimus.
<godesc_sax. carm. 2.1.29.1>	Ego, pater, ille tuus prodigus sum filius,
<godesc_sax. carm. 2.1.29.2>	Abs te procul exul factus qui fui diutius
<godesc_sax. carm. 2.1.29.3>	Meretricibus coniunctus et consumptis omnibus
<godesc_sax. carm. 2.1.30.1>	Quae tu bonis es largitus panis miser indigus
<godesc_sax. carm. 2.1.30.2>	Effectus fui subulcus, saturari cupidus
<godesc_sax. carm. 2.1.30.3>	Siliquis, sed dedit nullus, quae dabantur suibus.
<godesc_sax. carm. 2.1.31.1>	In me autem nunc reversus cum sim mendicissimus
<godesc_sax. carm. 2.1.31.2>	Cumque tuae sciam prorsus multos penetralibus
<godesc_sax. carm. 2.1.31.3>	Mercennarios in domus abundare panibus,
<godesc_sax. carm. 2.1.32.1>	Reminiscens, quod benignus es atque piissimus,
<godesc_sax. carm. 2.1.32.2>	Pietate tua fisus, quamvis indignissimus
<godesc_sax. carm. 2.1.32.3>	Nomine servi misellus filiique penitus,
<godesc_sax. carm. 2.1.33.1>	Advolutus clamo tuis eiulans vestigiis:
<godesc_sax. carm. 2.1.33.2>	Pater mi, peccavi meis in caelum miseriis
<godesc_sax. carm. 2.1.33.3>	Atque coram te delictis gravibus et nimiis.
<godesc_sax. carm. 2.1.34.1>	Non sum dignus dici tuus servus, nedum filius,
<godesc_sax. carm. 2.1.34.2>	Sed iamiam dignetur meus pater clementissimus
<godesc_sax. carm. 2.1.34.3>	Tractare suam benignus pietatem cicius.
<godesc_sax. carm. 2.1.35.1>	Eripe de portis mortis me, pater amabilis,
<godesc_sax. carm. 2.1.35.2>	Pereat ne tui iuris suis plasma meritis;
<godesc_sax. carm. 2.1.35.3>	Abest panis, adest famis pestis miserabilis.
<godesc_sax. carm. 2.1.36.1>	Nemo panem habet vitae preter te, altissime,
<godesc_sax. carm. 2.1.36.2>	Quem nunc cernor esurire, indignus percipere,
<godesc_sax. carm. 2.1.36.3>	Sed gratuito largire tu pius hunc munere.
<godesc_sax. carm. 2.1.37.1>	Saginatus est occisus fratri meo vitulus,
<godesc_sax. carm. 2.1.37.2>	Qui fuit peregrinatus a patre diutius,
<godesc_sax. carm. 2.1.37.3>	Cum multis luxuriatus miser meretricibus.
<godesc_sax. carm. 2.1.38.1>	Qui ad te ubi reversus fuit mendicissimus,
<godesc_sax. carm. 2.1.38.2>	Consumptis paternis rebus atque bonis omnibus
<godesc_sax. carm. 2.1.38.3>	Indigens suilli victus, sed carens hoc funditus
<godesc_sax. carm. 2.1.39.1>	Inops panis, dives famis ut est piis oculis
<godesc_sax. carm. 2.1.39.2>	Alonge respectus patris, est donatus osculis,
<godesc_sax. carm. 2.1.39.3>	Amplexatus et benignis vehementer brachiis.
<godesc_sax. carm. 2.1.40.1>	Aliud nil fuit fassus, ni quod esset filius
<godesc_sax. carm. 2.1.40.2>	Eius ultra iam indignus; servis a fidelibus
<godesc_sax. carm. 2.1.40.3>	Prima stola est indutus, inque manu anulus
<godesc_sax. carm. 2.1.41.1>	Est confestim sibi datus, tegumenta pedibus,
<godesc_sax. carm. 2.1.41.2>	Pariterque saginatus est occisus vitulus,
<godesc_sax. carm. 2.1.41.3>	Sicque fuit epulatus tecum, pater, filius.
<godesc_sax. carm. 2.1.42.1>	Ergo quia est inventus, fuerat qui perditus,
<godesc_sax. carm. 2.1.42.2>	Rediit resuscitatus et revixit mortuus,
<godesc_sax. carm. 2.1.42.3>	Gaudio magno gavisus est cum servis dominus.
<godesc_sax. carm. 2.1.43.1>	Igitur ego ipsius nunc ad te fraterculus
<godesc_sax. carm. 2.1.43.2>	Clamo tuis advolutus, pie pater, pedibus,
<godesc_sax. carm. 2.1.43.3>	Tuus, fateor, indignus nihil minus filius.
<godesc_sax. carm. 2.1.44.1>	Ecce petit . . . . . . . . . . .  veniam sceleribus
<godesc_sax. carm. 2.1.44.2>	Pro suis, offensum quibus te tristatur pluribus,
<godesc_sax. carm. 2.1.44.3>	Quam polus ipse depictus splendeat sideribus.
<godesc_sax. carm. 2.1.45.1>	Ergo sicuti tunc pius nihil haerens amplius
<godesc_sax. carm. 2.1.45.2>	Tam clementer es misertus nato currens obvius,
<godesc_sax. carm. 2.1.45.3>	Miserere sic dignatus modo mei ocius.
<godesc_sax. carm. 2.1.46.1>	Et quidem nil eo minus verum multo amplius
<godesc_sax. carm. 2.1.46.2>	Peccavi tibi protervus diebus ac noctibus,
<godesc_sax. carm. 2.1.46.3>	Ad bonum, pro nefas, tardus, ad malum promptissimus.
<godesc_sax. carm. 2.1.47.1>	Iustificavi misellus meis facinoribus
<godesc_sax. carm. 2.1.47.2>	Peccatores omnes, mundus quos tenet quadrifidus,
<godesc_sax. carm. 2.1.47.3>	Proinde peto prostratus, miserere cicius.
<godesc_sax. carm. 2.1.48.1>	O Iesu, quatriduanus, bone pastor, Lazarus
<godesc_sax. carm. 2.1.48.2>	Mortis in sepulcro situs iamque nimis fetidus,
<godesc_sax. carm. 2.1.48.3>	Monumento quamvis pressus, iamiam scatens vermibus,
<godesc_sax. carm. 2.1.49.1>	Ecce iacet interemptus multis pro criminibus,
<godesc_sax. carm. 2.1.49.2>	Quae gessit econtra stultus, segnis, hebetissimus,
<godesc_sax. carm. 2.1.49.3>	Privatus velut ambobus cum sensu luminibus.
<godesc_sax. carm. 2.1.50.1>	Freme, freme, bone Iesu, ac turbare spiritu,
<godesc_sax. carm. 2.1.50.2>	Lacrimare pio fletu servi pro interitu,
<godesc_sax. carm. 2.1.50.3>	Propria qui semet manu interemit iamdiu.
<godesc_sax. carm. 2.1.51.1>	Clama, clama, Iesu Christe, voce magna, domine:
<godesc_sax. carm. 2.1.51.2>	"Prodi foras, tumulate, veni foras, Lazare,
<godesc_sax. carm. 2.1.51.3>	Exi, exi ac procede iam mortis de carcere!"
<godesc_sax. carm. 2.1.52.1>	Si clamaveris me, Christe, redemptor piissime,
<godesc_sax. carm. 2.1.52.2>	Exibo laetus repente ac procedam propere,
<godesc_sax. carm. 2.1.52.3>	Quin vita servum vocante fugiet mors rapide.
<godesc_sax. carm. 2.1.53.1>	Ligatus pedes et manus faciemque Lazarus
<godesc_sax. carm. 2.1.53.2>	Prodiit ille antiquus voce dei excitus:
<godesc_sax. carm. 2.1.53.3>	Sic ego, plus licet vinctus, non prodibo tardius.
<godesc_sax. carm. 2.1.54.1>	Fili dei Christe vivi, iube tui Lazari
<godesc_sax. carm. 2.1.54.2>	Pedes manus ora solvi et abire desini
<godesc_sax. carm. 2.1.54.3>	Et vestigiis advolvi sui sacris domini.
<godesc_sax. carm. 2.1.55.1>	Iam tibi tuoque patri, quin sancto spiritui,
<godesc_sax. carm. 2.1.55.2>	Trino deo atque uni corde, ore supplici
<godesc_sax. carm. 2.1.55.3>	Grates ago voce tali honore sub triplici:
<godesc_sax. carm. 2.1.56.1>	Benedictus sit excelsus genitor et genitus
<godesc_sax. carm. 2.1.56.2>	Spiritus necnon et sanctus, predulcis paraclitus,
<godesc_sax. carm. 2.1.56.3>	Per quem suus est secundus suscitatus Lazarus,
<godesc_sax. carm. 2.1.57.1>	Manicis qui magnis vinctus, constrictus compedibus
<godesc_sax. carm. 2.1.57.2>	Flammis eram destinatus poenarum ultricibus,
<godesc_sax. carm. 2.1.57.3>	Quae tormentis extant prorsus plenae multiplicibus.
<godesc_sax. carm. 2.1.58.1>	Gloriam cantabo sane omni tibi tempore,
<godesc_sax. carm. 2.1.58.2>	Si digneris evocare mortis me de limine,
<godesc_sax. carm. 2.1.58.3>	Cui est vita cum patre et regnum cum flamine.
<godesc_sax. carm. 2.1.59.1>	Tange, tange, Iesu Christe, meos clementissime
<godesc_sax. carm. 2.1.59.2>	Oculos et squamas inde serpentinas abice
<godesc_sax. carm. 2.1.59.3>	Fluminaque multa valde lamentorum elue.
<godesc_sax. carm. 2.1.60.1>	Tactos terge et reterge, quo plus fluant lacrimae,
<godesc_sax. carm. 2.1.60.2>	Fluant nocte, fluant die, ut possint restinguere
<godesc_sax. carm. 2.1.60.3>	Flammas, quae sunt mihi iure poenis meis debitae.
<godesc_sax. carm. 2.1.61.1>	Spiritus o sancte, pia respice me gratia
<godesc_sax. carm. 2.1.61.2>	Et mersum mortis in ima me, precor, vivifica
<godesc_sax. carm. 2.1.61.3>	Ac vivificatum tua luce iam illumina.
<godesc_sax. carm. 2.1.62.1>	Gratis nam fecisti tua me misericordia,
<godesc_sax. carm. 2.1.62.2>	Gratis, flagito, reforma demum et resuscita;
<godesc_sax. carm. 2.1.62.3>	Gratis tua dantur dona, hinc dicuntur "gratia".
<godesc_sax. carm. 2.1.63.1>	Memento, domine deus, quod, gignens ac genitus
<godesc_sax. carm. 2.1.63.2>	Ut est potens utque pius, sic tu nihilominus
<godesc_sax. carm. 2.1.63.3>	Ante secla es benignus, mitis, potens, validus.
<godesc_sax. carm. 2.1.64.1>	In quemcumque enim spiras, statim hunc vivificas,
<godesc_sax. carm. 2.1.64.2>	Cum patre, cum prole tonas, regis et illuminas,
<godesc_sax. carm. 2.1.64.3>	Gratiam cui vis donas, solidas et vegetas.
<godesc_sax. carm. 2.1.65.1>	Quos placet, benigne vocas, vocatos sanctificas,
<godesc_sax. carm. 2.1.65.2>	Humiles pius exaltas et altos humilias,
<godesc_sax. carm. 2.1.65.3>	Inmundosque quos vis mundas, inpuros purificas.
<godesc_sax. carm. 2.1.66.1>	Quid plura? leprosos purgas, impios iustificas,
<godesc_sax. carm. 2.1.66.2>	Cum patre proleque cunctas quas vis mentes recreas
<godesc_sax. carm. 2.1.66.3>	Insuper et recreatas pariter glorificas.
<godesc_sax. carm. 2.1.67.1>	Quamobrem te, deus pie, postulo humillime,
<godesc_sax. carm. 2.1.67.2>	Cito mihimet succurre cum patre, cum sobole,
<godesc_sax. carm. 2.1.67.3>	Et ovi nimis infirme gratiam iam tribue.
<godesc_sax. carm. 2.1.68.1>	Da, precor, in te clamare "abba, pater, domine"
<godesc_sax. carm. 2.1.68.2>	Necnon atque "Iesu Christe" simul, quaeso, dicere
<godesc_sax. carm. 2.1.68.3>	Quin et te "o flatus alme" vocare humillime.
<godesc_sax. carm. 2.1.69.1>	Da timere, da amare, da frequenter colere
<godesc_sax. carm. 2.1.69.2>	Patrem, prolem, sanctum atque da flatum diligere
<godesc_sax. carm. 2.1.69.3>	Toto corde, tota mente toto necnon pectore.
<godesc_sax. carm. 2.1.70.1>	Esto mihi timor ingens atque amor vehemens,
<godesc_sax. carm. 2.1.70.2>	Diligam te nimis timens timeamque diligens
<godesc_sax. carm. 2.1.70.3>	Serviamque contremiscens, contremiscam serviens.
<godesc_sax. carm. 2.1.71.1>	Exue me, peto, meis, domine, flagitiis,
<godesc_sax. carm. 2.1.71.2>	Quibus te offendi nimis retro actis seculis,
<godesc_sax. carm. 2.1.71.3>	Et nunc quoque plura priscis addo nova maculis.
<godesc_sax. carm. 2.1.72.1>	Deduc me in viam pacis, cum obire iusseris,
<godesc_sax. carm. 2.1.72.2>	Portioque mihi lucis tunc patescat perpetis,
<godesc_sax. carm. 2.1.72.3>	Merear et cum beatis te laudare angelis.
<godesc_sax. carm. 2.1.73.1>	Gloria, laus, honor patri, proli ac spiritui
<godesc_sax. carm. 2.1.73.2>	Ex ambobus procedenti ante orsa seculi,
<godesc_sax. carm. 2.1.73.3>	Trinitati lux perenni, unitati perpeti.

<godesc_sax. carm. 2.2.1.1>	Cursum mundi sol vergentis pariterque hominis
<godesc_sax. carm. 2.2.1.2>	Designans et metas orbis ac spherae volubilis
<godesc_sax. carm. 2.2.1.3>	Circumlustrans mutat acta conficit et tempora
<godesc_sax. carm. 2.2.1.4>	Annorum necnon inmensa peragit curricula,
<godesc_sax. carm. 2.2.1.5>	Momenta volvens alterna per aetatum milia.
<godesc_sax. carm. 2.2.1.6>	Vectus aureo figmento, et curru quadriiugo,
<godesc_sax. carm. 2.2.1.7>	Lucidus in poli centro corporali radio,
<godesc_sax. carm. 2.2.1.8>	Via regia libratim per menses duodecim
<godesc_sax. carm. 2.2.1.9>	Horas fingit, dies agit, oritur et occidit,
<godesc_sax. carm. 2.2.1.10>	Bisque secat zodiacum, binis aequinoctium
<godesc_sax. carm. 2.2.1.11>	Tangens punctis quadruplatum reddit emisferium.
<godesc_sax. carm. 2.2.1.12>	Hominis sunt ista, deus, ordinata dotibus,
<godesc_sax. carm. 2.2.1.13>	Qui fungit vita diebus pariter et noctibus;
<godesc_sax. carm. 2.2.1.14>	Iussus, quatuor ditatus te duce virtutibus
<godesc_sax. carm. 2.2.1.15>	Bina pulsat caelum luce: intellectu, opere.
<godesc_sax. carm. 2.2.1.16>	Ergo, creator aeterne, pater potentissime,
<godesc_sax. carm. 2.2.1.17>	Qui per filium tam magnam construxisti machinam
<godesc_sax. carm. 2.2.1.18>	Atque hominem qui tuam condis ad imaginem
<godesc_sax. carm. 2.2.1.19>	Quique nobis pignus sanctum dedisti paraclitum,
<godesc_sax. carm. 2.2.1.20>	Miseris in nostra morte sis volens succurrere,
<godesc_sax. carm. 2.2.1.21>	Quam occasu solis huius anxie recolimus.
<godesc_sax. carm. 2.2.1.22>	Sed in solis magni morte plurimum confidimus.
<godesc_sax. carm. 2.2.1.23>	Da nobis te invenire placatum, piissime,
<godesc_sax. carm. 2.2.1.24>	Cum tibi reddemus flatum singulari vespere,
<godesc_sax. carm. 2.2.1.25>	Qui tempus ad vespertinum post actum diluvium
<godesc_sax. carm. 2.2.1.26>	Oleae misisti ramum, homini presagium:
<godesc_sax. carm. 2.2.1.27>	Nam quando misisti tuum filium carissimum,
<godesc_sax. carm. 2.2.1.28>	Tale tunc nobis et tantum contulisti oleum,
<godesc_sax. carm. 2.2.1.29>	Quod omnes preoccuparet balsamorum guttulas
<godesc_sax. carm. 2.2.1.30>	Et aromatum fraglaret super omnes virgulas.
<godesc_sax. carm. 2.2.1.31>	Ad cuius iam pedes iacet devicta mortalitas,
<godesc_sax. carm. 2.2.1.32>	Cuiusque dono sanatur nostra nunc infirmitas,
<godesc_sax. carm. 2.2.1.33>	Et a quo prostrata morte regnat innortalitas.
<godesc_sax. carm. 2.2.1.34>	Gloria sit deo patri, proli, quin spiritui,
<godesc_sax. carm. 2.2.1.35>	Deo trino necnon uni, paci, vite, lumini,
<godesc_sax. carm. 2.2.1.36>	Nomini nimirum dulci divinoque numini.

<godesc_sax. carm. 2.2.2.1>	Fluxit ille labor magnus, quem diurnum dicimus,
<godesc_sax. carm. 2.2.2.2>	Et redit quietis tempus, quam nocturnam pangimus.
<godesc_sax. carm. 2.2.2.3>	Esto nunc, dies aeterne, custos nobis intimus,
<godesc_sax. carm. 2.2.2.4>	Qui nescis oriri, certe nescis et occumbere.
<godesc_sax. carm. 2.2.2.5>	Tu vita, salus et quies, tu sine labe dies,
<godesc_sax. carm. 2.2.2.6>	Tu lux perennis piorum, fons, origo mentium,
<godesc_sax. carm. 2.2.2.7>	Qui noctem quietis almam tribuis mortalibus,
<godesc_sax. carm. 2.2.2.8>	Noctem, inquam, tenebrarum signatricem providis.
<godesc_sax. carm. 2.2.2.9>	Eo ductu monuisti spatiando noviter,
<godesc_sax. carm. 2.2.2.10>	Illam quod divisionem disceremus gnaviter
<godesc_sax. carm. 2.2.2.11>	Principalem, quam tulisti luce atque tenebris,
<godesc_sax. carm. 2.2.2.12>	Lucem probans esse bonam cunctisque perutilem
<godesc_sax. carm. 2.2.2.13>	Providenter tenebrarum dirempta caligine,
<godesc_sax. carm. 2.2.2.14>	Ubi lancem posuisti geminam iuditii,
<godesc_sax. carm. 2.2.2.15>	Cum lex coepit exarari Moysi temporibus,
<godesc_sax. carm. 2.2.2.16>	Existens tuis deductor ad promissam patriam
<godesc_sax. carm. 2.2.2.17>	Die nubis sub columna, nocte sub flammivoma.
<godesc_sax. carm. 2.2.2.18>	Ergo, Christe, tenebrosa tolle nobis opera
<godesc_sax. carm. 2.2.2.19>	Sisque nobis nube mitis, non igne terribilis,
<godesc_sax. carm. 2.2.2.20>	Ut in te nunc aeternumque possimus quiescere.
<godesc_sax. carm. 2.2.2.21>	Gloria, laus, honor patri, proli ac spiritui
<godesc_sax. carm. 2.2.2.22>	Ex ambobus procedenti ante orsa seculi,
<godesc_sax. carm. 2.2.2.23>	Trinitati lux perenni, unitati perpeti.

<godesc_sax. carm. 2.2.3.1>	Galli cantu mediante noctis iam caliginem
<godesc_sax. carm. 2.2.3.2>	Et profundae noctis atram levante formidinem
<godesc_sax. carm. 2.2.3.3>	Te, deus alme, rogamus supplicesque poscimus,
<godesc_sax. carm. 2.2.3.4>	Ut a nobis tollas pie chaos confusibile
<godesc_sax. carm. 2.2.3.5>	Erebique chasma pellas, mortis antra conteras.
<godesc_sax. carm. 2.2.3.6>	Ad hoc nam venisti clemens a paternis sedibus,
<godesc_sax. carm. 2.2.3.7>	Vigil, potens, lux perennis atque custos maximus,
<godesc_sax. carm. 2.2.3.8>	Dum tenerent simul cuncta medium silentium
<godesc_sax. carm. 2.2.3.9>	Redderent necnon mortalem meritis effigiem,
<godesc_sax. carm. 2.2.3.10>	Quo nos excitares, Christe, de somno malitiae
<godesc_sax. carm. 2.2.3.11>	Atque gratis liberares nocturno de carcere
<godesc_sax. carm. 2.2.3.12>	Redderesque nobis lucem, vitae semper comitem.
<godesc_sax. carm. 2.2.3.13>	Namque nox signat adversa mortis et pericula
<godesc_sax. carm. 2.2.3.14>	Tartarique Phlegetonta pingit, antra tristia.
<godesc_sax. carm. 2.2.3.15>	Contra quae venisti tandem, qui formasti hominem,
<godesc_sax. carm. 2.2.3.16>	Lux aeterna, lumen potens, dies indeficiens,
<godesc_sax. carm. 2.2.3.17>	Debellator atre noctis, reparator luminis
<godesc_sax. carm. 2.2.3.18>	Destructorque tenebrarum, inlustrator mentium,
<godesc_sax. carm. 2.2.3.19>	Quo nascente suscitamur, quo vocante surgimus,
<godesc_sax. carm. 2.2.3.20>	Faciente quo beati, quo linquente miseri,
<godesc_sax. carm. 2.2.3.21>	Quo a morte liberati, quo sumus perlucidi,
<godesc_sax. carm. 2.2.3.22>	Quo mortis victores facti, noctis atque seculi.
<godesc_sax. carm. 2.2.3.23>	Ergo nobis, rex aeterne, lucem illam tribue,
<godesc_sax. carm. 2.2.3.24>	Quae nulla fuscatur nocte, solo gaudens lumine.
<godesc_sax. carm. 2.2.3.25>	Gloria sit deo patri, <proli, quin spiritui,
<godesc_sax. carm. 2.2.3.26>	Deo trino necnon uni, paci, vite, lumini,
<godesc_sax. carm. 2.2.3.27>	Nomini nimirum dulci divinoque numini>.

<godesc_sax. carm. 2.2.4.1>	Adest tempus matutinum, dulce gallicinium,
<godesc_sax. carm. 2.2.4.2>	Quo morte perempta redit salvator ab inferis,
<godesc_sax. carm. 2.2.4.3>	Ille blandus et tremendus, mitis et terribilis,
<godesc_sax. carm. 2.2.4.4>	Qui crucis in ara pie nostrum flevit vespere
<godesc_sax. carm. 2.2.4.5>	Et patri conciliavit toto fissus corpore,
<godesc_sax. carm. 2.2.4.6>	Se pro nobis offerendo hostiam placabilem,
<godesc_sax. carm. 2.2.4.7>	Holocaustum singulare, victimam mirabilem,
<godesc_sax. carm. 2.2.4.8>	Mire multum libra pensum, dulce sacrificium.
<godesc_sax. carm. 2.2.4.9>	Hinc manarunt sacramenta, quis constat ecclesia:
<godesc_sax. carm. 2.2.4.10>	Sanguis, aqua, vita nostra, mistica redemptio,
<godesc_sax. carm. 2.2.4.11>	Pax inormis et dulcedo, lucida purgatio.
<godesc_sax. carm. 2.2.4.12>	Sicque restat sepultura, qua quiescunt mortui,
<godesc_sax. carm. 2.2.4.13>	Quam providit et quadrato protulit senario
<godesc_sax. carm. 2.2.4.14>	Occurrens nobis per simplum et proturbans geminum.
<godesc_sax. carm. 2.2.4.15>	His ita surrexit Christus, blandus et fulgoreus,
<godesc_sax. carm. 2.2.4.16>	Quod docebat ad sepulchrum iuste sedens angelus,
<godesc_sax. carm. 2.2.4.17>	Qualis est electis Christus, qualis peccatoribus.
<godesc_sax. carm. 2.2.4.18>	Ergo te precamur, deus fortis et omnipotens,
<godesc_sax. carm. 2.2.4.19>	Lux aeterna, mane nostrum lumenque perpetuum,
<godesc_sax. carm. 2.2.4.20>	Vota nostra matutina digneris respicere,
<godesc_sax. carm. 2.2.4.21>	Nostros dies tua pace placeat disponere;
<godesc_sax. carm. 2.2.4.22>	Salves nos vigil, aeternus a noctis operibus,
<godesc_sax. carm. 2.2.4.23>	Dimittas peccata nostra, parcas facinoribus,
<godesc_sax. carm. 2.2.4.24>	Facias nos crucifixos viciosis actibus
<godesc_sax. carm. 2.2.4.25>	Atque tibi consepultos quadratis muneribus,
<godesc_sax. carm. 2.2.4.26>	Ut, cum dies repentina tremendi iuditii
<godesc_sax. carm. 2.2.4.27>	Coeperit clarere cunctis spetie terribilis
<godesc_sax. carm. 2.2.4.28>	Et tubae clangor audiri, qua resurgent mortui,
<godesc_sax. carm. 2.2.4.29>	Nos cognoscere digneris tuos esse proprios,
<godesc_sax. carm. 2.2.4.30>	Immutatos, incorruptos pariterque lucidos,
<godesc_sax. carm. 2.2.4.31>	Ac tales digneris parti deputare dextere.
<godesc_sax. carm. 2.2.4.32>	Hisque votis simul iunge, deus clementissime,
<godesc_sax. carm. 2.2.4.33>	Hunc diem sine peccato tribuas transigere,
<godesc_sax. carm. 2.2.4.34>	Opem miseris instanter da misericorditer,
<godesc_sax. carm. 2.2.4.35>	Quo tibi possimus, deus, adherere iugiter,
<godesc_sax. carm. 2.2.4.36>	Et tibi placere semper concede salubriter.
<godesc_sax. carm. 2.2.4.37>	Gloria sit deo nostro, patri potentissimo,
<godesc_sax. carm. 2.2.4.38>	Proli magne atque sancto flamini paraclito,
<godesc_sax. carm. 2.2.4.39>	Quorum est una maiestas per aeterna secula.

<godesc_sax. carm. 2.2.5.1>	Audi laudes horae primae, deus clementissime,
<godesc_sax. carm. 2.2.5.2>	Quas tibi fundit devote necnon fidelissime
<godesc_sax. carm. 2.2.5.3>	Grex pusillus ac misellus, humilis et modicus.
<godesc_sax. carm. 2.2.5.4>	Namque tu es magnus sator vitis et agricola,
<godesc_sax. carm. 2.2.5.5>	Non confuse nec divise tu pater familias
<godesc_sax. carm. 2.2.5.6>	Operarios conducens electam in vineam,
<godesc_sax. carm. 2.2.5.7>	Quo existi primo mane Abel sacrificio;
<godesc_sax. carm. 2.2.5.8>	Tertia progressus inde Noe archam velitans;
<godesc_sax. carm. 2.2.5.9>	Sexta pronotans et nona Abraham et Moysen,
<godesc_sax. carm. 2.2.5.10>	Donec tandem tu venisti consecrans undecimam.
<godesc_sax. carm. 2.2.5.11>	Hinc primum vivendi modum docens naturaliter,
<godesc_sax. carm. 2.2.5.12>	Alterum per datam legem statuis legaliter
<godesc_sax. carm. 2.2.5.13>	Sicque gradibus ascensis iubes spiritaliter
<godesc_sax. carm. 2.2.5.14>	Vivere, sic operari mistica in vinea.
<godesc_sax. carm. 2.2.5.15>	Unde fiunt iure primi, qui erant novissimi:
<godesc_sax. carm. 2.2.5.16>	Spiritalis namque vita animalem iudicat
<godesc_sax. carm. 2.2.5.17>	Et procedens aequa lance iam carnalem reprobat.
<godesc_sax. carm. 2.2.5.18>	Ergo, deus pie clemens rexque praestantissime,
<godesc_sax. carm. 2.2.5.19>	Nostram vineam moralem digneris excolere
<godesc_sax. carm. 2.2.5.20>	Atque vitam puerilem misertus attollere
<godesc_sax. carm. 2.2.5.21>	Ac primeve iuventutis flosculos erigere,
<godesc_sax. carm. 2.2.5.22>	Totum robur iuvenile miseranter regere
<godesc_sax. carm. 2.2.5.23>	Ac corpus et cor senile pie iam invisere
<godesc_sax. carm. 2.2.5.24>	Et facta divisione corporis et animae
<godesc_sax. carm. 2.2.5.25>	In tuas sedes beatas dignanter recipere.
<godesc_sax. carm. 2.2.5.26>	Atque ista modo primis ostendas auspitiis.
<godesc_sax. carm. 2.2.5.27>	Hunc diem sine peccato dona nos transigere
<godesc_sax. carm. 2.2.5.28>	Et, donec te videamus, hos dies disponere

<godesc_sax. carm. 2.2.6.1>	Hora tertia qui missus advenisti celitus,
<godesc_sax. carm. 2.2.6.2>	Nunc, deus, ad nos benignus veni, sancte spiritus.
<godesc_sax. carm. 2.2.6.3>	Qui pariliter es pius ut pater et filius,
<godesc_sax. carm. 2.2.6.4>	Exue nos universis, precor, a flagiciis
<godesc_sax. carm. 2.2.6.5>	Facinoribus et cunctis omnibusque vitiis
<godesc_sax. carm. 2.2.6.6>	Indueque te nos gratia indignos ut perspicis.
<godesc_sax. carm. 2.2.6.7>	Nam fovebas universam mundi novi fabricam
<godesc_sax. carm. 2.2.6.8>	Animabas atque cunctam creaturae machinam,
<godesc_sax. carm. 2.2.6.9>	Ostendens multiplicandam septiformem gratiam.
<godesc_sax. carm. 2.2.6.10>	Unde te rogamus, alme spiritus paraclite,
<godesc_sax. carm. 2.2.6.11>	Quatinus digneris ope famulos invisere
<godesc_sax. carm. 2.2.6.12>	Nosque tuos, benedicte, servulos efficere,
<godesc_sax. carm. 2.2.6.13>	Ut possimus in aeternum habere propitium
<godesc_sax. carm. 2.2.6.14>	Te et patrem sempiternum filiumque maximum,
<godesc_sax. carm. 2.2.6.15>	Quorum est una potestas et communis caritas,
<godesc_sax. carm. 2.2.6.16>	Ineffabilis maiestas, infinita bonitas,
<godesc_sax. carm. 2.2.6.17>	Admirabilis facultas et invicta pietas,
<godesc_sax. carm. 2.2.6.18>	Inexplebilis voluptas, perpes inmortalitas,
<godesc_sax. carm. 2.2.6.19>	Honor, virtus atque regnum, decus et imperium,
<godesc_sax. carm. 2.2.6.20>	Iuge sceptrum et tropheum simulque tripudium.
<godesc_sax. carm. 2.2.6.21>	Gloria sit deo patri, proli, quin spiritui,
<godesc_sax. carm. 2.2.6.22>	Deo trino necnon uni, paci, vite, lumini,
<godesc_sax. carm. 2.2.6.23>	Nomini nimirum dulci divinoque numini.

<godesc_sax. carm. 2.2.7.1>	Hora sexta crucifixus summi patris unicus,
<godesc_sax. carm. 2.2.7.2>	Qui tuis aeterna salus, perpetim propitius
<godesc_sax. carm. 2.2.7.3>	Nostros deleas excessus et peccata, quaesumus,
<godesc_sax. carm. 2.2.7.4>	Et a nobis pelle tetras, lux aeterna, tenebras,
<godesc_sax. carm. 2.2.7.5>	Quas Iudei perpendendas non sensere mysticas
<godesc_sax. carm. 2.2.7.6>	Neque suas tenebrosas agnoverunt maculas,
<godesc_sax. carm. 2.2.7.7>	Caecati profunda nocte corde, ore, opere.
<godesc_sax. carm. 2.2.7.8>	Unde sunt gavisi multum tanto de facinore,
<godesc_sax. carm. 2.2.7.9>	Accensi nefanda nece facibus invidiae.
<godesc_sax. carm. 2.2.7.10>	Sed tu, splendor, alme deus, tuis sis fidelibus
<godesc_sax. carm. 2.2.7.11>	Multum clemens et benignus atque prestantissimus,
<godesc_sax. carm. 2.2.7.12>	Nostra semper dona nobis peccata deplangere
<godesc_sax. carm. 2.2.7.13>	Maculasque iuventutis lacrimis diluere,
<godesc_sax. carm. 2.2.7.14>	Bonis iugiter instare, mala vero fugere
<godesc_sax. carm. 2.2.7.15>	Gratia semperque tua caelibes existere,
<godesc_sax. carm. 2.2.7.16>	Quo perennes tibi laudes valeamus dicere,
<godesc_sax. carm. 2.2.7.17>	Ex te per te in te quoque hinc possimus vivere
<godesc_sax. carm. 2.2.7.18>	Teque, vitam sempiternam, flamine cognoscere
<godesc_sax. carm. 2.2.7.19>	Necnon ipso debriati te semper diligere.
<godesc_sax. carm. 2.2.7.20>	Hic "Amen" subdo libenter dulci modulamine.
<godesc_sax. carm. 2.2.7.21>	Gloria, laus, honor patri, proli ac spiritui
<godesc_sax. carm. 2.2.7.22>	Ex ambobus procedenti ante orsa seculi,
<godesc_sax. carm. 2.2.7.23>	Trinitati lux perenni, unitati perpeti.

<godesc_sax. carm. 2.2.8.1>	Hora nona qui potenter emisisti spiritum
<godesc_sax. carm. 2.2.8.2>	Et nobis vite perennis contulisti premium
<godesc_sax. carm. 2.2.8.3>	Providaque pensum libra consecrasti precium,
<godesc_sax. carm. 2.2.8.4>	Nostrae mortis infernale penetrando baratrum
<godesc_sax. carm. 2.2.8.5>	Lux ad inferos cessisti, diem fundens tenebris,
<godesc_sax. carm. 2.2.8.6>	Ubi tuis adsignasti vestimenta nivea,
<godesc_sax. carm. 2.2.8.7>	Reprobos multasti poena me<r>ito fulgorea.
<godesc_sax. carm. 2.2.8.8>	Hinc timentes et sperantes te precamur plurima:
<godesc_sax. carm. 2.2.8.9>	A nobis aeterne mortis depellas formidinem
<godesc_sax. carm. 2.2.8.10>	Et tuis profunde noctis auferes caliginem
<godesc_sax. carm. 2.2.8.11>	Atque eos tuam transfer vite ad dulcedinem.
<godesc_sax. carm. 2.2.8.12>	Tu es veste candidatus, aspectu fulmineus,
<godesc_sax. carm. 2.2.8.13>	Tu es blandus et amandus, mitis et terribilis,
<godesc_sax. carm. 2.2.8.14>	Tu es pulcher et dilectus ac desiderabilis,
<godesc_sax. carm. 2.2.8.15>	Solus vere inmortalis et incommutabilis,
<godesc_sax. carm. 2.2.8.16>	Tu sanctus et admirandus, idem: rex et dominus.
<godesc_sax. carm. 2.2.8.17>	Purga nos multum squalentes et peccatis sordidos,
<godesc_sax. carm. 2.2.8.18>	Fac nos mente luminosos, corpore perlucidos,
<godesc_sax. carm. 2.2.8.19>	Ut tandem corpus exutos recognoscas candidos.
<godesc_sax. carm. 2.2.8.20>	Hic Fiat Amenque subdo, votis iungens modulos.
<godesc_sax. carm. 2.2.8.21>	Gloria sit deo patri, <proli, quin spiritui,
<godesc_sax. carm. 2.2.8.22>	Deo trino necnon uni, paci, vite, lumini,
<godesc_sax. carm. 2.2.8.23>	Nomini nimirum dulci divinoque numini>.

<godesc_sax. carm. 2.3.1>	...
<godesc_sax. carm. 2.3.2>	Heu, valeo, omnigenum quia pondere flagitiorum
<godesc_sax. carm. 2.3.3>	Me scio depressum; hinc vereor, rex splendide, multum,
<godesc_sax. carm. 2.3.4>	Cum mihi lamentum potius quam carmina laudum
<godesc_sax. carm. 2.3.5>	Competat et agnum pro carmine fundere planctum.
<godesc_sax. carm. 2.3.6>	At tu pendentem crucis et tormenta luentem,
<godesc_sax. carm. 2.3.7>	Protulit ut laudem, exaudisti, sancte, latronem
<godesc_sax. carm. 2.3.8>	Fundentique precem largitus es ipse salutem
<godesc_sax. carm. 2.3.9>	Et sibi caelestem tribuisti cernere lucem:
<godesc_sax. carm. 2.3.10>	Sic quoque nunc famulum dignare audire misellum
<godesc_sax. carm. 2.3.11>	Quin et vota precum pariter cum carmine laudum
<godesc_sax. carm. 2.3.12>	Iam, precor, exaudi, qui nullum foeda fatenti
<godesc_sax. carm. 2.3.13>	Vulnera nescisti celeri pietate mederi,
<godesc_sax. carm. 2.3.14>	Infaustoque mihi citius succurre petenti
<godesc_sax. carm. 2.3.15>	Atque medere mei languoribus, obsecro, morbi,
<godesc_sax. carm. 2.3.16>	Qui licet ante tibi sunt, o deus inclite, noti,
<godesc_sax. carm. 2.3.17>	Hos tamen ipse humili iamiam volo corde fateri.
<godesc_sax. carm. 2.3.18>	Sed cum sint nimii nequeantque ex ordine pandi,
<godesc_sax. carm. 2.3.19>	Hos idcirco brevi perstringam cuncta scienti.
<godesc_sax. carm. 2.3.20>	...

<godesc_sax. carm. 2.4.1.1>	O deitas, vigila, quae trina vocaris et una
<godesc_sax. carm. 2.4.1.2>	Crederis, assereris, cognosceris atque probaris,
<godesc_sax. carm. 2.4.1.3>	Auxiliare tuis, ut egemus, ad omnia servis.
<godesc_sax. carm. 2.4.2.1>	Qui respondet "Amen", Christi pertingat ad agmen.
<godesc_sax. carm. 2.4.3.1>	Inest quibus caritas, ipsi<s> placet veritas.
<godesc_sax. carm. 2.4.3.2>	Hortor ergo fervidas, immo flammantissimas
<godesc_sax. carm. 2.4.3.3>	Quin et frequentissimas agant deo gratias.
<godesc_sax. carm. 2.4.4.1>	Christe, meam puppim rege, quaeso, velut regis olim,
<godesc_sax. carm. 2.4.4.2>	Ne ruat in Syrtim vel in atram forte Carybdim.
<godesc_sax. carm. 2.4.4.3>	Rector es omnipotens et rex in saecula clemens.
<godesc_sax. carm. 2.4.4.4>	Ergo, deus noster, rege nos ac protege semper.
<godesc_sax. carm. 2.4.5.1>	Subdo libenter "Amen" et termino sic modulamen;
<godesc_sax. carm. 2.4.5.2>	Ut claudo carmen, subdo libenter "Amen".
<godesc_sax. carm. 2.4.6.1>	Omnipotens dominus tibi sit deus ipse benignus.
<godesc_sax. carm. 2.4.7.1>	Rex regum aeternam Christus donet tibi vitam.
<godesc_sax. carm. 2.4.8.1>	Est male caecus amor proprii rumoris <ad>auctor.
<godesc_sax. carm. 2.4.9.1>	Effugiat procul "et", chorus hic id caelicus horret.	