<prud. ditto. 1> EVA columba fuit tunc candida; nigra deinde
<prud. ditto. 2> facta per anguinum malesuada fraude venenum
<prud. ditto. 3> tinxit et innocuum maculis sordentibus Adam;
<prud. ditto. 4> dat nudis ficulna draco mox tegmina victor.
<prud. ditto. 5> Fratrum sacra Deus nutu distante duorum 
<prud. ditto. 6> aestimat accipiens viva et terrena refutans.
<prud. ditto. 7> rusticus invidia pastorem sternit: in Abel
<prud. ditto. 8> forma animae exprimitur, caro nostra in munere Cain.
<prud. ditto. 9> Nuntia diluvii iam decrescentis ad arcam
<prud. ditto. 10> ore columba refert ramum viridantis olivae. 
<prud. ditto. 11> corvus enim ingluvie per foeda cadavera captus
<prud. ditto. 12> haeserat; illa datae revehit nova gaudia pacis.
<prud. ditto. 13> Hospitium hoc Domini est, ilex ubi frondea Mambrae
<prud. ditto. 14> armentale senis protexit culmen; in ista
<prud. ditto. 15> risit Sarra casa subolis sibi gaudia sera 
<prud. ditto. 16> ferri et decrepitum sic credere posse maritum.
<prud. ditto. 17> Abraham mercatus agrum, cui conderet ossa
<prud. ditto. 18> coniugis, in terris quoniam peregrina moratur
<prud. ditto. 19> iustitia atque fides: hoc illi milibus emptum
<prud. ditto. 20> spelaeum, sanctae requies ubi parta favillae est. 
<prud. ditto. 21> Bis septem spicae, vaccae totidem Pharaoni
<prud. ditto. 22> per somnum visae portendunt dispare forma
<prud. ditto. 23> uberis atque famis duo per septennia tempus
<prud. ditto. 24> instare; hoc solvit patriarcha interprete Christo.
<prud. ditto. 25> venditus insidiis fratrum puer ipse vicissim 
<prud. ditto. 26> cratera in farris sacco clam praecipit abdi,
<prud. ditto. 27> utque reos furti Ioseph tenet, auctio fallax
<prud. ditto. 28> proditur, agnoscunt fratrem veniaque pudescunt.
<prud. ditto. 29> Sentibus involitans Deus igneus ore corusco
<prud. ditto. 30> conpellat iuvenem, pecoris tunc forte magistrum. 
<prud. ditto. 31> ille capit iussus virgam; fit vipera virga.
<prud. ditto. 32> solvit vincla pedum; properat Pharaonis ad arcem.
<prud. ditto. 33> Tutus agit vir iustus iter vel per mare magnum,
<prud. ditto. 34> ecce Dei famulis scissim freta rubra dehiscunt,
<prud. ditto. 35> cum peccatores rabidos eadem freta mergant. 
<prud. ditto. 36> obruitur Pharao, patuit via libera Moysi.
<prud. ditto. 37> Fumat montis apex divinis ignibus, in quo
<prud. ditto. 38> scripta decem verbis saxorum pagina Moysi
<prud. ditto. 39> traditur; ille suos suscepta lege revisit,
<prud. ditto. 40> forma sed his vituli solus deus et deus aurum. 
<prud. ditto. 41> Panibus angelicis albent tentoria patrum,
<prud. ditto. 42> certa fides facti: tenet urceus aureus exim
<prud. ditto. 43> servatum manna; ingratis venit altera nubes
<prud. ditto. 44> atque avidos carnis saturat congesta coturnix.
<prud. ditto. 45> Fervebat via sicca heremi serpentibus atris, 
<prud. ditto. 46> iamque venenati per vulnera livida morsus
<prud. ditto. 47> carpebant populum, sed prudens aere politum
<prud. ditto. 48> dux cruce suspendit, qui virus temperet, anguem.
<prud. ditto. 49> Aspera gustatu populo sitiente lacuna
<prud. ditto. 50> tristificos latices stagnanti felle tenebat. 
<prud. ditto. 51> Moyses sanctus ait: lignum date, gurgitem in istum
<prud. ditto. 52> conicite, in dulcem vertentur amara saporem.
<prud. ditto. 53> Devenere viri Moysi duce, sex ubi fontes
<prud. ditto. 54> et sex forte alii vitreo de rore rigabant
<prud. ditto. 55> septenas decies palmas; qui mysticus Aelim 
<prud. ditto. 56> lucus apostolicum numerum libris quoque pinxit.
<prud. ditto. 57> In fontem rcfluo Iordanis gurgite fertur,
<prud. ditto. 58> dum calcanda Dei populis vada sicca relinquit;
<prud. ditto. 59> testes bis seni lapides, quos flumine in ipso
<prud. ditto. 60> constituere patres in formam discipulorum. 
<prud. ditto. 61> Procubuit Iericho, sola stant atria Raab.
<prud. ditto. 62> hospita sanctorum meretrix (tanta est fidei vis)
<prud. ditto. 63> incolumi secura domo spectabile coccum
<prud. ditto. 64> ignibus adversis in signum sanguinis offert.
<prud. ditto. 65> Invictum virtute comae leo frangere Samson 
<prud. ditto. 66> adgreditur; necat ille feram, sed ab ore leonis
<prud. ditto. 67> mella fluunt; maxilla asini fontem vomit ultro:
<prud. ditto. 68> stultitia exundat lymphis, dulcedine virtus.
<prud. ditto. 69> Ter centum vulpes Samson capit, ignibus armat,
<prud. ditto. 70> pone faces caudis circumligat, in sata mittit 
<prud. ditto. 71> allophylum segetesque cremat: sic callida vulpes
<prud. ditto. 72> nunc heresis flammas vitiorum spargit in agros.
<prud. ditto. 73> David parvus erat, fratrum ultimus, et modo Iesse
<prud. ditto. 74> cura gregis, citharam formans ad ovile paternum,
<prud. ditto. 75> inde ad delicias regis; mox horrida bella 
<prud. ditto. 76> conserit et funda sternit stridente Golian.
<prud. ditto. 77> Regia mirifici fulgent insignia David,
<prud. ditto. 78> sceptrum, oleum, cornu, diadema et purpura et ara.
<prud. ditto. 79> omnia conveniunt Christo, chlamys atque corona,
<prud. ditto. 80> virga potestatis, cornu crucis, altar, olivum. 
<prud. ditto. 81> Aedificat templum Sapientia per Solomonis
<prud. ditto. 82> obsequium; regina austri grave congerit aurum,
<prud. ditto. 83> tempus adest quo templum hominis sub pectore Christus
<prud. ditto. 84> aedificet, quod Graia colant, quod barbara ditent.
<prud. ditto. 85> Forte prophetarum nati dum ligna reddunt 
<prud. ditto. 86> fluminis in ripa, cecidit discussa bipennis.
<prud. ditto. 87> gurgite submersum est ferrum, sed mox leve lignum
<prud. ditto. 88> iniectum stagnis ferrum revocabile fecit.
<prud. ditto. 89> Gens Hebraeorum peccamine capta frequenti
<prud. ditto. 90> fleverat exilium dirae Babylonis ad amnes; 
<prud. ditto. 91> tum patrios cantare modos praecepta recusat
<prud. ditto. 92> organaque in ramis salicis suspendit amarae.
<prud. ditto. 93> Hic bonus Ezechias meruit ter quinque per annos
<prud. ditto. 94> praescriptum proferre diem legemque obeundi
<prud. ditto. 95> tendere, quod gradibus quos vespera texerat umbra 
<prud. ditto. 96> lumine perfusis docuit sol versus in ortum.
<prud. ditto. 97> Adventante Deo descendit nuntius alto
<prud. ditto. 98> Gabriel Patris ex solio sedemque repente
<prud. ditto. 99> intrat virgineam. Sanctus te Spiritus, inquit, 
<prud. ditto. 100> inplebit, Maria, Christum paries, sacra virgo.
<prud. ditto. 101> Sancta Bethlem caput est orbis quae protulit Iesum,
<prud. ditto. 102> orbis principium, caput ipsum principiorum.
<prud. ditto. 103> urbs hominem Christum genuit, qui Christus agebat
<prud. ditto. 104> ante Deus quam sol fieret, quam lucifer esset.
<prud. ditto. 105> Hic pretiosa Magi sub virginis ubere Christo 
<prud. ditto. 106> dona ferunt puero myrrhaeque et turis et auri.
<prud. ditto. 107> miratur genetrix tot casti ventris honores,
<prud. ditto. 108> seque Deum genuisse hominem, Regem quoque summum.
<prud. ditto. 109> Pervigiles pastorum oculos vis luminis inplet
<prud. ditto. 110> angelici natum celebrans de virgine Christum. 
<prud. ditto. 111> inveniunt tectum pannis; praesepe iacenti
<prud. ditto. 112> cuna erat; exultant alacres et numen adorant.
<prud. ditto. 113> Inpius innumeris infantum caedibus hostis
<prud. ditto. 114> perfurit Herodes, dum Christum quaerit in illis,
<prud. ditto. 115> fumant lacteolo parvorum sanguine cunae 
<prud. ditto. 116> vulneribusque madent calidis pia pectora matrum.
<prud. ditto. 117> Perfundit fluvio pastus Baptista locustis
<prud. ditto. 118> silvarumque favis et amictus veste cameli;
<prud. ditto. 119> tinxerat et Christum, sed Spiritus aethere missus
<prud. ditto. 120> testatur tinctum qui tinctis crimina donet. 
<prud. ditto. 121> Excidio templi veteris stat pinna superstes;
<prud. ditto. 122> structus enim lapide ex illo manet angulus usque
<prud. ditto. 123> in saeclum saecli, quem sprerunt aedificantes;
<prud. ditto. 124> nunc caput est templi et lapidum conpago novorum.
<prud. ditto. 125> Foedera coniugii celebrabant auspice coetu 
<prud. ditto. 126> forte Galilei; iam derant vina ministris;
<prud. ditto. 127> Christus vasa iubet properanter aquaria lymphis
<prud. ditto. 128> inpleri; inde meri veteris defenditur unda.
<prud. ditto. 129> morborum medicina latex, quem spiritus horis
<prud. ditto. 130> eructat variis fusum ratione latenti; 
<prud. ditto. 131> Siloam vocitant, sputis ubi conlita caeci
<prud. ditto. 132> lumina Salvator iussit de fonte lavari.
<prud. ditto. 133> Praemia saltatrix poscit funebria virgo
<prud. ditto. 134> Iohannis caput, abscisum quod lance reportet
<prud. ditto. 135> incestae ad gremium matris; fert regia donum 
<prud. ditto. 136> psaltria respersis manibus de sanguine iusto.
<prud. ditto. 137> It mare per medium Dominus fluctusque liquentes
<prud. ditto. 138> calce terens iubet instabili descendere cumba
<prud. ditto. 139> discipulum, sed mortalis trepidatio plantas
<prud. ditto. 140> mergit; at ille manum regit et vestigia firmat. 
<prud. ditto. 141> Vincla sepulcrali sub carcere ferrea daemon
<prud. ditto. 142> fregerat: erumpit pedibusque advolvitur Iesu.
<prud. ditto. 143> ast hominem Dominus sibi vindicat et iubet hostem
<prud. ditto. 144> porcorum furiare greges ac per freta mergi.
<prud. ditto. 145> Quinque Deus panes fregit piscesque gemellos,
<prud. ditto. 146> his hominum large saturavit milia quinque. 
<prud. ditto. 147> inplentur nimio micarum fragmine corbes
<prud. ditto. 148> bis seni, aeternae tanta est opulentia mensae.
<prud. ditto. 149> Conscius insignis facti locus in Bethania
<prud. ditto. 150> vidit ab inferna te, Lazare, sede reversum. 
<prud. ditto. 151> apparet scissum fractis foribus monumentum,
<prud. ditto. 152> unde putrescentis redierunt membra sepulti.
<prud. ditto. 153> Campus Acheldemach sceleris mercede nefandi
<prud. ditto. 154> venditus exequias recipit tumulosus humandas.
<prud. ditto. 155> sanguinis hoc pretium est Christi. Iuda eminus artat 
<prud. ditto. 156> infelix collum laqueo pro crimine tanto.
<prud. ditto. 157> Inpia blasphemi cecidit domus ecce Caiphae,
<prud. ditto. 158> in qua pulsata est alapis facies sacra Christi,
<prud. ditto. 159> hic peccatores manet exitus, obruta quorum
<prud. ditto. 160> vita ruinosis tumulis sine fine iacebit. 
<prud. ditto. 161> vinctus in his Dominus stetit aedibus, atque columnae
<prud. ditto. 162> adnexus tergum dedit ut servile flagellis.
<prud. ditto. 163> perstat adhuc templumque gerit veneranda columna,
<prud. ditto. 164> nosque docet cunctis inmunes vivere flagris.
<prud. ditto. 165> Traiectus per utrumque latus laticem atque cruorem 
<prud. ditto. 166> Christus agit: sanguis victoria, lympha lavacrum est.
<prud. ditto. 167> tunc duo discordant crucibus hinc inde latrones
<prud. ditto. 168> contiguis: negat ille Deum, fert iste coronam.
<prud. ditto. 169> Christum non tenuit saxum, non claustra sepulcri;
<prud. ditto. 170> mors illi devicta iacet, calcavit abyssum. 
<prud. ditto. 171> sanctorum populus superas simul ivit ad oras;
<prud. ditto. 172> seque dedit multis tactuque oculisque probandum.
<prud. ditto. 173> Montis oliviferi Christus de vertice sursum
<prud. ditto. 174> ad Patrem rediit signans vestigia pacis,
<prud. ditto. 175> frondibus aeternis praepinguis liquitur umor, 
<prud. ditto. 176> qui probat infusum terris de chrismate donum.
<prud. ditto. 177> Primus init Stephanus mercedem sanguinis imbri
<prud. ditto. 178> adflictus lapidum; Christum tamen ille cruentus
<prud. ditto. 179> inter saxa rogat ne sit lapidatio fraudi
<prud. ditto. 180> hostibus, o primae pietas miranda coronae! 
<prud. ditto. 181> Porta manet templi, Speciosam quam vocitarunt,
<prud. ditto. 182> egregium Solomonis opus; sed maius in illa
<prud. ditto. 183> Christi opus emicuit; nam claudus surgere iussus
<prud. ditto. 184> ore Petri stupuit laxatos  currere gressus.
<prud. ditto. 185> Somniat inlapsum Petrus alto ex aethere discum
<prud. ditto. 186> confertum omnigenis animalibus: ille recusat 
<prud. ditto. 187> mandere, sed Dominus iubet omnia munda putare.
<prud. ditto. 188> surgit et inmundas vocat ad mysteria gentes. 
<prud. ditto. 189> Hic lupus ante rapax vestitur vellere molli:
<prud. ditto. 190> Saulus qui fuerat, fit adempto lumine Paulus. 
<prud. ditto. 191> mox recipit visum, fit apostolus ac populorum
<prud. ditto. 192> doctor et ore potens corvos mutare columbis.
<prud. ditto. 193> Bis duodena senum sedes pateris citharisque
<prud. ditto. 194> totque coronarum fulgens insignibus agnum
<prud. ditto. 195> caede cruentatum laudat, qui evolvere librum 
<prud. ditto. 196> et septem potuit signacula pandere solus.
