<audrad. carm. 1.1>	Nobilis ingenii linguam, facunde poeta,
<audrad. carm. 1.2>	Caelitus esse tibi dulci modulamine pandis,
<audrad. carm. 1.3>	Dum flagrans animo virtutum pascua lustras,
<audrad. carm. 1.4>	Dum salientis aquae perfundis lumina rore;
<audrad. carm. 1.5>	Ocius hinc lectae lauri succedis et umbrae:
<audrad. carm. 1.6>	Pallentis hederae nec non et pinguis olivae
<audrad. carm. 1.7>	Dans miro nexam capiti de fonte coronam.
<audrad. carm. 1.8>	Denique, quos dudum sitientis ire per agros
<audrad. carm. 1.9>	Cernebas miseros, studio florente monebas,
<audrad. carm. 1.10>	Ut fontis vitae clarissima cernere templa
<audrad. carm. 1.11>	Irent et votis peterent sibi dona salutis.
<audrad. carm. 1.12>	Me quoque iam dudum, carum quem ducis amicum,
<audrad. carm. 1.13>	Talibus Audradum dictis, Hincmare, monebas:
<audrad. carm. 1.14>	"Ut vivas felix, monitis nunc utere nostris;
<audrad. carm. 1.15>	Rumpe moras cursu properans: quo moenia cernis,
<audrad. carm. 1.16>	Fons ibi de medio sedis diverberat auras;
<audrad. carm. 1.17>	Et mihi largitur vivos haurire sapores
<audrad. carm. 1.18>	Atque tibi faciam praecedens limina pandi".
<audrad. carm. 1.19>	Credulus his equidem dictis festinus amici
<audrad. carm. 1.20>	Explorare locum, cernens sed culmina veni.
<audrad. carm. 1.21>	Sive fides (horret dictu) seu fictio fratris
<audrad. carm. 1.22>	Fama mox facili sancto me clausit ab imbri,
<audrad. carm. 1.23>	Vertex cum subito paret de margine bino
<audrad. carm. 1.24>	Sacratum tereti fontem circumdare saxo:
<audrad. carm. 1.25>	Si foret emensus, septem bis redderet ulnas,
<audrad. carm. 1.26>	Candida septenis species fulgebat in ulnis
<audrad. carm. 1.27>	Ac totidem mixtas nebulis obduxerat Eurus.
<audrad. carm. 1.28>	Illic dum frustra duodenis atteror horis
<audrad. carm. 1.29>	Tuque domi placidis celares tempora ramis,
<audrad. carm. 1.30>	Incusare fidem coepi fallacis amici
<audrad. carm. 1.31>	Nec desunt lacrimae, cur te praecedere sivi.
<audrad. carm. 1.32>	Occiduis quoque surgebant iam partibus umbrae,
<audrad. carm. 1.33>	Vesper et hesperias ornabat lampade terras,
<audrad. carm. 1.34>	Cum fletu victos oculos per moenia volvo
<audrad. carm. 1.35>	Vocibus his dominum, votis iterumque reposcens:
<audrad. carm. 1.36>	"O quicunque loci custos rectorque videris,
<audrad. carm. 1.37>	O dignare sitim misero restinguere tantam".
<audrad. carm. 1.38>	Mox de sede sacra vox est allata per auras:
<audrad. carm. 1.39>	"Sum rerum custos, sum vivi fontis origo;
<audrad. carm. 1.40>	Sed sine vase suos mortalibus abnegat haustus.
<audrad. carm. 1.41>	Sit cui - cognoscas - talis compacta figura:
<audrad. carm. 1.42>	Scilicet ut calamis septenis surgat ab imo,
<audrad. carm. 1.43>	Erigat et summum distinguens ansa cacumen,
<audrad. carm. 1.44>	Ora quidem totidem colli de vertice flagrent".
<audrad. carm. 1.45>	O quam gratisonis celebrabat talia verbis.
<audrad. carm. 1.46>	Demum quid facerem, docuit sermone paterno:
<audrad. carm. 1.47>	"Curre domum manibusque refer, quae mando, miselle.
<audrad. carm. 1.48>	Aut si pauperies te illud non sivit habere,
<audrad. carm. 1.49>	Invida seu furtim rapuit de nocte noverca
<audrad. carm. 1.50>	Aut si nulla domi mansit spes inveniendi:
<audrad. carm. 1.51>	Audi consilium  cur his exureris auris.
<audrad. carm. 1.52>	Huc quidam iuvenis ter nocte dieque frequentat
<audrad. carm. 1.53>	Et scypho nostris libamina fundit in aris:
<audrad. carm. 1.54>	Olli nos nostris dedimus viridentia pratis
<audrad. carm. 1.55>	Tecta, quibus maneat, iussus seu prosit amicis.
<audrad. carm. 1.56>	Cignea iamque sibi cortinis atria girat,
<audrad. carm. 1.57>	Utitur et claris nostro moderamine lymphis,
<audrad. carm. 1.58>	Iam ceu dives amat pictis recubare tapetis.
<audrad. carm. 1.59>	Ocius accelerans illi haec mea dicta referto:
<audrad. carm. 1.60>	- Hospitio sanctam requiem meruisse fideles
<audrad. carm. 1.61>	Sis memor, o iuvenis; nunc et sine fine valeto -.
<audrad. carm. 1.62>	Auribus haec capiat, tectis de vimine textis
<audrad. carm. 1.63>	Temperet atque sitim, somnum sub nocte quietis
<audrad. carm. 1.64>	Sternat et arentes recreet per viscera fibras.
<audrad. carm. 1.65>	Et prima cum luce dies deiecerit umbras,
<audrad. carm. 1.66>	Molliat argillam, primo vel sole tepescat
<audrad. carm. 1.67>	Et nota tornet specie, quam novit abunde:
<audrad. carm. 1.68>	Obducat cera ceramque recondat harena;
<audrad. carm. 1.69>	Innocuos ignes iuxta mox collocet illud;
<audrad. carm. 1.70>	Aequet lance metalla, placet cum pondere librae,
<audrad. carm. 1.71>	Quae commissa sibi meminit, lucrique memor sit,
<audrad. carm. 1.72>	Per quae pollet ovans nostris vernantibus aulis;
<audrad. carm. 1.73>	Ambabus manibus post omnia follibus efflet
<audrad. carm. 1.74>	Et vacuet formam cera repleatque metallo;
<audrad. carm. 1.75>	Post aliquod spatium vas testis exuat assis
<audrad. carm. 1.76>	Effigiemque novam ferro diffumiget unco
<audrad. carm. 1.77>	Concilietque tuis manibus venerabile pignus.
<audrad. carm. 1.78>	Illud huc tecum veniens deferre memento:
<audrad. carm. 1.79>	Hoc libabis aquae fontem salientis ad astra.
<audrad. carm. 1.80>	Insuper et causam reseret, quid vase figurem,
<audrad. carm. 1.81>	Et dubios verbis animos tibi firmet amicis.
<audrad. carm. 1.82>	Interea triplum solvat cum carmine nodum,
<audrad. carm. 1.83>	Quem poterit fusum reserans ornare metallum.
<audrad. carm. 1.84>	Hunc tibi mente locans olli sic pangere mando:
<audrad. carm. 1.85>	"In gemina specie lunae distinguitur orbis:
<audrad. carm. 1.86>	Scilicet obscura claraque fugante tenebras;
<audrad. carm. 1.87>	Luminis et faciem terras dum vertit ad imas,
<audrad. carm. 1.88>	Altera pars caelo tenebris obducta tenetur;
<audrad. carm. 1.89>	Denique bis septem lumen mirabile visu
<audrad. carm. 1.90>	Evomit in terris glomerata fronte diebus"
<audrad. carm. 1.91>	(Nam - mirum dictu - coeunt dum lumina Phebae,
<audrad. carm. 1.92>	Instituere patres nimium sollempnia paschae);
<audrad. carm. 1.93>	Sed, sursum pallens ut primum condere lumen
<audrad. carm. 1.94>	Coeperit et terris nigra vilescere forma,
<audrad. carm. 1.95>	Ter septem numerant, quos non excedere soles
<audrad. carm. 1.96>	Sit, sed in his licitum sanctum sollempne requiri.
<audrad. carm. 1.97>	Quid hic pascha pium, numerus seu luna figurent,
<audrad. carm. 1.98>	Explicet et triplum poterit dissolvere nodum.
<audrad. carm. 1.99>	Hic memor esto: locum iuvenis responsa capessant".
<audrad. carm. 1.100>	"Sum praesens, iuvenis, referens haec ordine iusso."
<audrad. carm. 1.101>	"Iussa refers, agnosco quidem mandata relatis.
<audrad. carm. 1.102>	Immortale decus domino regnumque perenne,
<audrad. carm. 1.103>	Qui mihi dignatur geminas mandare salutes
<audrad. carm. 1.104>	Quique dedit vivo faciem perfundere rivo
<audrad. carm. 1.105>	Vimineasque domus frondenti tegmine cessit,
<audrad. carm. 1.106>	Excipit ac nostri scypho libamina voti:
<audrad. carm. 1.107>	Illius (haud dubium) nobis praecepta tulisti.
<audrad. carm. 1.108>	Da, dilecte, manum mecumque hac nocte quiesce
<audrad. carm. 1.109>	Florentemque domum iam nunc fidissimus intra
<audrad. carm. 1.110>	Atque sedens animum recreato salubribus undis,
<audrad. carm. 1.111>	Utere vel stratis somno sub nocte tapetis;
<audrad. carm. 1.112>	Cetera quaeque refers, Aurora teste facessam".
<audrad. carm. 1.113>	"Non meritis indigna tuis tibi gloria crevit
<audrad. carm. 1.114>	Tanta, bonus hospes; sacro de fonte bibisti:
<audrad. carm. 1.115>	Namque vales doctis aegrum sanare loquelis.
<audrad. carm. 1.116>	En quaesita manus: quovis properemus, amice;
<audrad. carm. 1.117>	Nec fraudabo thorum menbris nec pocula labris.
<audrad. carm. 1.118>	Illius aeternum maneat per secula nomen,
<audrad. carm. 1.119>	Hospitis electi qui me direxit ad aulam.
<audrad. carm. 1.120>	Sed cum tanta tibi virtus laudesque manerent,
<audrad. carm. 1.121>	Miror, cur tantis voluisti subdere poenis
<audrad. carm. 1.122>	Me, qui nil nocui, iuvenem sed semper amavi:
<audrad. carm. 1.123>	Dicere si liceat, placitum culpabo magistri.
<audrad. carm. 1.124>	Nam quondam, placidis caneres cum vocibus odas,
<audrad. carm. 1.125>	Me ceu dilectum mulcebas carmine tali:
<audrad. carm. 1.126>	Consule festinus propriae, dilecte, saluti;
<audrad. carm. 1.127>	Te quoque paulatim praecedens limina pandam;
<audrad. carm. 1.128>	Intra, qua saliens fons vivus verberat astra.
<audrad. carm. 1.129>	Ficta fides placiti rapuit vestigia pacti
<audrad. carm. 1.130>	Condictoque loco veniens incognitus erro.
<audrad. carm. 1.131>	Bisque quaterque vocans Hincmarum vocibus addo:
<audrad. carm. 1.132>	Hauriebant vacuas crebra de voce loquelas
<audrad. carm. 1.133>	Aurae tuque fidem velans responsa negabas,
<audrad. carm. 1.134>	Altitonans donec misit me partibus istis
<audrad. carm. 1.135>	Cunctaque, quae retuli, docuit sermone paterno".
<audrad. carm. 1.136>	"Confortare, precor, violet ne cura quietem;
<audrad. carm. 1.137>	Sit tibi nunc requies spatio sub noctis opacae,
<audrad. carm. 1.138>	Et veniente die dictis responsa parabo".
<audrad. carm. 1.139>	"Pallida Luciferum sequitur iam filia Solis:
<audrad. carm. 1.140>	"O meus Audrade, sospes, sis, somnia linquis".
<audrad. carm. 1.141>	"O venerande nimis, sanum me somnia linquunt.
<audrad. carm. 1.142>	Principio lucis, pacti vel temporis hora
<audrad. carm. 1.143>	Perfice namque, precor, multum laudabilis hospes,
<audrad. carm. 1.144>	Pignus et exponas missum cum carmine nodum".
<audrad. carm. 1.145>	"Incipe nunc mecum, caelestis gratia, carmen
<audrad. carm. 1.146>	Aeterni fontis, scyphi, paschalis et horae.
<audrad. carm. 1.147>	Sit regi domino virtus, laus, gloria semper;
<audrad. carm. 1.148>	Illius et faciem precibus poscamus uterque,
<audrad. carm. 1.149>	Sensibus ut nostris adspiret iussa fateri.
<audrad. carm. 1.150>	Qui tibi differri iussit sua pocula, donec
<audrad. carm. 1.151>	Aeternum fatearis eum credasque colasque.
<audrad. carm. 1.152>	Incipe nunc mecum, caelestis gratia, carmen
<audrad. carm. 1.153>	Aeterni fontis, scyphi, paschalis et horae.
<audrad. carm. 1.154>	Vult etenim sciri, mundi qui tempora ducit,
<audrad. carm. 1.155>	Pontum telluremque polosque creavit et illis
<audrad. carm. 1.156>	Aere subtili formam speciemque reducit,
<audrad. carm. 1.157>	Astris qui caelos, variis animalibus arvam,
<audrad. carm. 1.158>	E grege squamoso fluvios volucrumque perornat
<audrad. carm. 1.159>	Aera, post hominem fecit ratione refertum,
<audrad. carm. 1.160>	Talibus et dictis affatur conditor illum:
<audrad. carm. 1.161>	""Quaeque moventur in orbe novo frondentque virentque,
<audrad. carm. 1.162>	Omnia trado tibi, mihimet tu subditus esto:
<audrad. carm. 1.163>	Illa tuis vivant, nostris tu cedito iussis.
<audrad. carm. 1.164>	Confero multa tibi, nobis vel pauca rependas:
<audrad. carm. 1.165>	Unius ut ligni tangas ne mala, memento;
<audrad. carm. 1.166>	Nam te de limo feci vitaque replevi,
<audrad. carm. 1.167>	Ut semper vivas, si non neglexeris illud,
<audrad. carm. 1.168>	Et mecum regnes senio non fractus in aevum.
<audrad. carm. 1.169>	Quod si de vetita gustaveris arbore malum,
<audrad. carm. 1.170>	Continuo mortalis eris, captivus et ibis
<audrad. carm. 1.171>	Fonsque tibi vitae claudetur cum paradiso.
<audrad. carm. 1.172>	Nam te qui terrae dominum concedo manere,
<audrad. carm. 1.173>	Carcere flammivomo, tristi nec torqueo fumo
<audrad. carm. 1.174>	Horrisonique canis rabiem non cernere cogo
<audrad. carm. 1.175>	Nec feci gelidum tenebris sentire dolorem,
<audrad. carm. 1.176>	Alterius fugias domini succumbere iussis.
<audrad. carm. 1.177>	Cuius suggestu misero si riseris actu,
<audrad. carm. 1.178>	Quas retuli supra, merito succumbito poenis".
<audrad. carm. 1.179>	Eheu, qui primi recinam nunc facta parentis?
<audrad. carm. 1.180>	Qui sprevit praecepta dei vitamque reliquid
<audrad. carm. 1.181>	Et mortis domino consensit et intulit orbi
<audrad. carm. 1.182>	Atque suis natis, omni sobolique sequenti,
<audrad. carm. 1.183>	Quas meruit poenas, domino mercatus iniquo.
<audrad. carm. 1.184>	Qui vetiti malum ligni porrexerat Evae,
<audrad. carm. 1.185>	Eva viro, mortem cunctisque sequacibus ambo:
<audrad. carm. 1.186>	Sic homo, cum voluit, vitam pro morte reliquid.
<audrad. carm. 1.187>	Incipe nunc mecum, caelestis gratia, carmen
<audrad. carm. 1.188>	Aeterni fontis, scyphi, paschalis et horae.
<audrad. carm. 1.189>	Sed tamen omnipotens, rerum cui summa potestas,
<audrad. carm. 1.190>	Quem fecit hominem, doluit, miseratus et illum
<audrad. carm. 1.191>	Dulcibus alloquiis et celsa voce reclamat:
<audrad. carm. 1.192>	"Quo fugis, o factura mei? per devia vallis
<audrad. carm. 1.193>	Tendis ad ignotas et caeci carceris aedes
<audrad. carm. 1.194>	Sulphureasque domus flammas sine fine vomentes.
<audrad. carm. 1.195>	Illic mors inimica sedens tua funera sarcit,
<audrad. carm. 1.196>	Obvia mille tuo praemittens spicula cordi.
<audrad. carm. 1.197>	Flecte, miser, cursum, quo sol consurgit eoo,
<audrad. carm. 1.198>	Est ubi nostra domus et vivi fontis origo
<audrad. carm. 1.199>	Et septem palmae faciem salientis amictant
<audrad. carm. 1.200>	Fecundae fructu, quarum non poma putrescunt,
<audrad. carm. 1.201>	Temperies veris, flores et roscida mella
<audrad. carm. 1.202>	Et miranda suos emittunt gramina flores -
<audrad. carm. 1.203>	Pulchrius in toto rerum nil cernitur orbe -:
<audrad. carm. 1.204>	Huc plangens lacrimansque redi veniamque preceris
<audrad. carm. 1.205>	Et votis exposce tibi pia pocula fontis
<audrad. carm. 1.206>	Et fructu palmae peccati vincula solve;
<audrad. carm. 1.207>	Namque tuae mortis tu conscius esse videris".
<audrad. carm. 1.208>	Haec celebrante deo clementi carmine verba
<audrad. carm. 1.209>	Infelix oculos, gressum nec flexit ad illum,
<audrad. carm. 1.210>	Sed mortis dominum loetali sorte secutus
<audrad. carm. 1.211>	Excepit dignas tanto pro crimine poenas.
<audrad. carm. 1.212>	Hostis, ut agnovit revocari carmine vinctum,
<audrad. carm. 1.213>	Fraude dolos acuit figitque cacumine culmi
<audrad. carm. 1.214>	Mortiferum pomum, nexit calamumque dracone,
<audrad. carm. 1.215>	Extulit et virga signum pomo colubroque
<audrad. carm. 1.216>	Ante patrem prolemque suam; non intulit illis
<audrad. carm. 1.217>	Vim, quod sponte sua cuncti periere sequentes.
<audrad. carm. 1.218>	Sic victor serpens victricia signa levavit
<audrad. carm. 1.219>	Et sibi per campos urbesque domusque petivit
<audrad. carm. 1.220>	Et nemora sculpi simulachra deumque precari
<audrad. carm. 1.221>	Se iussit hominumque genus sibi subdidit omne.
<audrad. carm. 1.222>	Incipe nunc mecum, caelestis gratia, carmen
<audrad. carm. 1.223>	Aeterni fontis, scyphi, paschalis et horae.
<audrad. carm. 1.224>	Sed deus aeternus hominem servire metallo
<audrad. carm. 1.225>	Indoluit legitque viros, quos esse prophetas
<audrad. carm. 1.226>	Iussit et errantem docuit revocare parentem.
<audrad. carm. 1.227>	Hi domini videre domum fontemque biberunt,
<audrad. carm. 1.228>	Gustarat palmae fructum sed nullus eorum,
<audrad. carm. 1.229>	Vincula nec potuit captivi solvere quisquam -
<audrad. carm. 1.230>	Aequalis patri donec de virgine natus
<audrad. carm. 1.231>	Filius advenit homines retinere labantes
<audrad. carm. 1.232>	Et revocare sibi mortis de carcere lapsos.
<audrad. carm. 1.233>	Ipse quidem praesens dominus haec verba salutis
<audrad. carm. 1.234>	Eloquio dulci, saliens fons, intulit orbi:
<audrad. carm. 1.235>	"Terrigenae, quicunque sitim restinguere rivo
<audrad. carm. 1.236>	Vultis, < ad > aeternum cursim contendite fontem:
<audrad. carm. 1.237>	Unicus ecce dei fons vitae iure perennis
<audrad. carm. 1.238>	Effluo nunc largos vobis sitientibus ymbres.
<audrad. carm. 1.239>	Namque meas hominum quisquis gustaverit undas,
<audrad. carm. 1.240>	Ultra non sitiet, felix sed vivet in aevum.
<audrad. carm. 1.241>	Cernitis ecce quidem praesenti corpore natum
<audrad. carm. 1.242>	Me, patris aeterni genitum sine temporis hora:
<audrad. carm. 1.243>	De me deque patre procedit spiritus almus,
<audrad. carm. 1.244>	Quem septem palmae, faciem quae fontis amictant
<audrad. carm. 1.245>	Multiplici dono distinctae, mistice signant.
<audrad. carm. 1.246>	Nam dederam mundo vitam, quam respuit Adam
<audrad. carm. 1.247>	Humano generi gignens loetale venenum:
<audrad. carm. 1.248>	Unde fluit totum morti tenebrisque pererrat.
<audrad. carm. 1.249>	Illum, qui feci, praesens nunc ipse requiro:
<audrad. carm. 1.250>	Eligo namque hominem moriens absolvere loeto.
<audrad. carm. 1.251>	Namque per excessum vitam pro morte reliquid
<audrad. carm. 1.252>	Proque suis meritis paradisi perdidit aulam;
<audrad. carm. 1.253>	Cognitione dei vacuus simulachra deosque
<audrad. carm. 1.254>	Effigiare sibi studuit dominosque precari:
<audrad. carm. 1.255>	Hunc ego decrevi soli mihi subdere colla.
<audrad. carm. 1.256>	Quid facit? ah - furis rapitur deceptus amore
<audrad. carm. 1.257>	Utque deum veneratur eum, cui claustra gehennae,
<audrad. carm. 1.258>	Inferus et flammae tenebrisque obducta vorago
<audrad. carm. 1.259>	Atra manet sedes spirantibus undique flammis.
<audrad. carm. 1.260>	O factura mei, tristi sub sorte laboras;
<audrad. carm. 1.261>	Quam feci manibus faciem vitaque replevi,
<audrad. carm. 1.262>	Ad me deflectas: nam, qui voco, corpore sumpto
<audrad. carm. 1.263>	Te revocare volens veni moriturus in orbem".
<audrad. carm. 1.264>	Signifer ille quidem loeti mortisque repertor
<audrad. carm. 1.265>	Talibus auditis furiis accensus et ira
<audrad. carm. 1.266>	Artibus insultat fidis: "Sat possumus?," inquit
<audrad. carm. 1.267>	"Cum mater hominum nostro sine numine tantum
<audrad. carm. 1.268>	Ediderit terris culpati nescia partus.
<audrad. carm. 1.269>	Conditor ille potens, caeli qui possidet arcem,
<audrad. carm. 1.270>	In terris hominem primum quem fecit, adivi
<audrad. carm. 1.271>	Deiecique suis, clausum quis sepserat, aulis,
<audrad. carm. 1.272>	Et mihi subieci et natos vulgusque nepotum,
<audrad. carm. 1.273>	Insuper et proprio complevi dogmate mundum;
<audrad. carm. 1.274>	Me sine nec prolem matres genuere maritis,
<audrad. carm. 1.275>	Ex quo nostra volens Adam praecepta secutus
<audrad. carm. 1.276>	Seque suosque dedit nobis servire parentes -
<audrad. carm. 1.277>	Legibus hic donec, pacto quo nescio, fractis
<audrad. carm. 1.278>	Tantus in orbe puer nullius criminis heres
<audrad. carm. 1.279>	Intrat et antiquas praesumit frangere leges,
<audrad. carm. 1.280>	Dum mihi prostratum quaerit sibi surgere mundum.
<audrad. carm. 1.281>	Hunc ego ter temptans hominem cognoscere purum
<audrad. carm. 1.282>	Arte mea volui: hem - pulsus dubiusque recessi.
<audrad. carm. 1.283>	Ergo decet maiora virum sentire pericla:
<audrad. carm. 1.284>	Mors, mihi te sociam solito cum foedere iungam.
<audrad. carm. 1.285>	Qui nisi cognoscat, semper quid possit amica,
<audrad. carm. 1.286>	Esse potest: totum revocet per carmina mundum".
<audrad. carm. 1.287>	Mors dedit econtra tales de pectore voces:
<audrad. carm. 1.288>	"Foedera si quaeris, tecum sum semper ubique.
<audrad. carm. 1.289>	Perfice, quod gaudes: totus quam suscipit orbis,
<audrad. carm. 1.290>	Aemulus ille tuus morsu degustet amaro;
<audrad. carm. 1.291>	Erige, nil tardes, virgam: pomum colubrumque
<audrad. carm. 1.292>	(Quo lato digne dominus veneraris in orbe
<audrad. carm. 1.293>	Lexque manet priscos subdens tibi iure colonos);
<audrad. carm. 1.294>	Illius in faciem victricia signa levato.
<audrad. carm. 1.295>	Humano qui more nisi tua sceptra sequatur,
<audrad. carm. 1.296>	Sorte mea calidam divellam corpore mentem
<audrad. carm. 1.297>	Tuque potens animam rapias raptamque tenebis,
<audrad. carm. 1.298>	Corpus inoptata claudetur morte sepultum:
<audrad. carm. 1.299>	Sic quoque cessabit nostros inrumpere fines".
<audrad. carm. 1.300>	Dixerat: et daemon concusso culmine signi
<audrad. carm. 1.301>	Audet - in aeterno torquendus sulphuris igne -
<audrad. carm. 1.302>	Infestare dei faciem pomo colubroque.
<audrad. carm. 1.303>	Incipe nunc mecum, caelestis gratia, carmen
<audrad. carm. 1.304>	Aeterni fontis, scyphi, paschalis et horae.
<audrad. carm. 1.305>	At patiens dominus, hominum cui cura perhennis,
<audrad. carm. 1.306>	Signa levat contra lignum: pomum chelidrumque,
<audrad. carm. 1.307>	Pro furto pomi sacrum dans in cruce pomum.
<audrad. carm. 1.308>	Huius non speciem potuit mors ferre nec hidrus;
<audrad. carm. 1.309>	Moxque fugam caperent, si non vis proxima Christi
<audrad. carm. 1.310>	Maiestasque dei leviathan prenderet hamo
<audrad. carm. 1.311>	Et natus hominis mortem moriendo necaret.
<audrad. carm. 1.312>	Qui ponens animam sancto commisit ab ore:
<audrad. carm. 1.313>	"Protinus, alma, iubeto hostis saevissima colla
<audrad. carm. 1.314>	Divinis stringi vinclis" - torvumque draconem
<audrad. carm. 1.315>	Iam tormenta premunt suspecta trahuntque gementem
<audrad. carm. 1.316>	Ad portas Herebi; dominus quas obruit atque
<audrad. carm. 1.317>	Tartara disrupit. Caeci tunc carceris aedes
<audrad. carm. 1.318>	Lux domini inradians evertit: luce tenebras.
<audrad. carm. 1.319>	O nova captivis facies tunc visa tonantis,
<audrad. carm. 1.320>	Qui genus humanum rapuit de fauce draconis,
<audrad. carm. 1.321>	Vincula dissolvit, praedam patrique reduxit
<audrad. carm. 1.322>	Armillaeque tetras percussit cuspide fauces,
<audrad. carm. 1.323>	Posse nec indulsit sanari vulnus apertum.
<audrad. carm. 1.324>	Tunc mortis morsus praedictus voce prophetae
<audrad. carm. 1.325>	Extitit: et partem rapuit partemque reliquit,
<audrad. carm. 1.326>	Primus et ad vitam devicta morte triumphans
<audrad. carm. 1.327>	Ter redeunte, die posthaec surrexit ab umbris
<audrad. carm. 1.328>	Christus et e tenebris lumen resplenduit orbi,
<audrad. carm. 1.329>	Ut sol post tenebras consurgit luce choruscus,
<audrad. carm. 1.330>	Condere quem densae nunquam potuere tenebrae.
<audrad. carm. 1.331>	Sic chaos exuperans Christus de morte migravit
<audrad. carm. 1.332>	Atque pium celebri cum nomine pascha sacravit.
<audrad. carm. 1.333>	Quo transivit enim, lux est et vita perennis
<audrad. carm. 1.334>	Dans formam nobis tenebris emergere posse;
<audrad. carm. 1.335>	Si tamen illius celebremus dogmatis horam,
<audrad. carm. 1.336>	Lumine quam lunae, numero signavit et almo.
<audrad. carm. 1.337>	Inferiora legas, si vis haec, carmina, nosse.
<audrad. carm. 1.338>	Perfice nunc mecum, caelestis gratia, carmen
<audrad. carm. 1.339>	Aeterni fontis, scyphi, paschalis et horae.
<audrad. carm. 1.340>	Nunc audi, frater, quae sit displosio nodi.
<audrad. carm. 1.341>	In gemina specie lunae distinguitur orbis:
<audrad. carm. 1.342>	Scilicet obscura claraque fugante tenebras.
<audrad. carm. 1.343>	Dicitur hac specie pars terrae parsque polorum:
<audrad. carm. 1.344>	Effigies hominis manibus plasmata creantis;
<audrad. carm. 1.345>	Actenus et terris conversum lumen ad illum
<audrad. carm. 1.346>	Vertere luna monet. Quae dum sua lumina terris
<audrad. carm. 1.347>	Volvit et ad caelum tenebris obducta tenetur:
<audrad. carm. 1.348>	Dat hominis formam, qui, dum terrestria quaerit,
<audrad. carm. 1.349>	Ingenii lumen terras convertit ad imas,
<audrad. carm. 1.350>	Excipit, et, vulgi gaudens dum murmure laudes,
<audrad. carm. 1.351>	Dispectus caelo, tenebris obductus habetur;
<audrad. carm. 1.352>	Interea minimum poterit sollempnis haberi.
<audrad. carm. 1.353>	Bis etenim septem glomerata fronte diebus
<audrad. carm. 1.354>	Evomit in terris lumen mirabile luna,
<audrad. carm. 1.355>	In quibus est vetitum sanctum sollempne requiri:
<audrad. carm. 1.356>	Qui duo, quae Christum praecedunt, tempora signant,
<audrad. carm. 1.357>	Ante datam legem primum, sub lege secundum;
<audrad. carm. 1.358>	Per quae terrigenae peccati pondere pressi
<audrad. carm. 1.359>	Ingenium vitae sibimet conferre volentes
<audrad. carm. 1.360>	Indigni caelo tenebris mersere senectam,
<audrad. carm. 1.361>	Morte nec abiecta meruerunt cernere pascha.
<audrad. carm. 1.362>	Sed, sursum pallens ut primum condere lumen
<audrad. carm. 1.363>	Coeperit et terris nigra vilescere forma,
<audrad. carm. 1.364>	Ter septem numerant, quos non excedere soles
<audrad. carm. 1.365>	Sit, sed in his licitum sanctum sollempne requiri:
<audrad. carm. 1.366>	Sic lacrimans primum caelo cum vertere vitam
<audrad. carm. 1.367>	Coeperit et terris vilis, despectus et esse,
<audrad. carm. 1.368>	Iam caelo carus ter septem supputet illud
<audrad. carm. 1.369>	Scilicet in mundo, Christi quo gratia fulget,
<audrad. carm. 1.370>	Tempus et ex toto conversus corde requirat
<audrad. carm. 1.371>	Pascha salutiferum celebri ratione repertum
<audrad. carm. 1.372>	Deque tenebrosa saliens caligine noctis
<audrad. carm. 1.373>	Transeat ad lucem, Christus quam contulit orbi,
<audrad. carm. 1.374>	Ut tribuente deo felix per saecula vivat.
<audrad. carm. 1.375>	Perfice nunc mecum, caelestis gratia, carmen
<audrad. carm. 1.376>	Aeterni fontis, scyphi, paschalis et horae.
<audrad. carm. 1.377>	Auxiliante deo, cuius mihi verba tulisti,
<audrad. carm. 1.378>	Archanum fidei reserans sub nomine paschae
<audrad. carm. 1.379>	Explicui, triplum potuique resolvere nodum.
<audrad. carm. 1.380>	Marginis et geminas cecini iam forte figuras,
<audrad. carm. 1.381>	Clara septenis specie qui fulget in ulnis
<audrad. carm. 1.382>	Ac totidem mixtis variatur cortice nigro.
<audrad. carm. 1.383>	Vas quoque iam fudi: venerabile pignus honoris,
<audrad. carm. 1.384>	Septenis calamis, oris totidemque perornans.
<audrad. carm. 1.385>	Hoc sine quisque sitit, frustra contendit ad imbres
<audrad. carm. 1.386>	Aeterni fontis: hic est sapientia patris.
<audrad. carm. 1.387>	Non intrabit enim commercia pectoris atri,
<audrad. carm. 1.388>	Subdita peccatis nec mens amplectitur illam;
<audrad. carm. 1.389>	Spiritus ipse dei sed quam dignissimus hospes
<audrad. carm. 1.390>	Expurgans vitiis septeno munere dotat
<audrad. carm. 1.391>	Perpetuoque sibi mansuram dedicat aulam,
<audrad. carm. 1.392>	Haec sitiens limphas poterit haurire salubres.
<audrad. carm. 1.393>	Hoc vas quisquis habet, fontis festinet ad undas,
<audrad. carm. 1.394>	Hauriat et sacris fundat libamen in aris.
<audrad. carm. 1.395>	Cursibus aetheriis sonitus fit maximus orbi;
<audrad. carm. 1.396>	Qui regit hunc, somno monuit me sensibus imis
<audrad. carm. 1.397>	Haec, Audrade, tibi modulari carmine dulci
<audrad. carm. 1.398>	Pignora cara satis, recinas quae saepius oro:
<audrad. carm. 1.399>	Sic quoque felici tractabis gutture fontem
<audrad. carm. 1.400>	Quaesitum longo certamine, dulcis amice.
<audrad. carm. 1.401>	Maxima dona tibi caelestis gratia confert
<audrad. carm. 1.402>	Haec: memor esto mei, sacris cum funderis aris,
<audrad. carm. 1.403>	Obsecro, mi frater; nunc felicissimus esto."

<audrad. carm. 2.1.1>	Pastori magno totum qui tradidit orbem,
<audrad. carm. 2.1.2>	Et caeli claves Petro commisit et omne
<audrad. carm. 2.1.3>	Christus ovile suum modica de puppe vocato.
<audrad. carm. 2.1.4>	Ille deo plenus, hominem dum cernit Hiesum,
<audrad. carm. 2.1.5>	Credidit esse deum natum genitoris et illum
<audrad. carm. 2.1.6>	Inquirente deo per saecula vivere clamat.
<audrad. carm. 2.1.7>	Denique de superis decimus quia corruit ordo,
<audrad. carm. 2.1.8>	Dum nollet laudare deum, locus ipse polorum
<audrad. carm. 2.1.9>	Auxiliante deo Petro piscante repletur.
<audrad. carm. 2.1.10>	Quem deus et Christus sublimat honore potenti,
<audrad. carm. 2.1.11>	Ut portae mortis nequeant obstare iubenti,
<audrad. carm. 2.1.12>	Invitae tanti pateant sed principis ori.
<audrad. carm. 2.1.13>	Umbra quidem Simonis sanat, quos repperit aegros;
<audrad. carm. 2.1.14>	Claudit lingua polos et solvit morte ligatos;
<audrad. carm. 2.1.15>	Membra regit membris et mentes mente resolvit.
<audrad. carm. 2.1.16>	Praedicat hunc dominus clementi voce beatum,
<audrad. carm. 2.1.17>	Cui pater ipse sui geniti patefecit honorem.
<audrad. carm. 2.1.18>	Quemque fide stabilem tali cognomine laudat:
<audrad. carm. 2.1.19>	"Ecce ego te Petrum dicam, quia vivere Christum
<audrad. carm. 2.1.20>	Cum patre semper ais: haec est confessio Petri.
<audrad. carm. 2.1.21>	Aecclesiamque meam super hanc petram aedificabo
<audrad. carm. 2.1.22>	Et tibi caelorum claves curamque mearum
<audrad. carm. 2.1.23>	In terris ovium tradam: te nempe ligante
<audrad. carm. 2.1.24>	Arva polique simul claudentur, apostole Petre.
<audrad. carm. 2.1.25>	Nunc tibi magna datur caelo terraque potestas:
<audrad. carm. 2.1.26>	Annuet imperium mundi tibi, Petre, subactum.
<audrad. carm. 2.1.27>	Solvere quaeque velis, solventur et omnia sursum.
<audrad. carm. 2.1.28>	Pasce meos agnos, si meme diligis", inquit
<audrad. carm. 2.1.29>	"Et, lavi niveas proprio quas sanguine caulas;
<audrad. carm. 2.1.30>	Nam cruce complexum totum tibi subiugo mundum.
<audrad. carm. 2.1.31>	Me mandante quidem solido quia marmora quondam
<audrad. carm. 2.1.32>	Trivisti gressu fidei meditatus honorem,
<audrad. carm. 2.1.33>	His plantis furias calcabis in orbe draconis.
<audrad. carm. 2.1.34>	Te monstrante viam mundus regesque feroces
<audrad. carm. 2.1.35>	Ad lucem venient dominumque deumque rogabunt,
<audrad. carm. 2.1.36>	Ut tecum certam mereantur habere salutem.
<audrad. carm. 2.1.37>	Non mare, non tellus, non te superabit Avernum.
<audrad. carm. 2.1.38>	Rete capis pisces, verbo post collige gentes;
<audrad. carm. 2.1.39>	Evacua tenebras et lucis regna repleto.
<audrad. carm. 2.1.40>	Non mors ulla meos agnos, non ignifer ille
<audrad. carm. 2.1.41>	Spiritus adtingat, hominum deceptor et hostis,
<audrad. carm. 2.1.42>	Quos tua, Petre, manus sacro concludet ovili.
<audrad. carm. 2.1.43>	Te carcer timeat ferrique catena tremescat.
<audrad. carm. 2.1.44>	Tu quoque te cinges iuvenis, securus et ibis:
<audrad. carm. 2.1.45>	Ferrea sponte tibi reseret se porta vianti.
<audrad. carm. 2.1.46>	Tu claudis gressum, tu caecis reddito visum,
<audrad. carm. 2.1.47>	Tu morbos omnes verbi medicamine sana
<audrad. carm. 2.1.48>	Et loeto clausos vitae revocare valeto.
<audrad. carm. 2.1.49>	Perveniesque crucis senior succinctus ad aram
<audrad. carm. 2.1.50>	Clarificansque deum capies in agone coronam,
<audrad. carm. 2.1.51>	Quam mecum genitor clausam tibi servat ab aevo".
<audrad. carm. 2.1.52>	Haec tibi dicta deus complevit, apostole Petre;
<audrad. carm. 2.1.53>	Teque regente suam reficit per pascua plebem
<audrad. carm. 2.1.54>	Et recipit humilem caelis revocante catervam.
<audrad. carm. 2.1.55>	Quas tibi dicemus laudes, lectissime pastor -
<audrad. carm. 2.1.56>	O caeli custos, mundi clarissime rector,
<audrad. carm. 2.1.57>	Quem deus ad dextram iussit residere tonantis
<audrad. carm. 2.1.58>	Te proni petimus: laudum reminiscitor harum
<audrad. carm. 2.1.59>	Et placidus nostras digneris noscere mentes,
<audrad. carm. 2.1.60>	Iudicis ante thronum steterint cum carne solutae;
<audrad. carm. 2.1.61>	Cumque resurgendi generalis venerit hora,
<audrad. carm. 2.1.62>	Poscimus, ad dextram statuas nos omnipotentis,
<audrad. carm. 2.1.63>	Ignis ne noceat, sanguis quos diluat agni.
<audrad. carm. 2.1.64>	Non nos ob culpas iubeas tunc ire sub umbras,
<audrad. carm. 2.1.65>	Sed pius absolvas cunctorum vincula nostrum
<audrad. carm. 2.1.66>	Et patriam lucis gaudens reserato misellis;
<audrad. carm. 2.1.67>	In qua "ter sanctus", laudes et cantica regi
<audrad. carm. 2.1.68>	Perpetuo celebrant summissa voce beati,
<audrad. carm. 2.1.69>	Quem nos laudantes trinum veneramur et unum.
<audrad. carm. 2.2.1>	Septimus hinc recinit Martini pontificatum
<audrad. carm. 2.2.2>	Praesulis eximii, toto qui pollet in orbe.
<audrad. carm. 2.3.1>	Inmortale decus Martini praesulis almi,
<audrad. carm. 2.3.2>	Quod pius in terris hominum salvator honori
<audrad. carm. 2.3.3>	Contulit, o socii, modulemur carmine dulci.
<audrad. carm. 2.3.4>	Plebs electa deo, mentem sociato canori,
<audrad. carm. 2.3.5>	Quae, summo, properas, ut solvas vota patrono
<audrad. carm. 2.3.6>	Sollemnemque diem celebres illius amore.
<audrad. carm. 2.3.7>	Inter regales specie sub militis alas
<audrad. carm. 2.3.8>	Ante lavacrum dum nudum vestiret egenum,
<audrad. carm. 2.3.9>	Indutum propria miratur veste tonantem.
<audrad. carm. 2.3.10>	Denique dum totus bello fervesceret orbis,
<audrad. carm. 2.3.11>	Martini meritis sumpsit sine sanguine pacem.
<audrad. carm. 2.3.12>	Post patris magni famam Pictavis adivit
<audrad. carm. 2.3.13>	Deponitque comam, vestem commutat et illic.
<audrad. carm. 2.3.14>	Dum flagrat meritis, toto resplenduit orbi
<audrad. carm. 2.3.15>	Nec valet abscondi virtutum culmine pollens.
<audrad. carm. 2.3.16>	Illirico rutilans heresim superavit et omne
<audrad. carm. 2.3.17>	Hostibus obiecit Christi pro nomine corpus,
<audrad. carm. 2.3.18>	Dum docet, ut deus et trinus credatur et unus,
<audrad. carm. 2.3.19>	Eloquio pollens, divino dogmate fultus.
<audrad. carm. 2.3.20>	Aegrotos omnes verbi medicamine sanans
<audrad. carm. 2.3.21>	Et revocans animas extinctos vivere fecit.
<audrad. carm. 2.3.22>	Inclita dum sancti virtus resonaret ubique,
<audrad. carm. 2.3.23>	Hunc sibi pastorem petiit populus Turonorum;
<audrad. carm. 2.3.24>	Quod deus et sacri firmavit lectio libri.
<audrad. carm. 2.3.25>	O gens cara deo, tanto servanda patrono -
<audrad. carm. 2.3.26>	Nam vir apostolicus, nulli bonitate secundus,
<audrad. carm. 2.3.27>	Ut sol in caelo, Martinus fulget in axe.
<audrad. carm. 2.3.28>	Huius non mores virtutum gloria mutat,
<audrad. carm. 2.3.29>	Dum primo monachus, praesul quoque permanet idem.
<audrad. carm. 2.3.30>	Quem Christi genetrix in terris cernere venit;
<audrad. carm. 2.3.31>	Angelicae facies olli super omnia certae;
<audrad. carm. 2.3.32>	Namque beatorum Petri Paulique loquelis,
<audrad. carm. 2.3.33>	Vultibus et claris crebro veneratur amore.
<audrad. carm. 2.3.34>	Hunc deus omnipotens tanto sublimat honore,
<audrad. carm. 2.3.35>	Ut tres ad vitam devicta morte reverti
<audrad. carm. 2.3.36>	Exemplo Christi faceret sermone potenti.
<audrad. carm. 2.3.37>	Quis fuit aegrotus, quem non sacer iste iuvarit?:
<audrad. carm. 2.3.38>	Innumeras pestes precibus verboque medente
<audrad. carm. 2.3.39>	Pellit et in Christo miserorum milia sanat.
<audrad. carm. 2.3.40>	Utque fugat tenebras, dum, sol, consurgit eoo,
<audrad. carm. 2.3.41>	Et pandit lumen mundo facieque serenat -
<audrad. carm. 2.3.42>	Haud sequus hic relevat, quos vexat spiritus atrox.
<audrad. carm. 2.3.43>	Ille diem novit, gaudet qua carne resolvi,
<audrad. carm. 2.3.44>	Discipulisque suis praedicit voce paterna:
<audrad. carm. 2.3.45>	Qui flentes nimium planctu movere patronum,
<audrad. carm. 2.3.46>	Ille polo faciemque manusque levavit et, illis
<audrad. carm. 2.3.47>	Exorans vitam caelesti munere caram,
<audrad. carm. 2.3.48>	Commendat domino natos, quos ante regebat.
<audrad. carm. 2.3.49>	Cum videt adstantem formam nebulonis iniqui,
<audrad. carm. 2.3.50>	Hunc secum tetrae dicit nil sortis habere,
<audrad. carm. 2.3.51>	Colligit in caeli quem iam patriarcha secretis.
<audrad. carm. 2.3.52>	Et pater haec complens saccum cineremque suumque
<audrad. carm. 2.3.53>	Non mutans habitum rebus sua dogmata firmat
<audrad. carm. 2.3.54>	Et gaudens animam caelo iam dirigit almam.
<audrad. carm. 2.3.55>	Virgineis ornata choris pia virgo Maria
<audrad. carm. 2.3.56>	Et Michahel venit cum sanctis omnibus illuc
<audrad. carm. 2.3.57>	Et laeti sanctum caelo comitantur euntem;
<audrad. carm. 2.3.58>	Quique fuere patres, quos actio sancta regebat,
<audrad. carm. 2.3.59>	Occurrunt animae, cantu famulantur et illi:
<audrad. carm. 2.3.60>	"Hanc deus in caelum tanto deduxit honore".
<audrad. carm. 2.3.61>	Martini vitae laudes non sufficit omnis
<audrad. carm. 2.3.62>	Mundus et ex obitu virtutes pangere cunctas:
<audrad. carm. 2.3.63>	Credimus et verum vero sermone fatemur.
<audrad. carm. 2.3.64>	Gloria pontificum praesul Martine, faveto,
<audrad. carm. 2.3.65>	Ut tibi caelestis pateat famulantibus aula
<audrad. carm. 2.3.66>	Et nobis tribuas precibus per saecla salutem.

<audrad. carm. 3 prol. 1>	prologus
<audrad. carm. 3 prol. 2>	Sanctorum meritis facies tranquilla tonantis
<audrad. carm. 3 prol. 3>	Aspicit absolvens homines de crimine mortis,
<audrad. carm. 3 prol. 4>	Qui voto fidei venerantur pignora, quorum
<audrad. carm. 3 prol. 5>	Cum Christo laetae regnant super aethera mentes,
<audrad. carm. 3 prol. 6>	Virtutesque canunt librisque dedere notatas;
<audrad. carm. 3 prol. 7>	Qualiter exemplo domini certamine summo
<audrad. carm. 3 prol. 8>	Hostem congressi superarint atque coronis
<audrad. carm. 3 prol. 9>	Praecipiente deo caelesti in sede receptis
<audrad. carm. 3 prol. 10>	Exorent pacem terris hominumque salutem.
<audrad. carm. 3 prol. 11>	Diligit hos tantum celsus rex ipse creator,
<audrad. carm. 3 prol. 12>	Ut sibi praesentes semper consistere gaudens,
<audrad. carm. 3 prol. 13>	Quaeque petant iuste, tribuat largissimus illis
<audrad. carm. 3 prol. 14>	Illorumque pius servet clementer amicos.
<audrad. carm. 3 prol. 15>	Ergo, viri fratres, prostratis vultibus omnes
<audrad. carm. 3 prol. 16>	Atque sacris votis veneremur pignora clara
<audrad. carm. 3 prol. 17>	Sanctorum veniam mundo nobisque rogantes.
<audrad. carm. 3 prol. 18>	O quam clementer poscentum verba receptant
<audrad. carm. 3 prol. 19>	Auribus et gemitus plorantum corde recondunt,
<audrad. carm. 3 prol. 20>	Ante thronum domini donec concentibus almis
<audrad. carm. 3 prol. 21>	Exponant flentum lapsus veniamque reportent.
<audrad. carm. 3 prol. 22>	Horum nempe preces semper sententia vitae
<audrad. carm. 3 prol. 23>	Consequitur hominesque levant super aethera caeli.
<audrad. carm. 3 prol. 24>	Nos vero, quamvis modicum Iordanis ab amne
<audrad. carm. 3 prol. 25>	Potati indigni simus sermone vel actu,
<audrad. carm. 3 prol. 26>	Actus illorum celebremus carmine vero;
<audrad. carm. 3 prol. 27>	Et quos non meritis sequimur, non viribus ullis,
<audrad. carm. 3 prol. 28>	Laudis amore fideque simul tangamus et illis
<audrad. carm. 3 prol. 29>	In caelo positis victricia facta canamus.
<audrad. carm. 3 prol. 30>	Me quoque ferventi Iuliani martyris almi
<audrad. carm. 3 prol. 31>	Pangere conflictus, caelestis gratia, mecum,
<audrad. carm. 3 prol. 32>	Obsecro, digneris certantis promere palmam.
<audrad. carm. 3.1.1>	Antiochiam genitus decorasti, rursus eandem
<audrad. carm. 3.1.2>	     Sanguine martyrii, o Iuliane, tui.
<audrad. carm. 3.1.3>	Omni te doctum studio sapientia mundi
<audrad. carm. 3.1.4>	     Reddidit insignem civibus et generi.
<audrad. carm. 3.1.5>	Interea margaritam inventam preciosam,
<audrad. carm. 3.1.6>	     Sprevisti mundum unius intuitu
<audrad. carm. 3.1.7>	Postque tibi iunctam Basilissam more iugali
<audrad. carm. 3.1.8>	     Servasti intactam virgineo thalamo.
<audrad. carm. 3.1.9>	Praefuit illa choris imitanda puella sacrarum
<audrad. carm. 3.1.10>	     Virgo puellarum iure fovenda suo;
<audrad. carm. 3.1.11>	Omnes quas primum caeli praemisit ad arcem,
<audrad. carm. 3.1.12>	     Post victrix virgo mater et ipsa migrat.
<audrad. carm. 3.1.13>	Et tu, sancte puer, monachorum milia dena
<audrad. carm. 3.1.14>	     Pascebas dapibus ordine continuo
<audrad. carm. 3.1.15>	Quosque iuvante deo tanto fervore regebas,
<audrad. carm. 3.1.16>	     Ut longe fama cresceret inde tua.
<audrad. carm. 3.1.17>	Martianus praeses, Christi saevissimus hostis,
<audrad. carm. 3.1.18>	     Aegypti cunctas dissipat aecclesias;
<audrad. carm. 3.1.19>	Compulit hic omnes a sedibus ire fugaces:
<audrad. carm. 3.1.20>	     Quos Iuliana choors suscipit intrepide.
<audrad. carm. 3.1.21>	Quo iubet excepto cunctos comburere preses
<audrad. carm. 3.1.22>	     Huncque sibi exhibitum proterit et cruciat.
<audrad. carm. 3.1.23>	Non valet humanus tormenta exponere sermo
<audrad. carm. 3.1.24>	     Cuncta ingesta viro carnificis rabie;
<audrad. carm. 3.1.25>	Continet historiae sed multa volumen ab ipsis
<audrad. carm. 3.1.26>	     Digestum sanctis, qui hunc meruere sequi.
<audrad. carm. 3.1.27>	Principio tortus divos dissolvit et aras
<audrad. carm. 3.1.28>	     Quingentos, caeci restituitque oculum.
<audrad. carm. 3.1.29>	Unica Martiani proles seu matris id ipsum
<audrad. carm. 3.1.30>	     Perfecit corde: Celsius hunc sequitur.
<audrad. carm. 3.1.31>	Bis denus miles, germani denique septem
<audrad. carm. 3.1.32>	     Haeserunt iuveni et sacer Antonius.
<audrad. carm. 3.1.33>	Hos omnes Christus Iuliano in carcere donat
<audrad. carm. 3.1.34>	     Atque novam recreans consecrat ecclesiam.
<audrad. carm. 3.1.35>	Audiit haec praeses mortemque interminat illis
<audrad. carm. 3.1.36>	     Nec sibi sufficiens Caesarea arma petit.
<audrad. carm. 3.1.37>	Sint haec, ut cecini, titulorum nomine digna,
<audrad. carm. 3.1.38>	     Quos sibi praecedens vindicet aecclesia.
<audrad. carm. 3.1.39>	At nova bella novam excipientia carmina poscunt
<audrad. carm. 3.1.40>	     Uberiora, sequi historiaeque fidem.
<audrad. carm. 3.2.1  >	Imperium mundi pressante Diocleciano
<audrad. carm. 3.2.2  >	Innocuosque greges laceranti Maximiano,
<audrad. carm. 3.2.3  >	Marcianus praeses hostes hos excitat ambos
<audrad. carm. 3.2.4  >	In populum domini tali sermone profanus:
<audrad. carm. 3.2.5  >	"Maiestate pares, vestrae succurrite legi
<audrad. carm. 3.2.6  >	Numinibusque piis praebete iuvamen et ante
<audrad. carm. 3.2.7  >	Obtutus vestros veniat Iulianus et illum,
<audrad. carm. 3.2.8  >	Qua poterit magica quingentos celsitonantes,
<audrad. carm. 3.2.9  >	Florebat mundus per quos, subvertere divos,
<audrad. carm. 3.2.10 >	Quaerite, quave meum tulerit de pectore matris
<audrad. carm. 3.2.11 >	Unice dilectum genitum septemque benignis
<audrad. carm. 3.2.12 >	Germanis, pietas dederat quos legibus uti
<audrad. carm. 3.2.13 >	Vestra suis Christumque sequi concesserat, atque
<audrad. carm. 3.2.14 >	Militibus vestris sensum subduxerit; et vos
<audrad. carm. 3.2.15 >	Artibus, o domini, tantis imponite finem".
<audrad. carm. 3.2.16 >	Irritat geminos praeses dum hac voce Quirinos,
<audrad. carm. 3.2.17 >	Mox sanctum statuunt hac conditione perire,
<audrad. carm. 3.2.18 >	Ut, si cum sociis vellet Iulianus in ista
<audrad. carm. 3.2.19 >	Sistere doctrina, praeses tunc plebe coacta
<audrad. carm. 3.2.20 >	Illius patriae tota populoque tuente
<audrad. carm. 3.2.21 >	Dolia connumeret sanctis totidemque repleta
<audrad. carm. 3.2.22 >	Sulphure ferventi pice sive bitumine mixto,
<audrad. carm. 3.2.23 >	Includat iunctos intus, subponat et ignem
<audrad. carm. 3.2.24 >	Lignaque cum stuppis, pereant ut vindice flamma:
<audrad. carm. 3.2.25 >	Hos quoque mitescet combustos ira deorum.
<audrad. carm. 3.2.26 >	Quodsi per magicam poterint hanc spernere mortem,
<audrad. carm. 3.2.27 >	Qua vellet poena posthaec consumeret omnes.
<audrad. carm. 3.2.28 >	Talia quam gaudens excaepit iussa tirannus
<audrad. carm. 3.2.29 >	Moxque sibi dictat sedem sub sole parari.
<audrad. carm. 3.2.30 >	Altera cumque dies primo lucesceret ortu,
<audrad. carm. 3.2.31 >	Sede tribunali residens adducere sanctos
<audrad. carm. 3.2.32 >	Ante suos rabido conspectus loetifer ore
<audrad. carm. 3.2.33 >	Horribiles mandat; quo facto taliter infit:
<audrad. carm. 3.2.34 >	"Vestram vos licuit tanto tractare salutem
<audrad. carm. 3.2.35 >	Tempore; nunc rerum dominos audite libenter
<audrad. carm. 3.2.36 >	Invictoque Iovi pro vita sacrificate".
<audrad. carm. 3.2.37 >	Respondit contra sanctus Iulianus: "In ipso
<audrad. carm. 3.2.38 >	Conceptae fidei duramus agone salutis.
<audrad. carm. 3.2.39 >	Tu, si quid tractas, exercens pandito nobis".
<audrad. carm. 3.2.40 >	Praeses ait: "Tractata quidem complebo. Quid autem
<audrad. carm. 3.2.41 >	De vobis statuere pii domini, didicistis?"
<audrad. carm. 3.2.42 >	Cui puer illius matrisque avulsus ab ore
<audrad. carm. 3.2.43 >	Haec ait: "Audisti, blaspheme, tibique tuisque
<audrad. carm. 3.2.44 >	Quae tenebris poenae maneant dis daemonibusque?
<audrad. carm. 3.2.45 >	Nec iam te patrem dicam nec cernere laetor;
<audrad. carm. 3.2.46 >	Quem deus excelsus praeclaro munere dotans
<audrad. carm. 3.2.47 >	Haeredem caeli fecit genitumque vocavit,
<audrad. carm. 3.2.48 >	...
<audrad. carm. 3.2.49 >	Tunc sanctus Iulianus ait: "Iam perfice, quod vis,
<audrad. carm. 3.2.50 >	Atque dei famulos, laetos quos conspicis ante
<audrad. carm. 3.2.51 >	Stare tuam sedem, meditatis tradito flammis".
<audrad. carm. 3.2.52 >	Cum videt efferri defuncti membra per urbem
<audrad. carm. 3.2.53 >	Humano ritu terrae reddenda sepulchro
<audrad. carm. 3.2.54 >	Transierantque forum, quo perfidus ille furebat,
<audrad. carm. 3.2.55 >	Qui feretrum revocans deponi precipit illic.
<audrad. carm. 3.2.56 >	Obstipuere omnes cives populique coacti
<audrad. carm. 3.2.57 >	Attonitique manent, donec, quid iussio talis
<audrad. carm. 3.2.58 >	Efferat, auscultent; serpens cum pestifer ista
<audrad. carm. 3.2.59 >	Voce suam pandit mentem caecumque furorem:
<audrad. carm. 3.2.60 >	"Ante crucem, Iuliane, deus, quem creditis, egit
<audrad. carm. 3.2.61 >	Praecepto, ut fertur, defunctos vivere rursus:
<audrad. carm. 3.2.62 >	Apparebit enim Christus verus deus esse,
<audrad. carm. 3.2.63 >	Eius discipuli si nunc sine mente cadaver
<audrad. carm. 3.2.64 >	Vivere praestetis vestri virtute magistri".
<audrad. carm. 3.2.65 >	"Quid prodest coeco, Iulianus "solis obortus?"
<audrad. carm. 3.2.66 >	Praesul: "Iam parcens verbis hunc surgere manda,
<audrad. carm. 3.2.67 >	Ut videam, possis si quid vesterque magister".
<audrad. carm. 3.2.68 >	"Non vos esse quidem" Iulianus "cernere dignos,
<audrad. carm. 3.2.69 >	Haud dubium, domini virtutem; tempora sed nunc
<audrad. carm. 3.2.70 >	Instant, ut regis nostri manifesta patescat
<audrad. carm. 3.2.71 >	Gloria, ne dicas Christum non omnia posse.
<audrad. carm. 3.2.72 >	Credo equidem: prestabit enim largissimus omne,
<audrad. carm. 3.2.73 >	Quod recte petimus, promissaque munera complens
<audrad. carm. 3.2.74 >	Non me fraudabit defuncto reddere vitam".
<audrad. carm. 3.2.75 >	Post oculos caelo defixit sanctus: et ecce
<audrad. carm. 3.2.76 >	Horae per spacium niveo resplenduit ore
<audrad. carm. 3.2.77 >	Et coram positis precibus his aethera pulsat:
<audrad. carm. 3.2.78 >	"O deus, aeterni genitoris gloria, Christe,
<audrad. carm. 3.2.79 >	Aequalis patri Iesu, sine tempore nate,
<audrad. carm. 3.2.80 >	Quem placuit hominem nasci post tempora longa,
<audrad. carm. 3.2.81 >	Quem pregnans genuit hominis sine semine virgo,
<audrad. carm. 3.2.82 >	Me nunc de superis, regum rex, aspice, Christe,
<audrad. carm. 3.2.83 >	Credentumque fidem roborans concede roganti,
<audrad. carm. 3.2.84 >	Qui terris positus homines a morte levasti,
<audrad. carm. 3.2.85 >	De caelis modo, viventes ne morte graventur,
<audrad. carm. 3.2.86 >	Ut iubeas istum defunctum surgere vivum".
<audrad. carm. 3.2.87 >	Haec dicens corpus claro sic evocat ore:
<audrad. carm. 3.2.88 >	"Arida terra, tibi de nomine dico tonantis,
<audrad. carm. 3.2.89 >	Imperio cuius surrexit quatriduanus
<audrad. carm. 3.2.90 >	Lazarus, ipsius: Vivens a morte resurge".
<audrad. carm. 3.2.91 >	Quo dicto surgit vivus virtute magistri,
<audrad. carm. 3.2.92 >	Protinus et magna coepit haec dicere voce:
<audrad. carm. 3.2.93 >	"O quam digna deo Iuliani verba precantis;
<audrad. carm. 3.2.94 >	O quam virgineae facile conscendere caelo
<audrad. carm. 3.2.95 >	Audirique valent castae super aethera voces;
<audrad. carm. 3.2.96 >	O quantis meritis Iuliani vita refulget;
<audrad. carm. 3.2.97 >	O multum, Iuliane, polo terraque beate,
<audrad. carm. 3.2.98 >	Quem deus omnipotens caelesti in sede locatum
<audrad. carm. 3.2.99 >	Ante suum iussit semper considere vultum,
<audrad. carm. 3.2.100>	Quicquid et exposcis, mox percipis ore tonantis.
<audrad. carm. 3.2.101>	Infelix quo ductus eram? hucce vel unde reducor?"
<audrad. carm. 3.2.102>	Marcianus ridens posthaec interrogat illum:
<audrad. carm. 3.2.103>	"Dic, ubi ductus eras vel surgens unde redisti".
<audrad. carm. 3.2.104>	Ille ait: "O praeses, liceat me dicere cuncta
<audrad. carm. 3.2.105>	Ordine, quo deus ad vitam de morte reduxit".
<audrad. carm. 3.2.106>	Subridensque iterum praeses narrare perurguet.
<audrad. carm. 3.2.107>	Tum sic prosequitur nuper defunctus: "Ad umbras
<audrad. carm. 3.2.108>	Inferni plebs Aethiopum ducebat iniqua
<audrad. carm. 3.2.109>	Me, quorum status horrendus dentesque leonum,
<audrad. carm. 3.2.110>	Fornacis similes oculi flammantis et ungues
<audrad. carm. 3.2.111>	Aequales aquilae nec non et brachia magnis
<audrad. carm. 3.2.112>	Transtris; hii semper furiis agitantur et ira.
<audrad. carm. 3.2.113>	Sed me gaudentes puteo concludere mortis
<audrad. carm. 3.2.114>	Dum celerant corpusque meum spectatur, ut illud
<audrad. carm. 3.2.115>	Humano ritu gluttirent viscera terrae,
<audrad. carm. 3.2.116>	Paulisper, praeses, sed te retinente cadaver,
<audrad. carm. 3.2.117>	Excipiunt aures domini, quas maxumus heros
<audrad. carm. 3.2.118>	Effudit voces; tremuit mox Tartharus ingens
<audrad. carm. 3.2.119>	Altithronique dei vox intonat ore potenti:
<audrad. carm. 3.2.120>	"Ob mihi dilectum Iulianum vivere rursus
<audrad. carm. 3.2.121>	Incipiat, tantum pro quo carissimus orat:
<audrad. carm. 3.2.122>	Non ego tristari, sanctus nec spiritus illum,
<audrad. carm. 3.2.123>	In nullo genitorque cupit, quia mansio nostra
<audrad. carm. 3.2.124>	Virgineum semper Iuliani pectus habetur".
<audrad. carm. 3.2.125>	Post hanc venerunt vocem virtute potentes
<audrad. carm. 3.2.126>	E caelis iuvenes induti vestibus albis
<audrad. carm. 3.2.127>	Moxque meam gemini rapiunt de morte misellam
<audrad. carm. 3.2.128>	Daemonibus pulsis animam vitaeque reformant,
<audrad. carm. 3.2.129>	Ut, per quem luci reddor, cognoscere Christum
<audrad. carm. 3.2.130>	Post mortem incipiam, quem vivens ante negabam".
<audrad. carm. 3.2.131>	Haec cernens praeses turbatus praecipit illum,
<audrad. carm. 3.2.132>	Ne populi fiat dissensio, carcere claudi
<audrad. carm. 3.2.133>	Cum sanctis anuloque suo signavit et ipse.
<audrad. carm. 3.2.134>	Quem doctum babtizari fecit Iulianus
<audrad. carm. 3.2.135>	Nomine Anastasium compellans more paterno
<audrad. carm. 3.2.136>	Et secum tenuit, donec compleret agonem.
<audrad. carm. 3.2.137>	Interea praeses dictat componere poenas,
<audrad. carm. 3.2.138>	Augusti sanctis quas exposuere feroces.
<audrad. carm. 3.2.139>	Et veniente die sexus concurrit et aetas
<audrad. carm. 3.2.140>	Et simul expectant finem certaminis ante
<audrad. carm. 3.2.141>	Praesidis aspectum. Quo conscendente tribunal,
<audrad. carm. 3.2.142>	Primum sermonem fecit, si concio tota,
<audrad. carm. 3.2.143>	Plebs, omnis sexus populusque, senex iuvenisque,
<audrad. carm. 3.2.144>	Adforet, ac frendens mittit, qui congreget omnes.
<audrad. carm. 3.2.145>	Haec fiunt donec, terdena atque insuper unum
<audrad. carm. 3.2.146>	Dolia complentur plumbo piceoque liquore,
<audrad. carm. 3.2.147>	Siccatoque mari stuppae spinaeque sub ipsis
<audrad. carm. 3.2.148>	Adduntur silvaeque graves, ut montibus altis
<audrad. carm. 3.2.149>	Ferme rogi similes centenis passibus aucti
<audrad. carm. 3.2.150>	Cernentum quatiant animos formidine summa.
<audrad. carm. 3.2.151>	Exultans animo praeses dum talia cernit,
<audrad. carm. 3.2.152>	Conclamat plebis primos sociosque fideles,
<audrad. carm. 3.2.153>	Illi quos legit Romana potentia fortes
<audrad. carm. 3.2.154>	Militis obsequio praebere per omnia vires.
<audrad. carm. 3.2.155>	"Quis sit tantus" ait "dominus, qui liberet istos
<audrad. carm. 3.2.156>	De tantis poenis summa virtute paratis,
<audrad. carm. 3.2.157>	Dicite; nunc nostros ulcisci flamma valebit
<audrad. carm. 3.2.158>	Custodes magnosque deos Martemque Iovemque
<audrad. carm. 3.2.159>	Et sexus gemini quingentos cunctipotentes".
<audrad. carm. 3.2.160>	Nec spectat responsa, videt qui cuncta parata.
<audrad. carm. 3.2.161>	Sed mox educi sanctos de carcere mandat:
<audrad. carm. 3.2.162>	Curritur et rapido reserantur limina pulsu
<audrad. carm. 3.2.163>	Carceris et tractos adducunt ante tribunal
<audrad. carm. 3.2.164>	Praesidis aptati frenesi furiaeque ministri.
<audrad. carm. 3.2.165>	Cumque viri sancti raptim traherentur ab illis,
<audrad. carm. 3.2.166>	Psallebant domino concordi voce canorem
<audrad. carm. 3.2.167>	Davidis. Quorum facies splendore micanti
<audrad. carm. 3.2.168>	Mutantur vultusque novi mirantur ab omni
<audrad. carm. 3.2.169>	Circumstante viro; gemituque moventur amaro
<audrad. carm. 3.2.170>	Et lacrimis flentes addebant talia patres:
<audrad. carm. 3.2.171>	"Et nos, o miseri, natos genuisse videmur? -
<audrad. carm. 3.2.172>	Qualiter istorum iuvenum spectare valemus
<audrad. carm. 3.2.173>	Indignam mortem, quorum non crimina scimus?"
<audrad. carm. 3.2.174>	Pectora matronae tundunt miscentque dolori
<audrad. carm. 3.2.175>	Singultus nimios et ruptis crinibus illos
<audrad. carm. 3.2.176>	Sepius aspectant et tandem corde repressum
<audrad. carm. 3.2.177>	Vocibus his pandunt excelsa voce merorem:
<audrad. carm. 3.2.178>	"Cogimur, ei nobis, miserae quae cernere matres
<audrad. carm. 3.2.179>	Aetatis tenerae natorum vel genitarum,
<audrad. carm. 3.2.180>	Innocuos iuvenes tali sub sorte perire.
<audrad. carm. 3.2.181>	Quid nostrae suboli poterit contingere posthaec,
<audrad. carm. 3.2.182>	Hos homines iustos caelesti luce coruscos
<audrad. carm. 3.2.183>	Si siccis oculis inmitti cernere flammis
<audrad. carm. 3.2.184>	Praesulis insani iussu grassante queamus?"
<audrad. carm. 3.2.185>	Nec minus et pueri flent innuptaeque puellae
<audrad. carm. 3.2.186>	Et gracili luctu reserant hac voce dolorem:
<audrad. carm. 3.2.187>	"Ut quid pulchra nimis caelesti splendida luce
<audrad. carm. 3.2.188>	Igni dampnatur nullo parcente iuventus?
<audrad. carm. 3.2.189>	Caeca, tiranne, tibi numquam concessa potestas
<audrad. carm. 3.2.190>	Haec foret, o praeses: qui vivis parcere non vis,
<audrad. carm. 3.2.191>	Sed neque defunctos audis, saevissime, quorum
<audrad. carm. 3.2.192>	Splendentes vitam facies sine crimine monstrant".
<audrad. carm. 3.2.193>	Tunc constans animo Iulianus postulat omnes,
<audrad. carm. 3.2.194>	Ut cessent lacrimis ponantque silentia dictis:
<audrad. carm. 3.2.195>	Conticuere omnes et spectant dicta rogantis.
<audrad. carm. 3.2.196>	Martyr quos domini claro sic edocet ore:
<audrad. carm. 3.2.197>	"Cernitis, o fratres, ignes poenasque paratas? -
<audrad. carm. 3.2.198>	Non nos impediat vester clamor lacrimaeque:
<audrad. carm. 3.2.199>	Quin potius liceat tantum certamen adire.
<audrad. carm. 3.2.200>	Nam sicut fornax aurum, cum traditur illi,
<audrad. carm. 3.2.201>	Purius exponens aptum facit esse coronae
<audrad. carm. 3.2.202>	Regis et insertis rutilat diademate gemmis -
<audrad. carm. 3.2.203>	Haud secus et nos haec reddent incendia pulchros;
<audrad. carm. 3.2.204>	Ante ego, quam pereas, genetrix numerosaque plebes
<audrad. carm. 3.2.205>	(Quae sibi te dominum gaudens optabat habere
<audrad. carm. 3.2.206>	Atque tuo funeri postremum dicere: Salve,
<audrad. carm. 3.2.207>	Advenit tristesque genas hic luctibus udat),
<audrad. carm. 3.2.208>	Consensu parili certatim poscimus omnes".
<audrad. carm. 3.2.209>	Celsius haec contra puer inclitus ore beato
<audrad. carm. 3.2.210>	Respondit: "Plorent se teque voragine mortis
<audrad. carm. 3.2.211>	Obclusos; plangent sed quur nos? regna polorum
<audrad. carm. 3.2.212>	Scandere quos cernunt: transibimus ecce per ignes
<audrad. carm. 3.2.213>	Inlaesique tibi post haec parebimus omnes
<audrad. carm. 3.2.214>	Consumptis flammis nec non incendia cuncta
<audrad. carm. 3.2.215>	Atque omni populo, nostrum qui spectat agonem.
<audrad. carm. 3.2.216>	Nam vos quae colitis simulacra deosque vocatis
<audrad. carm. 3.2.217>	Et pestes geminas, Augustos scilicet ambos,
<audrad. carm. 3.2.218>	Dispicimus veluti a scopante peripsima tultum".
<audrad. carm. 3.2.219>	Infelix praeses respondit taliter: "Ultra
<audrad. carm. 3.2.220>	Non vos haec tumidos audacia vivere laxat".
<audrad. carm. 3.2.221>	At puer intrepidus coniurans obligat illum:
<audrad. carm. 3.2.222>	"Per miseram testor nimis et vanam levitatem
<audrad. carm. 3.2.223>	Te, cui cervicem flectis: largitor, ut unum
<audrad. carm. 3.2.224>	Poscenti tribuas, meme nec sperne rogantem".
<audrad. carm. 3.2.225>	"Expete", praesul ait "quicquid cupis, unica proles".
<audrad. carm. 3.2.226>	Celsius: "Egressum flammis cum videris esse
<audrad. carm. 3.2.227>	Inlaesum et laudare deum terraeque polique,
<audrad. carm. 3.2.228>	Tunc mecum permitte meam triduo genetricem
<audrad. carm. 3.2.229>	Cessis tractare induciis, quae semita vitae
<audrad. carm. 3.2.230>	Extunc conveniet nobis; pandemus et illud
<audrad. carm. 3.2.231>	Ante tuos, praeses, conspectus utpote laeti".
<audrad. carm. 3.2.232>	Audiit hunc gaudens genetrix laudatque precatum.
<audrad. carm. 3.2.233>	Caecatus praesul nebulonis plenus amici
<audrad. carm. 3.2.234>	Dixit: "Ab his flammis si tu, quod credere stultum est,
<audrad. carm. 3.2.235>	Egressus fueris sospes, complebitur istud".
<audrad. carm. 3.2.236>	Certatim inpingunt confusis gressibus et se,
<audrad. carm. 3.2.237>	Quo fugiant mortem, miseri nescire fatentur;
<audrad. carm. 3.2.238>	Nec spes certa fugae, dum se subcumbere flammis
<audrad. carm. 3.2.239>	Hethere depulsis madefacto lumine cernunt.
<audrad. carm. 3.2.240>	At sancti mediis exultant ignibus omnes
<audrad. carm. 3.2.241>	Atque suum regem conlaudant et benedicunt,
<audrad. carm. 3.2.242>	Qui superare facit flammas tormentaque tanta
<audrad. carm. 3.2.243>	In se credentes humiles famulosque fideles;
<audrad. carm. 3.2.244>	Auditurque procul psallens exercitus illis
<audrad. carm. 3.2.245>	Militiae iunctus caelestis consona laudum
<audrad. carm. 3.2.246>	Pangere salvanti domino per saecula Christo.
<audrad. carm. 3.2.247>	Talis erat sonitus psallentum, qualis aquarum
<audrad. carm. 3.2.248>	Multarum resonat ripis de gurgite magno.
<audrad. carm. 3.2.249>	Interea flammae consumunt omnia, quaeque
<audrad. carm. 3.2.250>	Vis inimica piis congessit, deficiuntque;
<audrad. carm. 3.2.251>	Cum iubet adsessor carbonum vellere montes,
<audrad. carm. 3.2.252>	Sanctorum cineres ut vento spargat in omni.
<audrad. carm. 3.2.253>	Quo facto insperata malis clarissima plebes
<audrad. carm. 3.2.254>	Plus auro rutilans, magno cum fervet ab igni
<audrad. carm. 3.2.255>	Fornacis gremio, argentum vel cum nitet - ecce
<audrad. carm. 3.2.256>	Haud secus apparet fulgens inlaesaque tali
<audrad. carm. 3.2.257>	Voce deum laudans: "Patrem genitumque vel almum
<audrad. carm. 3.2.258>	Flatum, qui caelum terramque creavit et undas,
<audrad. carm. 3.2.259>	Aera vel quicquid vivit vel cernitur esse,
<audrad. carm. 3.2.260>	Te merito proni laudant super ethera sancti
<audrad. carm. 3.2.261>	Coetus angelici, quos, rex benedicte, creasti.
<audrad. carm. 3.2.262>	Sidera cum caelo, sol, luna vel ignis et aer
<audrad. carm. 3.2.263>	Cum cantu volucrum, pontus cum piscibus, arva
<audrad. carm. 3.2.264>	Cum gregibus pecudum vel quicquid continet in se,
<audrad. carm. 3.2.265>	Te, benedicte deus, laudent, quia cuncta creasti.
<audrad. carm. 3.2.266>	Conditus atque tuis manibus, rationis et haeres
<audrad. carm. 3.2.267>	Te inspirante datus homo, rex, super omnia laudet:
<audrad. carm. 3.2.268>	Gloria personis trino, deitate sed uni,
<audrad. carm. 3.2.269>	Suppliciterque canat nunc atque per omnia saecla".

<audrad. carm. 3.3.1>	Angelicos pueros inmensa luce coruscos
<audrad. carm. 3.3.2>	Ut primum indigno potuerunt cernere visu,
<audrad. carm. 3.3.3>	Auribus ingratis vocesque hausere sacratas
<audrad. carm. 3.3.4>	Illi, quos iudex misit divellere prunas,
<audrad. carm. 3.3.5>	Sanctorum cineres rapidis ut spargeret auris,
<audrad. carm. 3.3.6>	Exclamant fugiuntque novo fulgore repulsi
<audrad. carm. 3.3.7>	Atque metu mortis tremulantia corda reportant.
<audrad. carm. 3.3.8>	Fama volat subito: post ignes vivere sanctos
<audrad. carm. 3.3.9>	Et laudare deum concordi voce potentem,
<audrad. carm. 3.3.10>	Qui superare dedit humiles incendia tanta,
<audrad. carm. 3.3.11>	Ausit et inlaesis caelesti luce nitorem.
<audrad. carm. 3.3.12>	At populi dudum nimio terrore fugati
<audrad. carm. 3.3.13>	Converso gressu concurrunt cernere sanctos
<audrad. carm. 3.3.14>	Miranturque omnes quam sanis vivere membris;
<audrad. carm. 3.3.15>	Illorumque deum conclamant omnipotentem,
<audrad. carm. 3.3.16>	Qui salvans iuvenes miracula tanta peregit,
<audrad. carm. 3.3.17>	Qui in se credentes post flammas vivere fecit.
<audrad. carm. 3.3.18>	Tunc omnes pariter dominumque deumque fatentur,
<audrad. carm. 3.3.19>	Victor quem sanctus Iulianus predicat et qui,
<audrad. carm. 3.3.20>	Praestitit intactos ter denos vel super unum
<audrad. carm. 3.3.21>	Ignibus e mediis pueros exire canentes.
<audrad. carm. 3.3.22>	Curritur et celeri referuntur cuncta relatu
<audrad. carm. 3.3.23>	Marciano. Gressu rapido cum coniuge qui mox
<audrad. carm. 3.3.24>	Cernere signa volat Celsii predicta loquelis.
<audrad. carm. 3.3.25>	Post hanc in vocem prorupit pestifer anguis:
<audrad. carm. 3.3.26>	"Per dominum, Iuliane, tuum te obtestor: ut, a quo
<audrad. carm. 3.3.27>	Aut ubi virtutem tantam magicam didicisti,-
<audrad. carm. 3.3.28>	Ne pereant populi praesentes, pandito palam".
<audrad. carm. 3.3.29>	Inclitus haec contra venerando protulit ore
<audrad. carm. 3.3.30>	Martyr evangelicis roborans sua dogmata verbis:
<audrad. carm. 3.3.31>	"Auctorem vitae, dominum totiusque salutis
<audrad. carm. 3.3.32>	Testaris, praeses, miracula tanta patrantem.
<audrad. carm. 3.3.33>	Est etenim tempus, Christus quia plebibus istis
<audrad. carm. 3.3.34>	Esse deus verax atque omnipotens doceatur.
<audrad. carm. 3.3.35>	Credito me referente: valent haec discere soli,
<audrad. carm. 3.3.36>	Qui mundum fugiunt animo nudique sequntur
<audrad. carm. 3.3.37>	Imperium domini dicentis: Quisque venire
<audrad. carm. 3.3.38>	Vult post me, spernat mundum vel quicquid in ipso
<audrad. carm. 3.3.39>	Aggravat humanos sensus mentemque tuentis
<audrad. carm. 3.3.40>	Emollire solet, semet quoque deneget ipsum
<audrad. carm. 3.3.41>	Atque crucem propriam baiulet liberque vocantis,
<audrad. carm. 3.3.42>	Calcatis opibus nihil preponat amori;
<audrad. carm. 3.3.43>	Non patrem matremve, domus vitesque vel agros
<audrad. carm. 3.3.44>	Nec quicquid visus vel sensus contigit umquam,
<audrad. carm. 3.3.45>	Nilque aliud spectet praeter promissa creantis
<audrad. carm. 3.3.46>	Sollicitusque gerat semper curam miserorum
<audrad. carm. 3.3.47>	Contemptaque fame satiet, quos novit egere,
<audrad. carm. 3.3.48>	Induat et nudos, simplex si vestis abundet".
<audrad. carm. 3.3.49>	Tale deo munus satis acceptabile semper
<audrad. carm. 3.3.50>	Et, quo non irae facies demergitur umbris
<audrad. carm. 3.3.51>	Quove ruit praeceps discordia pace sub alma
<audrad. carm. 3.3.52>	Et quo perversus sanctus non dicitur esse
<audrad. carm. 3.3.53>	Et vere sanctus digno veneratur honore.
<audrad. carm. 3.3.54>	Nam sunt nonnulli, quos actio nulla beatos
<audrad. carm. 3.3.55>	Fecit et hostili sanctis virtute repugnant,
<audrad. carm. 3.3.56>	Falso qui credi quaerunt sub nomine sancti;
<audrad. carm. 3.3.57>	Et sunt nonnulli, quos gratia larga tonantis
<audrad. carm. 3.3.58>	Effecit iustos, humili qui mente beatam
<audrad. carm. 3.3.59>	Elegere viam cunctosque iuvare parati
<audrad. carm. 3.3.60>	A nullo laudes quaerunt, fugiuntque sed omnes
<audrad. carm. 3.3.61>	Mundanae laudis pompas hominumque favores
<audrad. carm. 3.3.62>	Inlatasque sibi iniurias pro laude receptant
<audrad. carm. 3.3.63>	Et nullum laedunt noluntque nocere nocentem.
<audrad. carm. 3.3.64>	Hi semper humiles student se cordis in ara
<audrad. carm. 3.3.65>	Contriti, casti, tribulati sacrificare
<audrad. carm. 3.3.66>	Aeterno domino, solus qui regnat ubique:
<audrad. carm. 3.3.67>	His idem dominus concedit discere talem,
<audrad. carm. 3.3.68>	Quali me docuit, felicis nominis artem".
<audrad. carm. 3.3.69>	Adfirmat praesul stultum, qui sponte sub ista
<audrad. carm. 3.3.70>	Iniuria vitae presentis gaudia curvat.
<audrad. carm. 3.3.71>	Sanctus ait, cunctis dominum haec praestare paratum,
<audrad. carm. 3.3.72>	Istud sed paucos culmen conscendere dignos.
<audrad. carm. 3.3.73>	"Non ego" praeses ait "tecum sermonibus ultra
<audrad. carm. 3.3.74>	Uti delector, princeps Iuliane magorum:
<audrad. carm. 3.3.75>	Nam statui finem tecum iam iamque loquendi."
<audrad. carm. 3.3.76>	"Optavi, dicit sanctus Iulianus "et opto;
<audrad. carm. 3.3.77>	Vox blasphema meas tantum ne scalperet aures."
<audrad. carm. 3.3.78>	Turbidus hinc praeses faciem tranquillat et almum
<audrad. carm. 3.3.79>	Alloquitur genitum virosa voce cruentus:
<audrad. carm. 3.3.80>	"En tua, quam triduo, genetrix indulta, petebas:
<audrad. carm. 3.3.81>	Tractet hoc spacio tecum, quae semita vitae
<audrad. carm. 3.3.82>	Congrua sit vobis; posthaec pandetis et illud
<audrad. carm. 3.3.83>	Ante meos laeti vultus, clarissima proles;
<audrad. carm. 3.3.84>	Pectore nam, fili, toto certare parata est,
<audrad. carm. 3.3.85>	Unica ne virtus pereas utriusque parentis".
<audrad. carm. 3.3.86>	Subiunxit sanctus: "Nullum permitte tuorum
<audrad. carm. 3.3.87>	Hoc nostras triduo facies decernere, posco".
<audrad. carm. 3.3.88>	Concedit praesul pariterque includere mandat
<audrad. carm. 3.3.89>	Cum sanctis matrem pueri: clauduntur et hii mox.
<audrad. carm. 3.3.90>	Ingressi talem domino fudere precatum:
<audrad. carm. 3.3.91>	"O - qui cuncta vides et noscis praescius omne,
<audrad. carm. 3.3.92>	Ut factum praesens, aeque ventura probasque
<audrad. carm. 3.3.93>	Plus mentes placidas, senio quam corpora pigra,
<audrad. carm. 3.3.94>	His votis aurem praebens, largissime Christe:
<audrad. carm. 3.3.95>	Huius, nunc praesta, pateant ut lumina cordis,
<audrad. carm. 3.3.96>	Acceptamque tibi facias, quae gignere fructum
<audrad. carm. 3.3.97>	Terra deo potuit, qui nunc laetaris in illo".
<audrad. carm. 3.3.98>	Et subito has voces sequitur commotio terrae,
<audrad. carm. 3.3.99>	Emicat et fulgor septimplex luce metalli
<audrad. carm. 3.3.100>	Argenti, suetus sanctisque odor adfuit et vox
<audrad. carm. 3.3.101>	Psallentum caelo resonat: "Vere pius es rex,
<audrad. carm. 3.3.102>	Gratis qui inmeritas animas et corpora salvas".
<audrad. carm. 3.3.103>	Audiit haec mater Celsii clamatque repente:
<audrad. carm. 3.3.104>	"Tempore quo toto mundi per gaudia vixi,
<audrad. carm. 3.3.105>	Non me tantus odor, quantus nunc, laetificavit.
<audrad. carm. 3.3.106>	Hortus amoenus enim sicut, quem lilia vernant
<audrad. carm. 3.3.107>	Atque rosae, redoletque crocus seu balsama spirant,-
<audrad. carm. 3.3.108>	Cunctis sic olfacta bonis sum plena dolorque
<audrad. carm. 3.3.109>	Abscedens omnis reminisci non sinit ultra
<audrad. carm. 3.3.110>	In mortem geniti, dudum quae passa gemebam.
<audrad. carm. 3.3.111>	Nec cognosco aliud cordi remanere, sed illum
<audrad. carm. 3.3.112>	Esse deum verum, pro quo meus unicus ista
<audrad. carm. 3.3.113>	Intrepidus patitur". Quam mox Iulianus et omnes
<audrad. carm. 3.3.114>	Taliter, ut fertur, divino rore propinant:
<audrad. carm. 3.3.115>	"Vive beata deo credens, mox verba fatentis
<audrad. carm. 3.3.116>	Corporis et mentis pariter medicina sequetur:
<audrad. carm. 3.3.117>	Talis enim est medicus, nos in quem credimus omnes,
<audrad. carm. 3.3.118>	Qui facile curans animas detergat ab omni
<audrad. carm. 3.3.119>	Vulnere, quis fuerit fidei confessio pura".
<audrad. carm. 3.3.120>	Celsius adiunxit: "Modo iam me dicere matrem
<audrad. carm. 3.3.121>	Te gratulor dicique tuus non horreo natus:
<audrad. carm. 3.3.122>	Vere agnosco meam matrem, tu noscito natum.
<audrad. carm. 3.3.123>	Non ego te perdam, genetrix; mecum sed ad illud
<audrad. carm. 3.3.124>	Tende bonum, pro quo tantum sufferre laborem
<audrad. carm. 3.3.125>	Parvus grex gaudet, cum quo iam clausa teneris".
<audrad. carm. 3.3.126>	Respondit genetrix, cuius iam pectoris ima
<audrad. carm. 3.3.127>	Gratia lustrabat divina animamque fovebat:
<audrad. carm. 3.3.128>	"Noscito iam, fili: nihil hinc mihi carius illo
<audrad. carm. 3.3.129>	Esse deo poterit, tantum quem diligis; et nunc
<audrad. carm. 3.3.130>	Pande salutis opem: iam iam parebo saluti".
<audrad. carm. 3.3.131>	Et dixit sanctus: "Cor credens iustificatur,
<audrad. carm. 3.3.132>	Gignit et ore piam confessio facta salutem;
<audrad. carm. 3.3.133>	Deest unum, ut babtizeris templumque sacreris
<audrad. carm. 3.3.134>	Spiritus altithroni". Quae dixit: "Qualiter istud
<audrad. carm. 3.3.135>	Expleri poterit? clausos dum miles et antrum
<audrad. carm. 3.3.136>	Nos teneant nullumve sinant intrare iuvantem".
<audrad. carm. 3.3.137>	"Est hic" respondit "sanctus verusque sacerdos,
<audrad. carm. 3.3.138>	Purificare valet qui te, si corde vel ore
<audrad. carm. 3.3.139>	Idola falsa voces simulacra deosque profanes
<audrad. carm. 3.3.140>	Atque deum credas unum, qui regnat ubique,
<audrad. carm. 3.3.141>	Qui regnare facit reges, qui cuncta gubernat
<audrad. carm. 3.3.142>	Sanctificatque, hominum mentes ratione vel ornat
<audrad. carm. 3.3.143>	Confirmatque duces, pacem dat principibusque,
<audrad. carm. 3.3.144>	Qui inducit caelo nubes et defluit imbres
<audrad. carm. 3.3.145>	Gignere dans terram foecundo cespite fructus,
<audrad. carm. 3.3.146>	Qui volvit caelos, qui flumina rursus ab austro,
<audrad. carm. 3.3.147>	Qui deus est trinus: genitor natusque vel almus
<audrad. carm. 3.3.148>	Spiritus omnipotens, caeli terraeque creator,
<audrad. carm. 3.3.149>	Qui splendore suo caecis errore repulso,
<audrad. carm. 3.3.150>	Cernere dat lumen seseque agnoscere prestat".
<audrad. carm. 3.3.151>	Celsius haec complens, mater se credere cuncta
<audrad. carm. 3.3.152>	Incuntanter ait sanctum babtisma reposcens.
<audrad. carm. 3.3.153>	Tunc omnes sancti domino gratulantur ovique,
<audrad. carm. 3.3.154>	Quam virtute sua rapuit de fauce luporum.
<audrad. carm. 3.3.155>	Conversusque iterum sanctus Iulianus ad illam
<audrad. carm. 3.3.156>	Sermonem celebrat: "Mulier, si amplecteris ista,
<audrad. carm. 3.3.157>	Quae nunc audisti, trinumque fateris et unum
<audrad. carm. 3.3.158>	Esse deum nostrum caelum terramque regentem?"
<audrad. carm. 3.3.159>	Illa ait aeterna iam non sine luce magistra:
<audrad. carm. 3.3.160>	"Spargere qui vetuit transgresso limite pontum
<audrad. carm. 3.3.161>	Suspenditque polos variis fulgoribus ornans,
<audrad. carm. 3.3.162>	Ardorem solis semper splendescere iussit
<audrad. carm. 3.3.163>	Atque ortus lunae statuit finesque laboris,
<audrad. carm. 3.3.164>	Esse deum toto Iesum de pectore credo".
<audrad. carm. 3.3.165>	Dixerat: et subito tremuit locus ille superque
<audrad. carm. 3.3.166>	Advenit vox: "Concepi propterque loquutus
<audrad. carm. 3.3.167>	Sum"; dicunt sancti cuncti concorditer "amen".
<audrad. carm. 3.3.168>	Tunc sacer Antonius babtizans abluit illam
<audrad. carm. 3.3.169>	Et matrem genitus genitor de fonte levavit.
<audrad. carm. 3.3.170>	Denique dum gaudent factum hoc mirabile sancti,
<audrad. carm. 3.3.171>	Vox iterum domini de caelis intonat illis:
<audrad. carm. 3.3.172>	"Fortiter hinc agite conforteturque beatum
<audrad. carm. 3.3.173>	Cor vestrum in domino". Post quod Iulianus ad omnes
<audrad. carm. 3.3.174>	Sic ait: "En, fratres, nobis vox nuncia venit,
<audrad. carm. 3.3.175>	Quae rediviva sonat certamina multa parari.
<audrad. carm. 3.3.176>	Pro qua re nostrum domino signemus agonem,
<audrad. carm. 3.3.177>	Qui fidei nostrae cursum complere valebit
<audrad. carm. 3.3.178>	Militibusque suis servat qui in fine coronas,
<audrad. carm. 3.3.179>	Nobis quas reddens donabit regna polorum".
<audrad. carm. 3.3.180>	Impius interea deduci precipit ad se
<audrad. carm. 3.3.181>	Sanctos in propriam, solito qua commanet, aulam
<audrad. carm. 3.3.182>	Exhibitisque piis genito mox taliter infit:
<audrad. carm. 3.3.183>	Dic, qua conditione tuam retinere cupisti
<audrad. carm. 3.3.184>	Hoc triduo matrem - nam nescius ista requiro -?
<audrad. carm. 3.3.185>	Narra, quid gestum, maneat si coepta voluntas".
<audrad. carm. 3.3.186>	Respondit: "Domino perpes sit gratia nostro,
<audrad. carm. 3.3.187>	Qui bona velle dedit nobis caelestia gratis,
<audrad. carm. 3.3.188>	Munere iam cuius nostra est stabilita voluntas:
<audrad. carm. 3.3.189>	Nam mihi fructus erit mater salvata per aevum,
<audrad. carm. 3.3.190>	Illius et fructus per saecula cuncta manebo.
<audrad. carm. 3.3.191>	Nec spes ulla manet nobis praesentis amoris:
<audrad. carm. 3.3.192>	Non ego te novi patrem aut Mariena maritum".
<audrad. carm. 3.3.193>	Ille furens rabida ut, catulos si perderet, ursa,
<audrad. carm. 3.3.194>	Auctoremque doli celsas hinc quaereret inde
<audrad. carm. 3.3.195>	Anxia per rupes, caveas tuffique meatus
<audrad. carm. 3.3.196>	Perdita ceu furiis exaesa per invia quaeque,
<audrad. carm. 3.3.197>	Volveret obscenum replicans creberrime dorsum,
<audrad. carm. 3.3.198>	Praecipiti cursu viridemque subiret agellum,
<audrad. carm. 3.3.199>	In quo semoti nuper de matre novelli
<audrad. carm. 3.3.200>	Agni pascentur, quos effera lapsa per alpes
<audrad. carm. 3.3.201>	Sentiret subito niveumque invaderet agmen,
<audrad. carm. 3.3.202>	Dentibus et laceris diffringeret ossa tenella,
<audrad. carm. 3.3.203>	Lamberet atque hausto pariter pro sanguine membra,
<audrad. carm. 3.3.204>	Fauces iamque vorax satians ventrisque latebras,
<audrad. carm. 3.3.205>	Vitam de reliquo paucis servaret, ut inde
<audrad. carm. 3.3.206>	Spe vivi catuli in praeda, si forte reperti,
<audrad. carm. 3.3.207>	Utpote quam molli quivissent ludere lana -
<audrad. carm. 3.3.208>	Haud sequus hic toto concussus felle tirannus
<audrad. carm. 3.3.209>	Saevit in electos sanctumque invadit ovile,
<audrad. carm. 3.3.210>	Nescius et metam moderaminis addere menti
<audrad. carm. 3.3.211>	Dente amens stricto primum se verbere pugni
<audrad. carm. 3.3.212>	Appetiit coxa et domui retinere ministros
<audrad. carm. 3.3.213>	Uxorem magnis posthaec clamoribus urguet.
<audrad. carm. 3.3.214>	Accurrunt agnam Christi comprendere, sed mox
<audrad. carm. 3.3.215>	Luminis amissi plangunt dispendia caeci.
<audrad. carm. 3.3.216>	Insanus praesul cernens haec omnia rursus
<audrad. carm. 3.3.217>	Includi fecit sanctos in carceris ima.
<audrad. carm. 3.3.218>	Insomnemque miser noctem transegit et amens
<audrad. carm. 3.3.219>	Filius umbrarum; prima sub luce tribunal
<audrad. carm. 3.3.220>	Conscendens rabiem, saevo quam pectore versat,
<audrad. carm. 3.3.221>	Exponit vinctosque iubet de carcere reddi.
<audrad. carm. 3.3.222>	Procedunt alacres - pangentes: "Gloria Christo"
<audrad. carm. 3.3.223>	More sacerdotum sollemni voce canentum.
<audrad. carm. 3.3.224>	Non tulit hoc visum praeses nec distulit iram;
<audrad. carm. 3.3.225>	Quinque sed exceptis: Iulianum praesbiterumque
<audrad. carm. 3.3.226>	Antonium, matrem Celsii Celsiumque vel illum,
<audrad. carm. 3.3.227>	Quem deus ad vitam devicta morte reduxit,
<audrad. carm. 3.3.228>	Dudum pro meritis Iuliani callidus hostis,
<audrad. carm. 3.3.229>	Mutent ut genitum poenae matremque relictam -
<audrad. carm. 3.3.230>	His mortem differt, horum prolongat agonem;
<audrad. carm. 3.3.231>	Et gladio obtruncans bis denos caelicolarum,
<audrad. carm. 3.3.232>	Septem germanos arsit pro nomine Christi.
<audrad. carm. 3.3.233>	Quorum mox animas digno salvator honore
<audrad. carm. 3.3.234>	Cantibus angelicis et magni laude triumphi
<audrad. carm. 3.3.235>	Exhilarans caeli gaudens collegit in arcem.
<audrad. carm. 3.4.1>	Luxerat et celso fulgebat Phoebus Olimpho.
<audrad. carm. 3.4.2>	Cuius dum temptat radios extinguere fumo
<audrad. carm. 3.4.3>	Marcianus solita residens in sede tirannus
<audrad. carm. 3.4.4>	Quinque vocat, dudum quos callidus arte beatos
<audrad. carm. 3.4.5>	Hac sibi servari fratrum post funera fecit,
<audrad. carm. 3.4.6>	Omnibus ut poenis, tormentis et cruciatu
<audrad. carm. 3.4.7>	Afflictos tandem cogat servire metallo
<audrad. carm. 3.4.8>	Et facies lucis maculet nebulonius ambro.
<audrad. carm. 3.4.9>	Cumque viri sancti fulgerent ante tribunal,
<audrad. carm. 3.4.10>	Coepit in hanc vocem sermones edere praesul:
<audrad. carm. 3.4.11>	"Duceris indignus nostris, Iuliane, loquelis,
<audrad. carm. 3.4.12>	Omnem qui inrides poenam Augustosque deosque;
<audrad. carm. 3.4.13>	Praesbiter Antonius, quaerenti pandito vel tu,
<audrad. carm. 3.4.14>	Quem sibi Christicolae dicunt cognomine papam,
<audrad. carm. 3.4.15>	Huius qui magicae forsan dinosceris auctor,
<audrad. carm. 3.4.16>	Quae sit haec virtus, quae tanta audacia vestri,
<audrad. carm. 3.4.17>	Ut, bona coniugii solventes foedera, natos
<audrad. carm. 3.4.18>	A matris gremio, patris vellatis ab ore.
<audrad. carm. 3.4.19>	Blasphemantur enim per vos pia numina divum.
<audrad. carm. 3.4.20>	Ergo mihi dicas, quae vos praesumptio suasit,
<audrad. carm. 3.4.21>	Huic tanto sceleri ut vitam implicuisse parum sit,
<audrad. carm. 3.4.22>	Sed functi corpus vitae vos restituisse
<audrad. carm. 3.4.23>	Iactetis, populos ut vobis credere cunctos
<audrad. carm. 3.4.24>	Pectoris innocui falso sub nomine Christi
<audrad. carm. 3.4.25>	Et vano errori faciatis; dicito palam,
<audrad. carm. 3.4.26>	Ut magicis vestris et vobis ponere finem
<audrad. carm. 3.4.27>	Iam valeam atque statum patriae reparare cadentem".
<audrad. carm. 3.4.28>	Sanctus ad has voces domini confessus honorem
<audrad. carm. 3.4.29>	Divini cultus indignum humilemque ministrum
<audrad. carm. 3.4.30>	Asserit et doctum Christi se dicit in aula.
<audrad. carm. 3.4.31>	Vellet sed, huiusce ducem adgrederetur agonis
<audrad. carm. 3.4.32>	Egregium iuvenem procerem sanctum Iulianum,
<audrad. carm. 3.4.33>	Congrua quaesitis qui scit responsa profari.
<audrad. carm. 3.4.34>	"Sed quia nos unus docuit salvator et uno
<audrad. carm. 3.4.35>	Fonte simul donat vivos haurire liquores,
<audrad. carm. 3.4.36>	Audi, qui dicis magicae nos esse peritos
<audrad. carm. 3.4.37>	Artis, nos humiles normam didicisse salutis
<audrad. carm. 3.4.38>	A domino, caras vetuit qui sternere gemmas
<audrad. carm. 3.4.39>	Porcis, ne pedibus temptent obvolvere coeno
<audrad. carm. 3.4.40>	Res sacras; dignus quam ob rem non cerneris esse,
<audrad. carm. 3.4.41>	Testis evangelicae ut pateat tibi pagina gemmae.
<audrad. carm. 3.4.42>	Attamen hic populus, dominus quem munere largo
<audrad. carm. 3.4.43>	Praescitum statuit fidei sua subdere colla,
<audrad. carm. 3.4.44>	Tempore quo voluit - quod nunc iam cernitur esse -,
<audrad. carm. 3.4.45>	Audiat a domino: "Non veni mittere pacem,
<audrad. carm. 3.4.46>	Sed gladium; a patribus veni divellere natos
<audrad. carm. 3.4.47>	Nec non et genitas a matribus", insuper illud:
<audrad. carm. 3.4.48>	"Qui patrem aut matrem plus quam me diligit aut qui
<audrad. carm. 3.4.49>	Uxorem aut fratres, genitos genitasque vel agros,
<audrad. carm. 3.4.50>	Aurum aut argentum, vestes vitesque domusque,
<audrad. carm. 3.4.51>	Nomine discipuli indignum se iudicet ipse,
<audrad. carm. 3.4.52>	Qui loquor". Hanc vocem sanctis incessibus ecce
<audrad. carm. 3.4.53>	Cum genito sequitur felici nomine mater:
<audrad. carm. 3.4.54>	Propterea non ille patrem, non illa maritum
<audrad. carm. 3.4.55>	Dicere te gaudent, quorum est iam patria caelum,
<audrad. carm. 3.4.56>	Quos deus omnipotens patris blanditur amore
<audrad. carm. 3.4.57>	Haeredes caeli statuens sine fine manere".
<audrad. carm. 3.4.58>	"Verius" adiecit "dictis aut dulcius istis
<audrad. carm. 3.4.59>	Percipies numquam" et finem dedit ipse loquendi.
<audrad. carm. 3.4.60>	Obstipuit praeses rursusque hos carcere claudit,
<audrad. carm. 3.4.61>	Excogitat mortem donec, qua puniat omnes.
<audrad. carm. 3.4.62>	Nox erat et sancti fulgent in carcere tamquam
<audrad. carm. 3.4.63>	Sidera caelorum arcturi, Hyades Pliadesque.
<audrad. carm. 3.4.64>	Urbis erat templum gentili errore dicatum
<audrad. carm. 3.4.65>	Daemonibus: Marti, Iunoni sive Minervae
<audrad. carm. 3.4.66>	Atque Iovi, totum gemmis auroque paratum,
<audrad. carm. 3.4.67>	Nilque aliud cerni poterat girantibus illud
<audrad. carm. 3.4.68>	Interius, praeter quod Arabs miratur et Indus.
<audrad. carm. 3.4.69>	Hoc erat in toto natali regis apertum
<audrad. carm. 3.4.70>	Anno, quod servans gremio simulacra deorum
<audrad. carm. 3.4.71>	Multa, per innumeras quas auri pondere gypsas
<audrad. carm. 3.4.72>	Fuderat efflantis fabri meditata voluntas.
<audrad. carm. 3.4.73>	Tunc sua pontifices libamina praesbiterique
<audrad. carm. 3.4.74>	Festivo cultu celebrabant; hos vocat omnes
<audrad. carm. 3.4.75>	Adveniente die, cordis vulgatque secretum.
<audrad. carm. 3.4.76>	Ocius ire iubens, templum reserare tremendum
<audrad. carm. 3.4.77>	Praesul honorifice atque deos abstergere telis
<audrad. carm. 3.4.78>	Omnique ornatu cunctos componere suadens,
<audrad. carm. 3.4.79>	Thura simul pinguesque sues vitulosque caprasque
<audrad. carm. 3.4.80>	Adduci mandat. Quae mox implentur: et omnis
<audrad. carm. 3.4.81>	Contremuit populus tactus novitate potenti
<audrad. carm. 3.4.82>	Et celerat supplex miracula cernere rerum.
<audrad. carm. 3.4.83>	Nec tardat praeses posthaec intrare vel omnes
<audrad. carm. 3.4.84>	Pontifices, magna comitum reboante caterva
<audrad. carm. 3.4.85>	Atque sacerdotes alterna voce canentes;
<audrad. carm. 3.4.86>	Invitantque deos pecudum potare cruores.
<audrad. carm. 3.4.87>	Iudicis interea iussu de carcere vincti
<audrad. carm. 3.4.88>	Procedunt sancti tamquam sol luce corusci
<audrad. carm. 3.4.89>	Et mediis aris sistuntur lumina caeli.
<audrad. carm. 3.4.90>	At primum praeses blanda sic voce fatetur:
<audrad. carm. 3.4.91>	"Forte dies vestrae venit, Iuliane, salutis:
<audrad. carm. 3.4.92>	Nam reserans vestro consultu moenia templi,
<audrad. carm. 3.4.93>	Quo semel in toto tantum conceditur anno
<audrad. carm. 3.4.94>	Intrari et sacras donis onerarier aras,
<audrad. carm. 3.4.95>	Adduci vos haec inter sollemnia feci,
<audrad. carm. 3.4.96>	Pronius ut flexis cervicibus hos veneretis
<audrad. carm. 3.4.97>	Clementes divos et vobis concilietis.
<audrad. carm. 3.4.98>	Et tu, qui princeps sceleris nunc usque fuisti,
<audrad. carm. 3.4.99>	Ut, Iuliane, decet, primum thus sacrificato
<audrad. carm. 3.4.100>	Cumque tuis sociis exta post consule tauri:
<audrad. carm. 3.4.101>	Restituique tuae poteris sic nobilitati.
<audrad. carm. 3.4.102>	Quodsi plus miseris vultis persistere coeptis,
<audrad. carm. 3.4.103>	Iuro deos omnes: confringam corpora vestra
<audrad. carm. 3.4.104>	Et magnis faciam poenis sub sole perire".
<audrad. carm. 3.4.105>	"Arbitrii decreta tui servare placeret
<audrad. carm. 3.4.106>	Te utinam, o praeses," dixit Iulianus "ut ultra
<audrad. carm. 3.4.107>	Non dignareris mecum sermonibus uti;
<audrad. carm. 3.4.108>	Sed quia iam properat nostrarum laetitiarum
<audrad. carm. 3.4.109>	Tempus et est verum iam nostram instare salutem,
<audrad. carm. 3.4.110>	Numina condigno a nobis venerentur honore.
<audrad. carm. 3.4.111>	Ut fiat, iubeas praesentes esse ministros
<audrad. carm. 3.4.112>	Atque sacerdotes, omnes epulentur ut una,
<audrad. carm. 3.4.113>	Cum fuerint divi placati munere nostro."
<audrad. carm. 3.4.114>	Audiit haec praeses totusque ad gaudia surgit,
<audrad. carm. 3.4.115>	Ordinis ignarus dictorum hunc gratificavit
<audrad. carm. 3.4.116>	Atque salutando dixit "bene", rursus et "ave".
<audrad. carm. 3.4.117>	Continuoque iubet sanctorum vincula solvi
<audrad. carm. 3.4.118>	"Non decet hos, dicens "ferri stringente catena
<audrad. carm. 3.4.119>	Sancta deum celebrare, quibus iam parcere mites
<audrad. carm. 3.4.120>	Dignantur placidoque remittunt crimina nutu".
<audrad. carm. 3.4.121>	Protinus inmenso levigantur pondere ferri.
<audrad. carm. 3.4.122>	Et mox uxorem genitumque vocavit amice,
<audrad. carm. 3.4.123>	Dulcius atque monet primos dis sacrificare
<audrad. carm. 3.4.124>	Praesul et ex animo se dicere talia iurat:
<audrad. carm. 3.4.125>	"Cara nimis coniux et dulcis filius, ite;
<audrad. carm. 3.4.126>	Ut vestro generi dignum servetis honorem,
<audrad. carm. 3.4.127>	Thura cremate piis, qui vobis gaudia vitae
<audrad. carm. 3.4.128>	Accumulare queunt et cunctas solvere culpas".
<audrad. carm. 3.4.129>	Cui veneranda dedit responsum hoc femina solum:
<audrad. carm. 3.4.130>	"Non me permittat Christus, quem pectore toto
<audrad. carm. 3.4.131>	Concepi credens dominum super omnia verum,
<audrad. carm. 3.4.132>	Ullis iam tecum, praesul, sermonibus uti.
<audrad. carm. 3.4.133>	Ignorans etenim verum simulacra sequebar,
<audrad. carm. 3.4.134>	Tempore quo tecum me illis curvasse recordor;
<audrad. carm. 3.4.135>	Sed nunc caelestis iam cernens gaudia vitae,
<audrad. carm. 3.4.136>	Haec sequar et Christi numquam vestigia linquam".
<audrad. carm. 3.4.137>	Callidus hinc animo praeses dum comprimit iram,
<audrad. carm. 3.4.138>	Convertit faciem monitisque urguet Iulianum,
<audrad. carm. 3.4.139>	Pronius ut flexis cervicibus omnibus aris
<audrad. carm. 3.4.140>	Impendat grates pro se mundique salute,
<audrad. carm. 3.4.141>	Adiungens: "Dudum mihi te decet, o Iuliane,
<audrad. carm. 3.4.142>	Hoc ipsum placidis pactum meminisse loquelis,
<audrad. carm. 3.4.143>	Unde ego laetatus dissolvi carcere ferri
<audrad. carm. 3.4.144>	Consultuque tui praesens sollemne paravi,
<audrad. carm. 3.4.145>	Ut te tantarum revocent miracula rerum
<audrad. carm. 3.4.146>	Et mortem fugiens nobiscum nobiliteris.
<audrad. carm. 3.4.147>	Omnia sunt praesto, ut cernis, iam iamque venito
<audrad. carm. 3.4.148>	Et supplex orato deos, quos omnipotentes
<audrad. carm. 3.4.149>	Romanum imperium toto veneratur honore.
<audrad. carm. 3.4.150>	Nam tua iam placidi ignoscunt errata veterna;
<audrad. carm. 3.4.151>	Tu tantum obsequiis animum monstrando fidelem
<audrad. carm. 3.4.152>	Exerta dextram cultroque occide columbam
<audrad. carm. 3.4.153>	Omnibus his coram; tecum laetemur ut omnes,
<audrad. carm. 3.4.154>	Cum fuerint divi placati munere vestro."
<audrad. carm. 3.4.155>	"Tempus adest," Iulianus ait "quo gloria nostra
<audrad. carm. 3.4.156>	Omnibus his populis clarescere debeat, ut sit
<audrad. carm. 3.4.157>	Cognita venturis nostri libatio saeclis."
<audrad. carm. 3.4.158>	Laetatur praeses, dum talia dicere sanctum
<audrad. carm. 3.4.159>	Audit, et exhibitum sanctis obtutibus offert,
<audrad. carm. 3.4.160>	Ut feriat, cultrum, munus quodcumque propinquum.
<audrad. carm. 3.4.161>	At sancti intrepidi vexillo se crucis armant.
<audrad. carm. 3.4.162>	Et sanctus Iulianus ait: "Quem, praesul, honore
<audrad. carm. 3.4.163>	Excipiam summo ac primo cui thura cremabo
<audrad. carm. 3.4.164>	Sanguineasque legam recolens per viscera fibras
<audrad. carm. 3.4.165>	Aut cui de multis primum mactabo columbam?"
<audrad. carm. 3.4.166>	Praeses ait: "Cuncti, quos conspicis, inmortales
<audrad. carm. 3.4.167>	Atque pares virtute manent, aequalis et omnes
<audrad. carm. 3.4.168>	Gloria condecorat: nec enim invidet alter honori
<audrad. carm. 3.4.169>	Alterius nullumque movet discordia lite
<audrad. carm. 3.4.170>	Utque suum - parili cultorem fratris amore
<audrad. carm. 3.4.171>	Diligit alternumque decus placet omnibus aeque".
<audrad. carm. 3.4.172>	Dixerat: et sancti deflectunt corpora terrae
<audrad. carm. 3.4.173>	Et genibus fixis orant hac voce tonantem:
<audrad. carm. 3.4.174>	"Qui sine principio sine tempore vel sine fine
<audrad. carm. 3.4.175>	Es patris aeterni possessor nominis et te
<audrad. carm. 3.4.176>	Sustentas plenam mundi sine pondere molem,
<audrad. carm. 3.4.177>	Sed tantum in sanctis habitas templisque dicatis,
<audrad. carm. 3.4.178>	Munere gratuito geniti quae gratia dotat,
<audrad. carm. 3.4.179>	(Quo sine non caelo, non terris quisque salutem
<audrad. carm. 3.4.180>	Concipit aut solum velle aut fari aut operari
<audrad. carm. 3.4.181>	Dignum aliquid valuit, valet aut finire valebit;
<audrad. carm. 3.4.182>	Quem tibi consimilem genuisti et virgine natum
<audrad. carm. 3.4.183>	Misisti in mundum et, quamvis procedat ubique
<audrad. carm. 3.4.184>	Spiritus a te vel verbo aequalis, tamen illo
<audrad. carm. 3.4.185>	Inradias nullum nisi salvatoris ab ore;
<audrad. carm. 3.4.186>	Qui tecum sedet in dextra super omne creatum
<audrad. carm. 3.4.187>	Imperium caeli terraeque marisque gubernans
<audrad. carm. 3.4.188>	Et caelo gratis meritoque coronat amicos
<audrad. carm. 3.4.189>	Ac tantum merito Stygio condempnat iniquos,
<audrad. carm. 3.4.190>	De centro his medio clemens, verax et utrosque
<audrad. carm. 3.4.191>	Aequus discretor virga discriminat una
<audrad. carm. 3.4.192>	Humani generis de massa degenerata -
<audrad. carm. 3.4.193>	Atque ideo flectuntur ei caelestia cuncta
<audrad. carm. 3.4.194>	Terrena et genua, infernalia prorsus et ipsa -
<audrad. carm. 3.4.195>	Qui docuit nos huic fidei committere corda
<audrad. carm. 3.4.196>	Personisque deum praesens in carne redemptor
<audrad. carm. 3.4.197>	Semper adorari trinum, deitate sed unum)
<audrad. carm. 3.4.198>	Quem non sculpturae capiunt, simulacra vel urnae
<audrad. carm. 3.4.199>	Nec statuae manibus possunt concludere factae;
<audrad. carm. 3.4.200>	Cuius nec digni conspectibus esse videntur
<audrad. carm. 3.4.201>	Caeli nec clare radientia sidera; quem vix
<audrad. carm. 3.4.202>	Angelicae capiunt, hominum mentesque beatae;
<audrad. carm. 3.4.203>	Qui cordis puri gaudet habitare secreta;
<audrad. carm. 3.4.204>	Quem veri vates cecinerunt et patriarchae
<audrad. carm. 3.4.205>	Et David psalmista polos fecisse vel orbem,
<audrad. carm. 3.4.206>	Noxius, atque omnes, quos gentibus intulit error,
<audrad. carm. 3.4.207>	Esse deos non esse docet nec vivere, cum sint
<audrad. carm. 3.4.208>	Ventre metalla cava a fabris membrata per ignem, -
<audrad. carm. 3.4.209>	Ut non hi populi pereant errore sub isto
<audrad. carm. 3.4.210>	Et non exultent in sculpto auro et argento,
<audrad. carm. 3.4.211>	Tu nos nunc, pater, exaudi, qui cuncta creasti
<audrad. carm. 3.4.212>	Per verbum tantum pariter cum flamine sancto,
<audrad. carm. 3.4.213>	Et fanum hoc ipso verbo subverte vel aras
<audrad. carm. 3.4.214>	Seu, quaecumque intra miseris preciosa videntur
<audrad. carm. 3.4.215>	In nihilum redigens, finem da cultibus istis
<audrad. carm. 3.4.216>	Laetenturque humiles confundanturque superbi,
<audrad. carm. 3.4.217>	Ut tua per cunctas narretur gloria gentes
<audrad. carm. 3.4.218>	Et te credentes laudent per saecula semper".
<audrad. carm. 3.4.219>	Cumque viri docti dixissent "fiat" et "amen",
<audrad. carm. 3.4.220>	Mox evanescunt fanum, simulacra vel arae
<audrad. carm. 3.4.221>	Ac, vario cultu quicquid congesserat error,
<audrad. carm. 3.4.222>	Aurum seu gemmae vel bis sex milia divum
<audrad. carm. 3.4.223>	Confusa ut fumus pereunt sub luminis ictu;
<audrad. carm. 3.4.224>	Cumque suo templo submersi mille canentes
<audrad. carm. 3.4.225>	Nulla sacerdotes superis vestigia linqunt
<audrad. carm. 3.4.226>	Et paganorum perierunt mille priorum;
<audrad. carm. 3.4.227>	Nec paret, templi, post, quis locus ante fuisset,
<audrad. carm. 3.4.228>	Dum ructans ignes hodierno tempore duret.
<audrad. carm. 3.4.229>	Tunc ait athleta Iulianus: "Dic: ubi, praesul,
<audrad. carm. 3.4.230>	Sunt dii sive deae, templum, simulacra vel arae,
<audrad. carm. 3.4.231>	Aurum atque electrum, gemmae et pretiosa metalla
<audrad. carm. 3.4.232>	Et templi species multo exornata labore?
<audrad. carm. 3.4.233>	Nos orasse deum nostrum cognosce tonantem,
<audrad. carm. 3.4.234>	(Qui mare, qui caelos terramque vel aera fecit,
<audrad. carm. 3.4.235>	Qui facit ad vitam functos de morte redire,
<audrad. carm. 3.4.236>	Qui fugat errores tenebrasque et daemonis atras
<audrad. carm. 3.4.237>	Infusas mundo nebulas cultusque profanos)
<audrad. carm. 3.4.238>	Eius et imperio cuncta in terram esse reversa,
<audrad. carm. 3.4.239>	Unde exorta prius fuerant, cum conditor illa
<audrad. carm. 3.4.240>	Principio faceret hominemque crearet, ut illi
<audrad. carm. 3.4.241>	Perpetuo laudes depromeret omnipotenti
<audrad. carm. 3.4.242>	Atque deum solum toto de pectore credens
<audrad. carm. 3.4.243>	Suppliciter cantu, mundo serviret et actu.
<audrad. carm. 3.4.244>	Quem nunc sic revocat confundens omnia vana,
<audrad. carm. 3.4.245>	Quae mendax serpens iussu dictavit amaro:
<audrad. carm. 3.4.246>	Formari simulacra, deos dominosque vocari,
<audrad. carm. 3.4.247>	Monstrant quae, miseris fuerint obnoxia quantum,
<audrad. carm. 3.4.248>	Dum subito submersa vomunt incendia tanta".
<audrad. carm. 3.4.249>	Longa trahit stupido haec inter suspiria corde
<audrad. carm. 3.4.250>	Exagitansque caput frendentia iussa tyrannus
<audrad. carm. 3.4.251>	Evomit et sanctos festinus perdere certans
<audrad. carm. 3.4.252>	Uxorem eculeo suspendi praecipit: ad quam
<audrad. carm. 3.4.253>	Carnifices rabidi insiliunt et lumina perdunt.
<audrad. carm. 3.4.254>	Mox sanctos reliquos magnis clamoribus urguet
<audrad. carm. 3.4.255>	Extingui praeses: rumpuntur corpora ferro
<audrad. carm. 3.4.256>	Et niveae carnes velluntur et ossa tenella
<audrad. carm. 3.4.257>	Vexantur; nimiis roseus cruciatibus amnis
<audrad. carm. 3.4.258>	Defluit ac toti mactantur praesidis ira.
<audrad. carm. 3.4.259>	Adstitit omnipotens illorum vulnera sanans,
<audrad. carm. 3.4.260>	Lumine divino rursusque hos inradiavit:
<audrad. carm. 3.4.261>	Cernuntur sani extemplo post vulnera tanta.
<audrad. carm. 3.4.262>	Et sexus lacrimis oculos perfundit uterque,
<audrad. carm. 3.4.263>	Quorum animos tetigit iam dudum causa doloris.
<audrad. carm. 3.4.264>	Irrugiit praeses "Victi sumus, Hercule," iurans;
<audrad. carm. 3.4.265>	"Sed superest unum, quod finem ponere tantis
<audrad. carm. 3.4.266>	Iam valeat mundumque malis deliberet istis".
<audrad. carm. 3.4.267>	Haec dicens sedem medio iubet amphitheatri
<audrad. carm. 3.4.268>	Extolli et sanctos residens ex more tribunal
<audrad. carm. 3.4.269>	Illuc adduci fecit saevissimus hostis.
<audrad. carm. 3.4.270>	Sistunturque dehinc proceres intra amphitheatrum
<audrad. carm. 3.4.271>	Obscenisque feris traduntur lumina caeli.
<audrad. carm. 3.4.272>	Exiliunt caveis ursi Libicique leones,
<audrad. carm. 3.4.273>	Saltibus et primis evolvunt corpora; qui mox,
<audrad. carm. 3.4.274>	Ut propius veniunt, blandis mutantur in agnis,
<audrad. carm. 3.4.275>	Pronius et flexi lingunt vestigia sancta.
<audrad. carm. 3.4.276>	Haec cernens praeses primores convocat urbis
<audrad. carm. 3.4.277>	Atque magistratus; et tali sorte perire
<audrad. carm. 3.4.278>	Dictavit sanctos, nexis ut crimine mixti,
<audrad. carm. 3.4.279>	(Accusans proprium quos naevum traxerat usque,
<audrad. carm. 3.4.280>	Ut poena mortis damnaret littera legis)
<audrad. carm. 3.4.281>	Personis pulcri decollarentur, ut illos
<audrad. carm. 3.4.282>	Nescirent socii, si qui superesse valerent,
<audrad. carm. 3.4.283>	Ne tantae fidei memores, certaminis atque
<audrad. carm. 3.4.284>	Victores colerent et clara sepulcra pararent.
<audrad. carm. 3.4.285>	Iussio completur: sancti mox sacrilegique
<audrad. carm. 3.4.286>	Miscentur gladio truncandi iudice coram.
<audrad. carm. 3.4.287>	Ut belli finem praescit Iulianus adesse
<audrad. carm. 3.4.288>	Signifer egregius, gaudens haec audit et una
<audrad. carm. 3.4.289>	Cum sociis domino laudes et carmina cantat,
<audrad. carm. 3.4.290>	Postulat et supplex finem certaminis huius
<audrad. carm. 3.4.291>	Iam complere deum, vitae seu gaudia sanctae
<audrad. carm. 3.4.292>	Iustitiae dextra tribui reddique coronas.
<audrad. carm. 3.4.293>	Tunc genitus pariter genetrixque: "Notato, tyranne
<audrad. carm. 3.4.294>	Crudelis nimium et nulli feritate secunde,
<audrad. carm. 3.4.295>	Nostras quas facies divinitus irradiari
<audrad. carm. 3.4.296>	Gratia concessit domini, ut - cum iudice Christo
<audrad. carm. 3.4.297>	Tu cum patre tuo fueris submersus in umbras
<audrad. carm. 3.4.298>	Et nobis sol iustitiae splendore paterno
<audrad. carm. 3.4.299>	Vultibus angelicis dederit splendescere secum -
<audrad. carm. 3.4.300>	Tunc nos agnoscas aeternae lucis amicos
<audrad. carm. 3.4.301>	Ipsos esse, tuum quos nunc adstare tribunal
<audrad. carm. 3.4.302>	Indomitasque feras, poenas post mille vel ignes.
<audrad. carm. 3.4.303>	Aspicis inlesos, truncari et perfidus urgues.
<audrad. carm. 3.4.304>	Gratia namque dei nostri pietasque benigna
<audrad. carm. 3.4.305>	Excipiet nostras animas et vestiet illas
<audrad. carm. 3.4.306>	Aeternis stolis lacrimamque absterget ab illis
<audrad. carm. 3.4.307>	Dans palmas dextris, aptans et crine coronas.
<audrad. carm. 3.4.308>	Tunc nostris pedibus victa et substrata iacebit
<audrad. carm. 3.4.309>	Mortua mors auctorque suus cruciaberis et tu,
<audrad. carm. 3.4.310>	Marciane infelix ovibus saevissime Christi,
<audrad. carm. 3.4.311>	Conclusus tenebris flammisque perennibus atque
<audrad. carm. 3.4.312>	Vermibus et beluis canibusque voracibus; et sic
<audrad. carm. 3.4.313>	Cum genitore tuo poenis durabis in ipsis,
<audrad. carm. 3.4.314>	Donec celsitonans veniat cunctique resurgant:
<audrad. carm. 3.4.315>	Iusti atque iniusti, meritis reddendus uterque.
<audrad. carm. 3.4.316>	Corpora sanctorum quanta tunc luce nitebunt?,
<audrad. carm. 3.4.317>	Tunc, cum vivificis animabus ab arce receptis
<audrad. carm. 3.4.318>	Caelesti exhilarata simul cum dote creantis
<audrad. carm. 3.4.319>	Et coniuncta illi fuerint ac regna polorum
<audrad. carm. 3.4.320>	Sceptrigeri reges victrici lege tenentes
<audrad. carm. 3.4.321>	Felices sine fine dei faciem specularint,
<audrad. carm. 3.4.322>	Olli "ter sanctus" cantarint semper et "amen",
<audrad. carm. 3.4.323>	Munere cuius erunt mansura luce beati
<audrad. carm. 3.4.324>	Et cuncti fratres sociali pace quieti.
<audrad. carm. 3.4.325>	Quid sperare vales, praesul, dum corporis huius
<audrad. carm. 3.4.326>	Sic vultus nostros morituros irradiari
<audrad. carm. 3.4.327>	Lumine divino cernas, periture profane?
<audrad. carm. 3.4.328>	Haec spes certa quidem nobis. Tibi, pestifer anguis,
<audrad. carm. 3.4.329>	Quae, cogitas, tenebrae maneant, cum claustra gehennae
<audrad. carm. 3.4.330>	Reddiderint animam miseram? quae corpore sumpto
<audrad. carm. 3.4.331>	Ad vocem domini rursus mergetur in ipsas
<audrad. carm. 3.4.332>	Flammivomas caveas inferni iudice Christo,
<audrad. carm. 3.4.333>	Quam gurges Flegetonta ardens, Cocytus et ipse
<audrad. carm. 3.4.334>	Et plumbi liquidis piceique bituminis amnes
<audrad. carm. 3.4.335>	Convolvent ollis baratri furvisque cavernis
<audrad. carm. 3.4.336>	Et flammae et frigus fletu et stridoribus angent.
<audrad. carm. 3.4.337>	Et ne forte fugae auxilium quandoque requirat,
<audrad. carm. 3.4.338>	Sortitus portas his Cerberus arcet in antris.
<audrad. carm. 3.4.339>	Conscia nempe sui, semper quas parturit intus,
<audrad. carm. 3.4.340>	Mens viciata boni mammis lactabit avaris;
<audrad. carm. 3.4.341>	Nec minus exterius carnes nervosque vel ossa
<audrad. carm. 3.4.342>	Corporei rodent vermes numquam morituri;
<audrad. carm. 3.4.343>	Quos dudum meruit digne semperque furores,
<audrad. carm. 3.4.344>	Experietur eos numquam sensura quietem:
<audrad. carm. 3.4.345>	Nulla dies illic, sed nox aeterna sepultis.
<audrad. carm. 3.4.346>	Nec mors optata veniens auferre labores
<audrad. carm. 3.4.347>	Illos iam poterit, nostris quia gressibus illam
<audrad. carm. 3.4.348>	Contritam laeti cantabimus ante tonantem -
<audrad. carm. 3.4.349>	Mille sed iniustis arma inmutata furoris
<audrad. carm. 3.4.350>	Durabunt semper nec finem terminus ullus
<audrad. carm. 3.4.351>	Imponet clausis - vasto sed carceris antro
<audrad. carm. 3.4.352>	Percipient dignas socio cum daemone poenas.
<audrad. carm. 3.4.353>	Haec tibi certa manent: ex hoc iam conice, quantae
<audrad. carm. 3.4.354>	Teque paresque tuos tenebrarum tegmina claudent,
<audrad. carm. 3.4.355>	Sulphureis antris fueris cum, perfide, mersus."
<audrad. carm. 3.4.356>	Cumque tuba parili tonuissent talia sancti,
<audrad. carm. 3.4.357>	Protinus exsiluit sedemque reliquit inanem
<audrad. carm. 3.4.358>	Praesul et inmenso contorquens membra furore,
<audrad. carm. 3.4.359>	Miscens caelicolis reprobos, decollat utrosque.
<audrad. carm. 3.4.360>	Mox sanctorum animas genitoris dextera Christus
<audrad. carm. 3.4.361>	Laudibus extollens patris collegit in aulam.
<audrad. carm. 3.4.362>	Et sol iustitiae verax splendore paterno
<audrad. carm. 3.4.363>	Vultibus angelicis tribuit splendescere secum,
<audrad. carm. 3.4.364>	Per speculum ut dudum cecinere in enigmate testes.
<audrad. carm. 3.4.365>	Et stolae et palmae, diademata sive coronae
<audrad. carm. 3.4.366>	Perpetuique throni et socialis gloria regni
<audrad. carm. 3.4.367>	Et, quae non oculus vidit, non audiit auris,
<audrad. carm. 3.4.368>	Illis per Christum stabili complentur honore.
<audrad. carm. 3.4.369>	Interea ut primum ceciderunt corpora sancta,
<audrad. carm. 3.4.370>	Extimuit mundus tellusque tremore resultat,
<audrad. carm. 3.4.371>	Aera conlisis turbantur nubibus atque
<audrad. carm. 3.4.372>	Fulgureis rimis humanis cordibus omnem
<audrad. carm. 3.4.373>	Incussere metum: nimiisque fragoribus orbis
<audrad. carm. 3.4.374>	Concutitur partemque urbis subvertit abissus
<audrad. carm. 3.4.375>	Cum tonitru. Multi procerum periere nec ullus,
<audrad. carm. 3.4.376>	In quo daemonibus simulacra araeque dicata
<audrad. carm. 3.4.377>	Gentili ritu fuerant, permittitur ultra
<audrad. carm. 3.4.378>	Stare; etiam praesul moribundus subripitur vix.
<audrad. carm. 3.4.379>	Et non post multum conrosus vermibus iram
<audrad. carm. 3.4.380>	Expertus domini miseram exspiravit ad umbras
<audrad. carm. 3.4.381>	Tarthareas animam, quae non sensura quietem
<audrad. carm. 3.4.382>	Flammivomis caveis cruciabitur, ore tonanti
<audrad. carm. 3.4.383>	Ut testes dixere pii praesente tiranno.
<audrad. carm. 3.4.384>	Sole ruente sacerdotes properant populique
<audrad. carm. 3.4.385>	Corpora Christicolae sanctorum auferre volentes;
<audrad. carm. 3.4.386>	Impediuntque pium commixta cadavera votum,
<audrad. carm. 3.4.387>	Donec prostratis obnixe vultibus orant.
<audrad. carm. 3.4.388>	Quod mox ut complent, animae cernuntur et una
<audrad. carm. 3.4.389>	Quaeque super proprium residens adnuntiat esse
<audrad. carm. 3.4.390>	Virginea in specie corpus, quod rexerit ante.
<audrad. carm. 3.4.391>	Tunc grates referunt, optata et corpora tollunt
<audrad. carm. 3.4.392>	Praesbiteri et populi. Nam iussio celsitonantis
<audrad. carm. 3.4.393>	Fecerat, ut sanguis sanctorum more gelandi
<audrad. carm. 3.4.394>	Adhaerens membris minimum defluxerit arvis,
<audrad. carm. 3.4.395>	Nec fuit ausa pium tellus haurire cruorem,
<audrad. carm. 3.4.396>	Quae sceleratorum sudabat sanguine foeta.
<audrad. carm. 3.4.397>	Agnoscunt sanctos socii superesse valentes:
<audrad. carm. 3.4.398>	Illorum fidei memores, certaminis aeque
<audrad. carm. 3.4.399>	Victoresque colunt et clara sepulchra parantes
<audrad. carm. 3.4.400>	Ecclesiae gremio sacro sub limine sancti
<audrad. carm. 3.4.401>	Altaris condunt sanctorum corpora. Quem mox
<audrad. carm. 3.4.402>	Magnificare locum domini dignata potestas
<audrad. carm. 3.4.403>	Ebullire dedit venis indeficienti
<audrad. carm. 3.4.404>	Fonte, undis cuius uterus babtismatis almus
<audrad. carm. 3.4.405>	Semper inundatur; semperque loco venerando
<audrad. carm. 3.4.406>	Gratia larga dei tali de munere flagrat,
<audrad. carm. 3.4.407>	Credulus ut quisquis veniat se posse mederi
<audrad. carm. 3.4.408>	Sanctorum meritis, pronus si vota precesque
<audrad. carm. 3.4.409>	Fuderit ad tumulos, statim sanetur ab omni,
<audrad. carm. 3.4.410>	Quo vexatus erat, membrorum animique dolore.
<audrad. carm. 3.4.411>	Temporibus cunctis tanta virtute coruscat,
<audrad. carm. 3.4.412>	Ut dictis hominum nequeat scriptisque notari.
<audrad. carm. 3.4.413>	Sed decet e multis unum vel pangere, per quod
<audrad. carm. 3.4.414>	Martyris invicti Iuliani gloria magna
<audrad. carm. 3.4.415>	Clarescat mundo cunctisque fidelibus. Illud
<audrad. carm. 3.4.416>	Nam nemini dubium, terris qui degit in illis,
<audrad. carm. 3.4.417>	Quod deus omnipotens nunc usque operatur in ipso
<audrad. carm. 3.4.418>	Ecclesiae roborando fidem templo memorato,
<audrad. carm. 3.4.419>	Quo tumulata iacent Iuliani martyris ossa.
<audrad. carm. 3.4.420>	Expediam verisque canam sermonibus illud.
<audrad. carm. 3.4.421>	Idibus octonis iam redeuntibus ecce
<audrad. carm. 3.4.422>	Annua claruerat natalis festa diei
<audrad. carm. 3.4.423>	Sanctorum, deni babtizanturque leprosi
<audrad. carm. 3.4.424>	In memorato utero fontis salientis ad auras
<audrad. carm. 3.4.425>	Postque sacramentum sabanis baiulantur ab illis,
<audrad. carm. 3.4.426>	Quorum cura fuit levitarum illud agendi
<audrad. carm. 3.4.427>	More, aliter tangi pestis quos putra vetabat;
<audrad. carm. 3.4.428>	Cum subito splendent domino sanante decori
<audrad. carm. 3.4.429>	Inmensoque nitent candore, ut pulcrior illis
<audrad. carm. 3.4.430>	Nulla hominum species possit sub sole videri,
<audrad. carm. 3.4.431>	Nec tam pulchra fuit mortali germine visa.
<audrad. carm. 3.4.432>	Et vox e caelis sonuit: "Carissimus ista
<audrad. carm. 3.4.433>	Omnia promeruit Iulianus martyr et horum
<audrad. carm. 3.4.434>	Excellens meritis multo maiora meretur,
<audrad. carm. 3.4.435>	Intemerata fides olli quia mansit agonum.
<audrad. carm. 3.4.436>	Congressus nimios superans iramque draconis
<audrad. carm. 3.4.437>	Confregit saevum cum mille furoribus hostem,
<audrad. carm. 3.4.438>	Dispexit mundum vel quae sunt noxia mundo
<audrad. carm. 3.4.439>	Calcavit, sapiens collegit fructus amicos
<audrad. carm. 3.4.440>	Dilexitque deum, cuius pro nomine vitam
<audrad. carm. 3.4.441>	Tradidit: hic laetus caeli iam regnat in arce
<audrad. carm. 3.4.442>	Cum factore suo mecum per saecula cuncta".
<audrad. carm. 3.4.443>	Glorificat vocem domini medicina secuta
<audrad. carm. 3.4.444>	Ad tumulum sancti natalis luce colenda.
<audrad. carm. 3.4.445>	Illic caecorum redduntur lumina turmis,
<audrad. carm. 3.4.446>	Aures surdorum reserantur, lingua mutorum
<audrad. carm. 3.4.447>	Solvitur ad laudes, clodi sanantur et omnes
<audrad. carm. 3.4.448>	Aegroti: properans nullus discedit inanis
<audrad. carm. 3.4.449>	Casibus afflictus variis, sed liber ab omni
<audrad. carm. 3.4.450>	Corporis aut mentis, fuerat quo, vulnere, laesus,
<audrad. carm. 3.4.451>	Martyris auxilio precibus meritisque beatis.
<audrad. carm. 3.4.452>	Daemonia aufugiunt, obsessa et corpora laxant,
<audrad. carm. 3.4.453>	Vexati miseri vires animumque resumunt.
<audrad. carm. 3.4.454>	His auget signis trinus regnator et unus:
<audrad. carm. 3.4.455>	Nam quocumque loco sancti fabricantur honore
<audrad. carm. 3.4.456>	Martyris eximii Iuliani in nomine Christi
<audrad. carm. 3.4.457>	Templa, dei pietas simili virtute coruscat,
<audrad. carm. 3.4.458>	Illius, ad tumulum veluti, quo membra quiescunt.
<audrad. carm. 3.4.459>	Gloria sit summo patri genitoque vel almo
<audrad. carm. 3.4.460>	Spiritui, tantum sanctis qui praestat honorem
<audrad. carm. 3.4.461>	Martyribus generique hominum pietate paterna
<audrad. carm. 3.4.462>	Consulit et roborans fidei documenta patronos
<audrad. carm. 3.4.463>	Aeterni testamenti providit amicos,
<audrad. carm. 3.4.464>	Quorum suffragiis hominum peccata relaxet;
<audrad. carm. 3.4.465>	Quosque beatificans aeternae lucis amore
<audrad. carm. 3.4.466>	Ante suum vultum statuit consistere semper
<audrad. carm. 3.4.467>	Tamquam perpetuo factoris amore nitentis,
<audrad. carm. 3.4.468>	Ut pietatis opus decantent vocibus aequis,
<audrad. carm. 3.4.469>	Qua superexcellet facturae conditor omnis
<audrad. carm. 3.4.470>	Virtutes caeli, qua vivunt quave reguntur,
<audrad. carm. 3.4.471>	Qua didicere deo "ter sanctus" dicere proni
<audrad. carm. 3.4.472>	Regi inmortali Christoque "osanna sabaoth".