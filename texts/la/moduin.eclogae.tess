<modoin. eclog. praef. 1>	Caesareis Carolus sapiens hec auribus hauri
<modoin. eclog. praef. 2>	Carmina, que nulla sunt peritura die,
<modoin. eclog. praef. 3>	Dum rapidis sol currit equis, vibramine terras
<modoin. eclog. praef. 4>	Inlustrat, gelidis dum mare fervet aquis,
<modoin. eclog. praef. 5>	Istis in geminis legitur tua fama libellis
<modoin. eclog. praef. 6>	Carmine velato cum seniore viro.
<modoin. eclog. praef. 7>	Nempe duos narrat pastores ille secundus:
<modoin. eclog. praef. 8>	Egregium recolit nomen uterque tuum.
<modoin. eclog. praef. 9>	Arguet archanis aliquis mea carmina dictis,
<modoin. eclog. praef. 10>	Forsan et obiciet crimina lingua nocens,
<modoin. eclog. praef. 11>	Livor edax tacito sic secum murmure dicat:
<modoin. eclog. praef. 12>	"Cur haec presumpsit arte referre rudis"?
<modoin. eclog. praef. 13>	Aut lacerare velit nostros molimine versus,
<modoin. eclog. praef. 14>	Furtivosve ferat me posuisse pedes,
<modoin. eclog. praef. 15>	Is modo quisquis erit, veniet te iudice tantum,
<modoin. eclog. praef. 16>	Me quoque sollicito arguet ore suo.

<modoin. eclog. 1.1>	Tu frondosa, senex vates, protectus opaca
<modoin. eclog. 1.2>	Arbore, iam tandem victrici palma potitus,
<modoin. eclog. 1.3>	Ludis habens nivea circumdata tempora lauro,
<modoin. eclog. 1.4>	Arguto tenui modularis carmine musa.
<modoin. eclog. 1.5>	Nulla senex pateris proclivi naufraga mundi,
<modoin. eclog. 1.6>	Nulla pericla times paternis tutus in arvis.
<modoin. eclog. 1.7>	Nos egra variis agitati mente procellis,
<modoin. eclog. 1.8>	Fluctibus in mediis ferimur per naufraga ponti.
<modoin. eclog. 1.9>	Litora nulla fuit mihimet spes certa videndi,
<modoin. eclog. 1.10>	Non votis patriam neque pinguia rura meorum:
<modoin. eclog. 1.11>	Tu cane, tu vates meruisti nomen habere,
<modoin. eclog. 1.12>	Mentitoque senex vocitaris nomine miles,
<modoin. eclog. 1.13>	Depositis propriis veteranis victor in armis.
<modoin. eclog. 1.14>	Magnus amor fesso fuerat contingere sedes
<modoin. eclog. 1.15>	Davidicas, insigne caput nam cernere mundi.
<modoin. eclog. 1.16>	Improba mens hominum! infelix ego saepe putavi,
<modoin. eclog. 1.17>	Hoc satis esse, semel si David forte vidissem.
<modoin. eclog. 1.18>	Credideram post haec nil duri posse laboris
<modoin. eclog. 1.19>	Sentire: illi etenim bene cognita inertia nostra est.
<modoin. eclog. 1.20>	Audierat nostros, heu, duros saepe labores;
<modoin. eclog. 1.21>	Ille etiam quondam blando mea munera vultu,
<modoin. eclog. 1.22>	Ut memini, accipiens grates persolvit opimas,
<modoin. eclog. 1.23>	Saepius et nostris gaudebat denique votis.
<modoin. eclog. 1.24>	Prospicit alta novae Romae meus arce Palemon,
<modoin. eclog. 1.25>	Cuncta suo imperio consistere regna triumpho,
<modoin. eclog. 1.26>	Rursus in antiquos mutataque secula mores.
<modoin. eclog. 1.27>	Aurea Roma iterum renovata renascitur orbi.
<modoin. eclog. 1.28>	Hic, audax iuvenis, qui te cupis esse poetam,
<modoin. eclog. 1.29>	Rustica raucisonae meditaris carmina Musae?
<modoin. eclog. 1.30>	Huc tibi, stulte puer, quae causa palatia tanta,
<modoin. eclog. 1.31>	Quae fuit alta novae cernendi moenia Romae?
<modoin. eclog. 1.32>	Hic frustra in longum deducis carmina tractum:
<modoin. eclog. 1.33>	Publica nulla canis, nulli tua carmina digna,
<modoin. eclog. 1.34>	Sed cunctis despecta patent, vilissime vates.
<modoin. eclog. 1.35>	Horrida precipuus nuper tua carmina David
<modoin. eclog. 1.36>	Sprevit et ingratae delusit munera Musae,
<modoin. eclog. 1.37>	Nec te, credo, velit tantus cognoscere Caesar.
<modoin. eclog. 1.38>	O felix vates, senioris nomen adeptus,
<modoin. eclog. 1.39>	Arboreis recubas formosus miles in umbris.
<modoin. eclog. 1.40>	Quo caput orbis erit, Roma vocitare licebit
<modoin. eclog. 1.41>	Forte locum: omnis erit huc, omnis sexus et aetas.
<modoin. eclog. 1.42>	Hic requies fessis demum venientibus extat.
<modoin. eclog. 1.43>	Ipse locus magnos modicosque ex ordine cunctos
<modoin. eclog. 1.44>	Quippe receptat ovans, meritis pro premia reddit.
<modoin. eclog. 1.45>	Spreta adeo domino non sunt mea carmina magno:
<modoin. eclog. 1.46>	Ille solet calamo silvestri ludere saepe,
<modoin. eclog. 1.47>	Nec vilem tantus iudex me iudicat esse.
<modoin. eclog. 1.48>	Ante cadunt imis miscentia sidera terris
<modoin. eclog. 1.49>	Sese aut ad summos extollunt flumina caelos,
<modoin. eclog. 1.50>	Ante peregrinis errans ferus exul in arvis
<modoin. eclog. 1.51>	Heridanus Nilo properet pugnantibus undis,
<modoin. eclog. 1.52>	Aut Tigris Rhodanum furioso verberet ictu,
<modoin. eclog. 1.53>	Inque vicem miscent famosa flumina rixas,
<modoin. eclog. 1.54>	Ibimus aut vastum quaerentes regna per aequor,
<modoin. eclog. 1.55>	Forte toris miserans tandem nos ultima Thile
<modoin. eclog. 1.56>	Suscipiet, Thetis quo nos miserata videbit,
<modoin. eclog. 1.57>	Ignotisque loci tribuet stipendia fessis,
<modoin. eclog. 1.58>	Illius inmensas quam cesset fistula laudes
<modoin. eclog. 1.59>	Promere nostra sacro gracili modulamine cantu.
<modoin. eclog. 1.60>	Dic, quae causa, puer, haec te cantare coegit,
<modoin. eclog. 1.61>	Unde tibi venit modulandi tanta cupido?
<modoin. eclog. 1.62>	Carmine Naso loquax iamdudum lusit inani,
<modoin. eclog. 1.63>	Dicta peregrinis cumulavit plurima biblis,
<modoin. eclog. 1.64>	Caesaris invisam demens delapsus in iram,
<modoin. eclog. 1.65>	Nequicquam variis mulcebant carmina verbis.
<modoin. eclog. 1.66>	Nulla suae tribuere sibi suffragia musae.
<modoin. eclog. 1.67>	Unde venire putas igitur tibi premia tanta?
<modoin. eclog. 1.68>	Quis te musarum tantus seduxerat error?
<modoin. eclog. 1.69>	Rura colendo fuit melius tibi stiva tenere,
<modoin. eclog. 1.70>	Agricolam patrio cantando imitarier usu.
<modoin. eclog. 1.71>	Nonne senex nosti vates, post perdita rura
<modoin. eclog. 1.72>	Romam Virgilium quondam venisse poetam?
<modoin. eclog. 1.73>	Desperata suis hic dulcibus arva reduxit
<modoin. eclog. 1.74>	Carminibus; post haec opibus florebat opimis,
<modoin. eclog. 1.75>	Dux propriis vates generosus factus in oris.
<modoin. eclog. 1.76>	Depositis quondam miles crudelibus armis,
<modoin. eclog. 1.77>	Lucanus cecinit famosi Caesaris arma:
<modoin. eclog. 1.78>	Idcirco pollebat opum ditissimus heros.
<modoin. eclog. 1.79>	Carmina lusit item variis en maximus odis
<modoin. eclog. 1.80>	Ennius, ingenuis scribens monimenta priorum;
<modoin. eclog. 1.81>	Propterea in terris tenuit tum culmen honoris.
<modoin. eclog. 1.82>	Ast alios plures simile cernemus honore
<modoin. eclog. 1.83>	Ditatos, longum quos est tractare per omnes.
<modoin. eclog. 1.84>	Sic iterum haec etiam nostro nunc tempore cerne:
<modoin. eclog. 1.85>	Nam meus ecce solet magno facundus Homerus
<modoin. eclog. 1.86>	Carminibus Carolo studiosis saepe placere.
<modoin. eclog. 1.87>	Ni Flaccus calamo modulari carmina nosset,
<modoin. eclog. 1.88>	Non tot presentis tenuisset premia vitae.
<modoin. eclog. 1.89>	Theudulfus gracili iam dudum lusit avena:
<modoin. eclog. 1.90>	Plurima cantando meruit commercia rerum.
<modoin. eclog. 1.91>	Aonias vide solitus recitare camenas
<modoin. eclog. 1.92>	Nardus ovans summo presenti pollet honore.
<modoin. eclog. 1.93>	Cede, senex, victus dudum puerilibus armis.
<modoin. eclog. 1.94>	Crede, satis gratas dominis consistere musas,
<modoin. eclog. 1.95>	Praecipuis meritis hinc esse memento poetas.

<modoin. eclog. 2.1>	Cantemus pariter fluviali carmina iunco;
<modoin. eclog. 2.2>	Una duorum etenim cantum concordia iungat,
<modoin. eclog. 2.3>	Paulatim lentos motus miscemus ovantes
<modoin. eclog. 2.4>	Membrorum, alterno iactataque brachia motu.
<modoin. eclog. 2.5>	Forte deus pangat divinum dicere carmen,
<modoin. eclog. 2.6>	Consona nostra terat nostrumque cicuta labellum.
<modoin. eclog. 2.7>	Aurea rura, puer, ridentia flore videto:
<modoin. eclog. 2.8>	Nunc apium omnis ager fervet passim agmine laeto;
<modoin. eclog. 2.9>	Ore legunt flores, lentis stridentibus alis
<modoin. eclog. 2.10>	Per tima summa volant, apibus populatur agellus,
<modoin. eclog. 2.11>	His mixtis pariter nam murmurat ore susurro.
<modoin. eclog. 2.12>	Frondea tecta canunt, ave silvae multa resultant.
<modoin. eclog. 2.13>	Arboreis subeunt iamdudum animalia tectis.
<modoin. eclog. 2.14>	Pallet ager rabido solis fervore perustus,
<modoin. eclog. 2.15>	Aestuat indomito sol aureus igne calescens.
<modoin. eclog. 2.16>	Monte pecus nemorosa petit loca, frigus opacum.
<modoin. eclog. 2.17>	Rara vides nudis errare animalia campis.
<modoin. eclog. 2.18>	Ardua tecta petunt neglectaque pascua tauri.
<modoin. eclog. 2.19>	Laniger ast aries nimio sudore fatescit;
<modoin. eclog. 2.20>	Saepius adductis lateri dat cornibus ictum:
<modoin. eclog. 2.21>	In se forte furit multo cogente tabano.
<modoin. eclog. 2.22>	Vicinumque nemus, frater, quaeramus opacum,
<modoin. eclog. 2.23>	Quo tegit ulmus aquas, ventos ubi currere cernis,
<modoin. eclog. 2.24>	Summatim blando foliis incumbere motu,
<modoin. eclog. 2.25>	Herba comis viridis quo stat densata sub ipsis,
<modoin. eclog. 2.26>	Molliter aspirans ubi se fert flatibus Eurus.
<modoin. eclog. 2.27>	Fortunate Micon, locuples, formose, venuste,
<modoin. eclog. 2.28>	Deliciose, potens opibus cumulate superbis:
<modoin. eclog. 2.29>	Otia cuncta tibi licet exercere per orbem,
<modoin. eclog. 2.30>	Quo tua cumque trahit, sequeris, te sola voluptas.
<modoin. eclog. 2.31>	Nulla tuam rerum conturbant nubila mentem.
<modoin. eclog. 2.32>	Diceris haec tantum dives non solus habere,
<modoin. eclog. 2.33>	Quae sperare negat tibimet natura veterna.
<modoin. eclog. 2.34>	Tu recubas lenta felix securus in umbra.
<modoin. eclog. 2.35>	Carmina rara canis, respondent cetera silvae.
<modoin. eclog. 2.36>	Auribus erectis adstant pecudesque feraeque,
<modoin. eclog. 2.37>	Pascere desistunt, gaudent tua iubila tauri.
<modoin. eclog. 2.38>	Descenduntque truces gelido de monte leones,
<modoin. eclog. 2.39>	Blanda feraeque tua placantur fistula saevae.
<modoin. eclog. 2.40>	Agna lupo properans, ovibus saevissimus ursus
<modoin. eclog. 2.41>	Occurrit cum pace pia: nullae meditantur
<modoin. eclog. 2.42>	Insidiae gregibusque dolit, furtivaque nulla
<modoin. eclog. 2.43>	Dampna ferunt; neque enim medio tua more vetusto
<modoin. eclog. 2.44>	Hirsutis campo cinguntur ovilia virgis.
<modoin. eclog. 2.45>	Quoque ferat se quisque, latet sub fronde retectus.
<modoin. eclog. 2.46>	Nulla sequente manet tutus grex namque licisca.
<modoin. eclog. 2.47>	Alpibus in gelidis errant tibi mille capellae:
<modoin. eclog. 2.48>	Ad tua tecta die referent bis turgida sponte
<modoin. eclog. 2.49>	Ubera, bis niveus premitur tibi caseus, Alcon.
<modoin. eclog. 2.50>	Forsan et haec olim tibimet promissa tuisque
<modoin. eclog. 2.51>	Grata quies fuerat rebusque futura secundis.
<modoin. eclog. 2.52>	Nulla gregi insidiis aptantur dampna dolosis;
<modoin. eclog. 2.53>	Sub sua quisque iacet crispanti cortice, lectum est
<modoin. eclog. 2.54>	Arbore, et hoc fas est divina falce notatum
<modoin. eclog. 2.55>	Credere: pax terris pacem fert, arbuta et omne
<modoin. eclog. 2.56>	Conclamat nemus, it vastus fragor undique, pacem
<modoin. eclog. 2.57>	Convocat, "Arma procul fugite hinc iam saeva, resultat.
<modoin. eclog. 2.58>	... ectile vera refert; satis est rumore colendum
<modoin. eclog. 2.59>	Hoc opus, auratis dignumque referre cicutis,
<modoin. eclog. 2.60>	Scripta Sophocleo cum sint memoranda coturno.
<modoin. eclog. 2.61>	Digna magis mecum comitabere, Musa, canendo.
<modoin. eclog. 2.62>	Hinc breviter notis pariter modulamur opimis,
<modoin. eclog. 2.63>	Gnare puer, viridi quae in cortice pressa leguntur
<modoin. eclog. 2.64>	Carmina, fagus adhuc quas servat celsaque rimas.
<modoin. eclog. 2.65>	Non solitus pastor gelida recubare sub umbra,
<modoin. eclog. 2.66>	Rusticus aut errans descripserat ista viator,
<modoin. eclog. 2.67>	Sed divina manus titulo haec occulta notavit.
<modoin. eclog. 2.68>	Annuit aeternam terris per secula pacem.
<modoin. eclog. 2.69>	Aureus in medio rutilans sol emicat orbe,
<modoin. eclog. 2.70>	Inque plagas mundi radios protendit in omnes,
<modoin. eclog. 2.71>	Aestuat in totas placido vibramine partes,
<modoin. eclog. 2.72>	Cedere nulla valent cui nusquam nubila vultu,
<modoin. eclog. 2.73>	Ora neque imbrifera obscurantur nube serena,
<modoin. eclog. 2.74>	Perpetuoque suam conservat sidere lucem.
<modoin. eclog. 2.75>	Mitigat ille notho saevas surgente procellas:
<modoin. eclog. 2.76>	Gaudet Arar, Rodanus, Ligeris, Mosa, Rhenus, et horum
<modoin. eclog. 2.77>	Laetitiam pariter fastu celebrate, coloni!
<modoin. eclog. 2.78>	Aurea lux terris caelo demissa relucet,
<modoin. eclog. 2.79>	Quae mare, quae et terras, quae totum mitigat orbem,
<modoin. eclog. 2.80>	Quae saevos populos subigit gentesque refrenat
<modoin. eclog. 2.81>	Legibus innumeras, totumque coherceat orbem,
<modoin. eclog. 2.82>	Urbibus antiquis quae publica iura resolvet.
<modoin. eclog. 2.83>	Oppida nulla timent rigidi discrimina ferri,
<modoin. eclog. 2.84>	Seditio scelerata fugit tristisque tumultus.
<modoin. eclog. 2.85>	Iam datur a tortore quies moderamine mundo.
<modoin. eclog. 2.86>	Arma iacent imis furiosa inmersa tenebris,
<modoin. eclog. 2.87>	Improba colla gemunt diris constricta catenis
<modoin. eclog. 2.88>	Martis, nodosis vinctis post terga lacertis.
<modoin. eclog. 2.89>	Carcere saeva furit cecis Bellona tenebris,
<modoin. eclog. 2.90>	Victa fremit spoliata manus sine pondere ferri.
<modoin. eclog. 2.91>	Proelia cuncta silent, pacem gens omnis amabit.
<modoin. eclog. 2.92>	Aurea securis nascuntur regna Latinis.
<modoin. eclog. 2.93>	Alta reversuros iam cernit Roma tropheos.
<modoin. eclog. 2.94>	Gentibus una manet cunctis concordia pacis.
<modoin. eclog. 2.95>	Foedera discusso servant molimine ferri.
<modoin. eclog. 2.96>	Nulla timent urbes populique pericula mortis;
<modoin. eclog. 2.97>	Omnibus una quies terris concessa resurgit.
<modoin. eclog. 2.98>	Non freta aranda cavo meditantur cerula ligno,
<modoin. eclog. 2.99>	Nulla peregrinas cognoscunt litora naves,
<modoin. eclog. 2.100>	Terra neque ignotis quaerenda est fertilis oris.
<modoin. eclog. 2.101>	Omnia fert omnis tellus commercia rerum,
<modoin. eclog. 2.102>	Paupertas fugit ima petens terramque relinquens.
<modoin. eclog. 2.103>	Nulla bono nostro nunc tempore surgit egestas,
<modoin. eclog. 2.104>	Divitiis opibusque piis cumulabitur orbis.
<modoin. eclog. 2.105>	Non iuga dura premunt furiosi cornua tauri,
<modoin. eclog. 2.106>	Nam neque tellurem vomer proscindit aduncus:
<modoin. eclog. 2.107>	Terra inarata suo producit sidere messem,
<modoin. eclog. 2.108>	Sponte Ceres flava maturis surgit aristis.
<modoin. eclog. 2.109>	Agricolis monstrabit opem pulcherrima virgo,
<modoin. eclog. 2.110>	Tumque famem demum gulosus spernit avarus.
<modoin. eclog. 2.111>	Gaudet omnis inops opibus divesque redundans,
<modoin. eclog. 2.112>	Annua sacratis celebrantes gaudia festis.
<modoin. eclog. 2.113>	Non tuba bella monet, sed nostros festa colonos
<modoin. eclog. 2.114>	Concelebrare docet divinaque reddere vota.
<modoin. eclog. 2.115>	Caesareo populum Carolus gentesque coercet
<modoin. eclog. 2.116>	Tegmine, cuncta regit terrarum regna per orbem,
<modoin. eclog. 2.117>	Imperioque pio toto dominabitur orbi.
<modoin. eclog. 2.118>	Hunc ego iamdudum memini sub nomine solis,
<modoin. eclog. 2.119>	Qui nitet in totum claro vibramine mundum.
<modoin. eclog. 2.120>	Caesareas referet haec haec Melibeus ad aures,
<modoin. eclog. 2.121>	Rustica raucisonae cecini quae carmina Musae.

<modoin. eclog. 2a.1>	Dilectus domini David benedictus in aevum,
<modoin. eclog. 2a.2>	Suscipe nunc famuli munera parva tui.
<modoin. eclog. 2a.3>	Ille ego Naso tuus tibi carmina mitto pusillus,
<modoin. eclog. 2a.4>	Quem sua paupertas vix sinet arcta loqui.
<modoin. eclog. 2a.5>	Haec tu si capias animo vultuque sereno,
<modoin. eclog. 2a.6>	Ordine cuncta volo gesta referre tua.
<modoin. eclog. 2a.7>	Nec te forte piget nostrum percurrere carmen,
<modoin. eclog. 2a.8>	Iam precor, ad finem rex pius usque legas.
<modoin. eclog. 2a.9>	Et tua, si quid erit vitium, clementia, factum,
<modoin. eclog. 2a.10>	Corrigat augusto hoc opus ore meum.