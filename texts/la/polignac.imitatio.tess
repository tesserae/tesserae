<pol. im. 1.1> Turnus ut extremo devictus Marte profudit 
<pol. im. 1.2> Effugientem animam medioque sub agmine victor 
<pol. im. 1.3> Magnanimus stetit Aeneas, Mavortius heros, 
<pol. im. 1.4> Obstupuere omnes gemitumque dedere Latini, 
<pol. im. 1.5> Et durum ex alto revomentes corde dolorem 
<pol. im. 1.6> Concussis cecidere animis, ceu frondibus ingens 
<pol. im. 1.7> Silva solet lapsis boreali impulsa tumultu. 
<pol. im. 1.8> Tum tela infigunt terrae, et mucronibus haerent, 
<pol. im. 1.9> Scutaque deponunt umeris, et proelia damnant, 
<pol. im. 1.1> Insanumque horrent optati Martis amorem. 
<pol. im. 1.11> Nec frenum nec colla pati captiva recusant 
<pol. im. 1.12> Et veniam orare et requiem finemque malorum. 
<pol. im. 1.13> Sicut acerba duo quando in certamina tauri 
<pol. im. 1.14> Concurrant largo miscentes sanguine pugnam 
<pol. im. 1.15> Cuique suum pecus inclinat, sin cesserit uni 
<pol. im. 1.16> Palma duci, mox quae victo pecora ante favebant 
<pol. im. 1.17> Nunc sese imperio subdunt victoris et ultro, 
<pol. im. 1.18> Quamquam animum dolor altus habet, parere fatentur, 
<pol. im. 1.19> Non aliter Rutuli, licet ingens maeror adhausit 
<pol. im. 1.20> Pectora pulsa metu caesi ducis, inclita malunt 
<pol. im. 1.21> Arma sequi et Phrygium Aeneam foedusque precari 
<pol. im. 1.22> Pacis et aeternam rebus belloque quietem. 
<pol. im. 1.23> Tunc Turnum super adsistens placido ore profatur 
<pol. im. 1.24> Aeneas: "Quae tanta animo dementia crevit, 
<pol. im. 1.25> Ut Teucros superum monitis summique Tonantis 
<pol. im. 1.26> Imperio huc vectos, patereris, Daunia proles, 
<pol. im. 1.27> Italia et pactis nequicquam expellere tectis? 
<pol. im. 1.28> Disce Iovem revereri et iussa facessere divum. 
<pol. im. 1.29> Magnum etiam capit ira Iovem, memoresque malorum 
<pol. im. 1.30> Sollicitat vindicta deos. En ultima tanti 
<pol. im. 1.31> Meta furoris adest, quo contra iura fidemque 
<pol. im. 1.32> Iliacam rupto turbasti foedere gentem. 
<pol. im. 1.33> Ecce suprema dies aliis exempla sub aevum 
<pol. im. 1.34> Venturum missura, Iovem ne temnere frustra 
<pol. im. 1.35> Fas sit et indignos bellorum accendere motus. 
<pol. im. 1.36> Nunc armis laetare tuis! Heu, nobile corpus, 
<pol. im. 1.37> Turne, iaces. At non tibi erit Lavinia parvo, 
<pol. im. 1.38> Nec dextra tamen Aeneae cecidisse pudebit. 
<pol. im. 1.39> Nunc, Rutuli, hinc auferte ducem vestrum; arma virumque 
<pol. im. 1.40> Largior atque omnem deflendae mortis honorem. 
<pol. im. 1.41> Sed quae Pallantis fuerant ingentia baltei 
<pol. im. 1.42> Pondera, transmittam Euandro, ut solacia caeso 
<pol. im. 1.43> Haud levia hoste ferat Turnoque exsultet adempto. 
<pol. im. 1.44> Vos memores tamen, Ausonii, melioribus uti 
<pol. im. 1.45> Discite bellorum auspiciis. Ego sidera iuro: 
<pol. im. 1.46> Numquam acies, numquam arma libens in proelia movi, 
<pol. im. 1.47> Sed vestris actus furiis defendere toto 
<pol. im. 1.48> Optavi, et licuit, Troianas robore partes." 
<pol. im. 1.49> Nec fatus plura Aeneas se laetus ad altos 
<pol. im. 1.50> Vertebat muros et Troia tecta petebat. 
<pol. im. 1.51> Una ipsum Teucrorum omnis conversa iuventus 
<pol. im. 1.52> Exsultans sequitur, volucresque per arva pedum vi 
<pol. im. 1.53> Quadrupedes citat, incusans acri ore Latinos 
<pol. im. 1.54> Ignavosque vocans. Strepit altus plausibus aether. 
<pol. im. 1.55> Et quamvis inhumata rogis dare corpora surgat 
<pol. im. 1.56> Ingens cura animo sociosque imponere flammis, 
<pol. im. 1.57> Maius opus tamen Aeneas sub pectore volvens 
<pol. im. 1.58> Primum aris meritos superum mandabat honores. 
<pol. im. 1.59> Tum pingues patrio iugulant ex more iuvencos 
<pol. im. 1.60> Immittuntque sues niveasque in templa bidentes 
<pol. im. 1.61> Purpuream effuso pulsantes sanguine terram. 
<pol. im. 1.62> Viscera diripiunt et caesum in frusta trucidant 
<pol. im. 1.63> Denudantque gregem, et flammis verubusque remittunt. 
<pol. im. 1.64> Tum vina effundunt pateris et dona Lyaei 
<pol. im. 1.65> Accumulant. Plenis venerantur lancibus aras. 
<pol. im. 1.66> Tura ignes adolent; onerata altaria fumant. 
<pol. im. 1.67> Tum plausus per tecta movent magnumque Tonantem 
<pol. im. 1.68> Extollunt Veneremque et te, Saturnia Iuno, 
<pol. im. 1.69> - Iam placidam et meliorem ingenti laude fatentur - 
<pol. im. 1.70> Mavortemque ipsum. Tum cetera turba deorum 
<pol. im. 1.71> In medium affertur summis cum vocibus altos 
<pol. im. 1.72> Perlata ad caelos. Ante omnes mitior unus 
<pol. im. 1.73> Aeneas duplices mittebat ad aethera palmas, 
<pol. im. 1.74> Et puerum pauca ore dabat complexus Iulum: 
<pol. im. 1.75> "Nate, in quo spes una patris, per tanta viarum 
<pol. im. 1.76> Quem variis actus fatis discrimina duxi, 
<pol. im. 1.77> Ecce inventa quies, ecce illa extrema malorum 
<pol. im. 1.78> Aerumnis factura modum acceptissima semper 
<pol. im. 1.79> Atque optata dies, quam dura in bella vocatus 
<pol. im. 1.80> Saepe tibi dis auspicibus meminisse futuram 
<pol. im. 1.81> Iam memini. Nunc te, quam primum Aurora rubebit 
<pol. im. 1.82> Crastina, sublimem Rutulorum ad moenia mittam." 
<pol. im. 1.83> Dehinc sese ad gentem Iliacam volvebat amico 
<pol. im. 1.84> Continuans vultu et placida sic voce locutus: 
<pol. im. 1.85> "O socii, per dura et densa pericula vecti, 
<pol. im. 1.86> Per tantos bellorum aestus duplicesque furores 
<pol. im. 1.87> Armorum, per totque hiemes, per quicquid acerbum, 
<pol. im. 1.88> Horrendum, grave, triste, ingens, et quicquid iniquum, 
<pol. im. 1.89> Infaustum et crudele foret, convertite mentem 
<pol. im. 1.90> In melius! Iam finis adest: Hic meta laborum 
<pol. im. 1.91> Stabit, et optatam Latia cum gente quietem 
<pol. im. 1.92> Iungemus. Dabit inde mihi Lavinia coniunx 
<pol. im. 1.93> Bello acri defensa Italo cum sanguine mixtam 
<pol. im. 1.94> Troianam transferre aeterna in saecula gentem. 
<pol. im. 1.95> Unum oro, socii, Ausonios communibus aeque 
<pol. im. 1.96> Ferte animis, et vos socerum observate Latinum! 
<pol. im. 1.97> Sceptrum idem sublime geret: sententia mentem 
<pol. im. 1.98> Haec habet: at bello vos et praestantibus armis 
<pol. im. 1.99> Discite me et pietate sequi. Quae gloria nobis 
<pol. im. 1.10> Cesserit, in promptu est; sed caelum et sidera testor: 
<pol. im. 1.11> Qui vos tantorum eripui de clade malorum, 
<pol. im. 1.12> Idem ego sub maiora potens vos praemia ducam." 
<pol. im. 1.13> Talibus orabat, variosque in pectore casus 
<pol. im. 1.14> Praeteritos volvens partamque labore quietem 
<pol. im. 1.15> Haud parvo nimium ardenti exundabat amore 
<pol. im. 1.16> In Teucros, gravibus tandem evasisse periclis 
<pol. im. 1.17> Exsultans. Velut exiguis cum ex aethere gyrans 
<pol. im. 1.18> Incubuit pullis et magno turbine milvus 
<pol. im. 1.19> Insiliens avido ore furit stragemque minatur, 
<pol. im. 1.11> Tum cristata ales concusso pectore mater 
<pol. im. 1.111> Consurgit misero natorum exterrita casu, 
<pol. im. 1.112> Rostrum acuit totisque petit conatibus hostem 
<pol. im. 1.113> Et multa expulsum vi tandem cedere cogit, 
<pol. im. 1.114> Dehinc perturbatos crocitans exquirit et omnes 
<pol. im. 1.115> Attonitos cogit pro caris anxia natis 
<pol. im. 1.116> Et tanto ereptos gaudet superesse periclo, 
<pol. im. 1.117> Non secus Anchisa genitus mulcebat amicis 
<pol. im. 1.118> Troianos dictis, antiquum corde timorem 
<pol. im. 1.119> Flagrantisque agitans curas et gaudia longis 
<pol. im. 1.120> Tandem parta malis, et quae perferre molestum 
<pol. im. 1.121> Ante fuit, meminisse iuvat. Verum altior idem 
<pol. im. 1.122> Ingenti et clara Aeneas supereminet omnes 
<pol. im. 1.123> Virtute excellens, et pro tot numina donis 
<pol. im. 1.124> Exorat summisque Iovem cum laudibus effert. 
<pol. im. 1.125> Interea Rutuli magnum et miserabile funus 
<pol. im. 1.126> Exanimumque ducem tulerant sub tecta frequentes 
<pol. im. 1.127> Correpti maerore animos largumque pluentes 
<pol. im. 1.128> Imbrem oculis; et iam lato clamore Latinum 
<pol. im. 1.129> Defessum et varios agitantem pectore casus 
<pol. im. 1.130> Complerant. Qui postquam altos crebrescere questus 
<pol. im. 1.131> Et Turnum ingenti confossum vulnere vidit, 
<pol. im. 1.132> Haud tenuit lacrimas; dehinc maestum leniter agmen 
<pol. im. 1.133> Corripuit manibus verbisque silentia ponens. 
<pol. im. 1.134> Ceu spumantis apri quando per viscera dentes 
<pol. im. 1.135> Fulmineos canis excepit praestantior omni 
<pol. im. 1.136> Ex numero, tunc infausto perterrita casu 
<pol. im. 1.137> Cetera turba fugit latrantum atque ore magistrum 
<pol. im. 1.138> Circumstans querulo pavitat magnoque ululatu 
<pol. im. 1.139> Infremit, at commota manu dominique iubentis 
<pol. im. 1.140> Ore silet gemitumque premit seseque coercet, 
<pol. im. 1.141> Haud aliter Rutuli suppressa voce quierunt. 
<pol. im. 1.142> Tum sic illacrimans rex alto e corde Latinus 
<pol. im. 1.143> Incipit: "O fragilis damnosa superbia sceptri! 
<pol. im. 1.144> O furor, o nimium dominandi innata cupido, 
<pol. im. 1.145> Mortales quo caeca vehis? Quo gloria tantis 
<pol. im. 1.146> Inflatos effers animos quaesita periclis? 
<pol. im. 1.147> Quot tecum insidias, quot clades, quanta malorum 
<pol. im. 1.148> Magnorum monimenta geris? Quot tela, quot enses 
<pol. im. 1.149> Ante oculos, si cernis, habes! Heu dulce venenum 
<pol. im. 1.150> Et mundi letalis honos! Heu, tristia regni 
<pol. im. 1.151> Munera, quae haud parvo constent, et grandia rerum 
<pol. im. 1.152> Pondera, quae numquam placidam promittere pacem 
<pol. im. 1.153> Nec requiem conferre queant! Heu, sortis acerbae 
<pol. im. 1.154> Et miserae regale decus, magnoque timori 
<pol. im. 1.155> Suppositos regum casus pacisque negatos! 
<pol. im. 1.156> Quid, Turne, ingenti Ausoniam movisse tumultu 
<pol. im. 1.157> Et dura Aeneadas turbasse in bella coactos, 
<pol. im. 1.158> Quid iuvat et pactae violasse optata quietis 
<pol. im. 1.159> Pignora? Quae tibi tanta animo impatientia venit, 
<pol. im. 1.160> Ut Martem cum gente deum iussuque Tonantis 
<pol. im. 1.161> Huc vecta gereres nostrisque expellere tectis 
<pol. im. 1.162> Ultro instans velles et natae solvere foedus 
<pol. im. 1.163> Pollicitae genero Aeneae et me bella negante 
<pol. im. 1.164> Dura movere manu? Quae tanta insania mentem 
<pol. im. 1.165> Implicuit? Quotiens te in saevi Martis euntem 
<pol. im. 1.166> Agmina sublimemque in equo et radiantibus armis 
<pol. im. 1.167> Temptavi revocare et iter suspendere coeptum! 
<pol. im. 1.168> Inde ego quanta tuli, testantur moenia tectis 
<pol. im. 1.169> Semirutis magnique albentes ossibus agri 
<pol. im. 1.170> Et Latium toto defectum robore et ingens 
<pol. im. 1.171> Exitium fluviique humana caede rubentes 
<pol. im. 1.172> Et longi trepidique metus durique labores, 
<pol. im. 1.173> Quos totiens senior per tanta pericula cepi. 
<pol. im. 1.174> At nunc, Turne, iaces! Ubinam tam magna iuventae 
<pol. im. 1.175> Gloria et excellens animus? Quo splendidus altae 
<pol. im. 1.176> Frontis honos? Quonam illa decens effugit imago? 
<pol. im. 1.177> Ah! quantas Dauno lacrimas, acrisque dolores, 
<pol. im. 1.178> Turne, dabis! Quanto circumfluet Ardea fletu! 
<pol. im. 1.179> Sed non degeneri et pudibundo vulnere fossum 
<pol. im. 1.180> Aspiciet: saltem hoc miserae solamen habebit 
<pol. im. 1.181> Mortis, ut Aeneae Troiani exceperis ensem." 
<pol. im. 1.182> Haec fatus lacrimisque genas implevit abortis. 
<pol. im. 1.183> Tum sese ad turbam vertens miserabile corpus 
<pol. im. 1.184> Attolli et caram maesti genitoris ad urbem 
<pol. im. 1.185> Deferri atque pios fieri mandabat honores. 
<pol. im. 1.186> Mox circumfusi Rutuli lato agmine caesum 
<pol. im. 1.187> Sublimen ingenti iuvenem posuere feretro, 
<pol. im. 1.188> Multa super Teucrum raptorum insignia secum 
<pol. im. 1.189> Et galeas et equos ensesque et tela ferentes. 
<pol. im. 1.190> Post currus Phrygia sudantes caede sequuntur. 
<pol. im. 1.191> It lacrimans et ducit equum docta arte Metiscus 
<pol. im. 1.192> Rorantem et fletu madidum, qui vexerat ante 
<pol. im. 1.193> Victorem Turnum atque hostili strage furentem. 
<pol. im. 1.194> Hinc alii versa arma gerunt. Tum cetera pubes 
<pol. im. 1.195> Flens sequitur largisque umectat pectora guttis. 
<pol. im. 1.196> Et iam fessi ibant per muta silentia noctis 
<pol. im. 1.197> Caedentes sese, gressumque in tecta Latinus 
<pol. im. 1.198> Flexerat ingenti turbatus funere mentem; 
<pol. im. 1.199> Una omnes lacrimas matres puerique senesque 
<pol. im. 1.200> Fundebant maestam implentes mugitibus urbem. 
<pol. im. 1.201> Inscius at tantos Daunus superesse dolores 
<pol. im. 1.202> Et natum extremo consumptum Marte superbam 
<pol. im. 1.203> Effudisse animam largisque ad moenia duci 
<pol. im. 1.204> Cum lacrimis alios gemitus curasque fovebat. 
<pol. im. 1.205> Namque ex diversa caderent dum parte Latini 
<pol. im. 1.206> Et calido Turnus foedaret sanguine terram, 
<pol. im. 1.207> Urbem ingens flamma et muros invaserat altos, 
<pol. im. 1.208> Fumabatque rutis miseri patris Ardea tectis 
<pol. im. 1.209> Et tota in cinerem vergebat, et astra favillae 
<pol. im. 1.21> Altivolae implebant, nec spes plus ulla salutis, 
<pol. im. 1.211> Sive quidem sic diis placitum est, seu praescia Turni 
<pol. im. 1.212> Signum ut fata darent horrendo Marte perempti. 
<pol. im. 1.213> Extemplo concussi animos et tristia cives 
<pol. im. 1.214> Pectora caedentes miserandae sortis iniquum 
<pol. im. 1.215> Deflebant casum longoque ex ordine matres 
<pol. im. 1.216> Atque avidos totis fugiebant viribus ignes. 
<pol. im. 1.217> Ac veluti cum nigra cohors posuere sub alta 
<pol. im. 1.218> Arbore et in fixa radice cubilia longo 
<pol. im. 1.219> Formicae instantes operi, sin dura securis 
<pol. im. 1.220> Incumbat versoque infringat culmine parvas 
<pol. im. 1.221> Saeva casas, mox certatim sese agmine fuso 
<pol. im. 1.222> Corripiunt maestaeque fuga trepidaeque feruntur: 
<pol. im. 1.223> Et velut ignitum testudo eversa calorem 
<pol. im. 1.224> Cum sensit luctata diu pedibusque renitens 
<pol. im. 1.225> Caudam agitansque caputque acri vi cedere temptat, 
<pol. im. 1.226> Aestuat, et multo insudans conamina miscet, 
<pol. im. 1.227> Haud aliter miseri per tanta incendia cives 
<pol. im. 1.228> Iactabant sese et confusa mente ferebant. 
<pol. im. 1.229> Ante omnes senio confectus ad aethera voces 
<pol. im. 1.230> Fundebat querulas Daunus superosque vocabat. 
<pol. im. 1.231> Tum vero e mediis visa est consurgere flammis 
<pol. im. 1.232> Percussisque ales volitare per aera pennis 
<pol. im. 1.233> Indicium nomenque urbis versae Ardea servans, 
<pol. im. 1.234> Et cui sublimes stabant in moenibus arces, 
<pol. im. 1.235> Mutata effusis nunc circumlabitur alis. 
<pol. im. 1.236> Attoniti novitate omnes monitisque deorum 
<pol. im. 1.237> Haud parvis deiecti umeros atque ora tenebant. 
<pol. im. 1.238> At Daunus patriae ardenti concussus amore 
<pol. im. 1.239> Eversae duros gemitus sub corde premebat. 
<pol. im. 1.240> Haec inter magno volitans praenuntia motu 
<pol. im. 1.241> Fama ruit latisque animos clamoribus implet 
<pol. im. 1.242> Adventare novum magno cum milite funus 
<pol. im. 1.243> Et Turnum exanimem et letali vulnere victum. 
<pol. im. 1.244> Mox exciti omnes nigras duxere frequentes 
<pol. im. 1.245> Incensas ex more faces: ardentibus agri 
<pol. im. 1.246> Collucent flammis. Dehinc se venientibus addunt. 
<pol. im. 1.247> Quos postquam toto videre ex agmine matres, 
<pol. im. 1.248> Percussis vocem palmis ad sidera tollunt. 
<pol. im. 1.249> At Daunus, cari ut patuerunt funera nati, 
<pol. im. 1.250> Substitit, et demum ingenti correpta dolore 
<pol. im. 1.251> Ora movens medium sese furibundus in agmen 
<pol. im. 1.252> Proripuit Turnumque super prostratus et haerens, 
<pol. im. 1.253> Quam primum fari potuit, sic edidit ore: 
<pol. im. 1.254> "Nate, patris dolor et fessae miseranda senectae 
<pol. im. 1.255> Rapta quies, quo me, tantis iactate periclis, 
<pol. im. 1.256> Duxisti, et saevis tandem devicte sub armis? 
<pol. im. 1.257> Quo tua me praestans animi constantia vexit? 
<pol. im. 1.258> Hic clarae virtutis honos et gloria sceptri? 
<pol. im. 1.259> Hoc magni decus imperii? Talesne triumphos, 
<pol. im. 1.260> Nate, refers? Haec illa quies promissa parenti 
<pol. im. 1.261> Afflicto totiens, haec meta optata laborum? 
<pol. im. 1.262> Heu miserum! Quam praecipites labentia casus 
<pol. im. 1.263> Exagitant, quanto vertuntur saecula motu! 
<pol. im. 1.264> Qui iam sublimes referebas clarus honores, 
<pol. im. 1.265> Et magnus toto in Latio, quem Troes in armis 
<pol. im. 1.266> Horrendum et trepidi totiens sensere furentem, 
<pol. im. 1.267> Nunc, mi Turne, iaces, miserandum et flebile corpus! 
<pol. im. 1.268> Iam mutum et sine voce caput, quo pulchrior alter 
<pol. im. 1.269> Non fuit in tota Ausonia nec gratior ullus 
<pol. im. 1.270> Eloquio nec quis positis ingentior armis. 
<pol. im. 1.271> Nate, ubi forma nitens niveaque in fronte serenus 
<pol. im. 1.272> Ille decor laetusque oculorum aspectus et altae 
<pol. im. 1.273> Egregius cervicis honos? His gloria Martis 
<pol. im. 1.274> Contigit hospitiis? Tali rediture paratu 
<pol. im. 1.275> Discedens voluisti avidis te credere bellis? 
<pol. im. 1.276> Heu mortem invisam, quae sola ultricibus armis 
<pol. im. 1.277> Elatos frenas animos, communia toti 
<pol. im. 1.278> Genti sceptra tenens aeternaque foedera servans, 
<pol. im. 1.279> Quae magnos parvosque teris, quae fortibus aequas 
<pol. im. 1.280> Imbelles populisque duces seniumque iuventae! 
<pol. im. 1.281> Heu mortem obscuram! Quae causa indigna coegit 
<pol. im. 1.282> Eripere atque meum crudeli vulnere natum 
<pol. im. 1.283> Afficere? O felix tam grato caedis Amata 
<pol. im. 1.284> Successu laetare tuae; quae tanta dolorum 
<pol. im. 1.285> Fugisti monimenta gravisque immania casus 
<pol. im. 1.286> Pondera! Quid misero genitori plura paratis, 
<pol. im. 1.287> O superi? Natum rapuistis et Ardea flammis 
<pol. im. 1.288> Consumpta in cinerem versa est; nunc aethera pennis 
<pol. im. 1.289> Verberat. Ah me, Turne, tua plus caede cruento. 
<pol. im. 1.290> Deerat adhuc sors ista patris suprema senectae. 
<pol. im. 1.291> At vero quem saeva premunt et numina torquent, 
<pol. im. 1.292> Illum incensa odiis atque acrem concita in iram 
<pol. im. 1.293> Funditus evertunt miserum. Sic fata rotant res." 
<pol. im. 1.294> Dixerat: et multa illacrimans largo ora rigabat 
<pol. im. 1.295> Perfusa imbre trahens duros e corde dolores, 
<pol. im. 1.296> Qualis ubi incubuit validis Iovis unguibus ales 
<pol. im. 1.297> Et parvum effuso divulsit sanguine fetum, 
<pol. im. 1.298> Cerva videns miseri tristatur funere nati. 
<pol. im. 1.299> Postera lux latum splendore impleverat orbem; 
<pol. im. 1.300> Tunc pater infractos fatali Marte Latinus 
<pol. im. 1.301> Defecisse videns Italos totamque potenti 
<pol. im. 1.302> Cedere fortunam Aeneae, bellique tumultum 
<pol. im. 1.303> Ingentisque animo curas et foedera volvens 
<pol. im. 1.304> Conubii promissa suae nataeque hymenaeos 
<pol. im. 1.305> Praestantes vocat electos ex agmine toto 
<pol. im. 1.306> Mille viros, qui Dardanium comitentur ad urbem 
<pol. im. 1.307> Spectatum virtute ducem, iungitque togatos 
<pol. im. 1.308> Multa oratores memorans, et euntibus ultro 
<pol. im. 1.309> Imperat, ut quando auspiciis monitisque deorum 
<pol. im. 1.31> Troianam miscere Italo cum sanguine gentem 
<pol. im. 1.311> Expediat, placido intersint animoque revisant 
<pol. im. 1.312> Aeneadasque vehant alta intra moenia laeti. 
<pol. im. 1.313> Interea ipse urbem labefactam et vulgus inerme 
<pol. im. 1.314> Componit solidatque animos requiemque futuram 
<pol. im. 1.315> Spondet et aeternam ventura in saecula pacem. 
<pol. im. 1.316> Inde iubet meritos turba plaudente triumphos 
<pol. im. 1.317> Sublimesque domus fieri regalis honores; 
<pol. im. 1.318> Atque alacris monet, unanimes ut fronte serena 
<pol. im. 1.319> Occurrant genero venienti et pectore toto 
<pol. im. 1.320> Excipiant gentem Iliacam partaeque quietis 
<pol. im. 1.321> Gaudia et optatae diffundant pacis amores. 
<pol. im. 1.322> Iamque instructa cohors Teucrorum castra subibat 
<pol. im. 1.323> Cincta comas ramis oleae pacemque rogabat. 
<pol. im. 1.324> Quam bonus Aeneas ad se intra regia duci 
<pol. im. 1.325> Tecta iubet causamque viae laeto ore requirit. 
<pol. im. 1.326> Tunc senior sic incipiens ardentia Drances 
<pol. im. 1.327> Verba movet nimium erepti pro funere Turni 
<pol. im. 1.328> Exultans: "O Troianae dux inclite gentis, 
<pol. im. 1.329> Gloria spesque Phrygum, quo nec pietate nec armis 
<pol. im. 1.330> Maior in orbe fuit: victi obtestamur et omnes 
<pol. im. 1.331> Iuramus divos divasque, invitus in unum 
<pol. im. 1.332> Conflatum vidit Latium et temerata Latinus 
<pol. im. 1.333> Foedera, nec Phrygios umquam turbavit honores. 
<pol. im. 1.334> Quin natae, quando superum sic vota ferebant, 
<pol. im. 1.335> Conubia et generum magno te optabat amore. 
<pol. im. 1.336> Sed quicquid tanto armorum flagrante tumultu 
<pol. im. 1.337> Tantorum furiisque operum atque laboribus actum est, 
<pol. im. 1.338> Id rapidus Turni et stimulis incensus iniquis 
<pol. im. 1.339> Correptusque odiis furor attulit; ille negantes 
<pol. im. 1.340> Invitasque dedit Latias in proelia gentes. 
<pol. im. 1.341> Illum omnis conversa cohors poscebat, ut armis 
<pol. im. 1.342> Cederet et magnum sineret succedere pactis 
<pol. im. 1.343> Conubiis Anchisiaden. Inde optimus ambas 
<pol. im. 1.344> Iungebat palmas defessa aetate Latinus 
<pol. im. 1.345> Confectus nimioque ardentem Marte rogabat. 
<pol. im. 1.346> Nec nostrae potuere preces inflectere durum 
<pol. im. 1.347> Nec divum portenta animum, quin acrius ignem 
<pol. im. 1.348> Spumabat ferus ore vomens bellumque ciebat. 
<pol. im. 1.349> At vero dignum invenit pro talibus ausis 
<pol. im. 1.350> Exitium, qui te tandem victore momordit 
<pol. im. 1.351> Nigrantem prostratus humum. Nunc improbus aedes 
<pol. im. 1.352> Tartareas visurus eat quaeratque sub imo 
<pol. im. 1.353> Nunc alias Acheronte acies aliosque hymenaeos. 
<pol. im. 1.354> Tu melior succede bonis Laurentibus heres. 
<pol. im. 1.355> In te omnis domus et fessi inclinata Latini 
<pol. im. 1.356> Spes iacet. Unum omnes Itali super aurea mittunt 
<pol. im. 1.357> Sidera et ingentem bello et caelestibus armis 
<pol. im. 1.358> Extollunt, et vera canunt praeconia voces. 
<pol. im. 1.359> Te gravium veneranda patrum consultaque turba 
<pol. im. 1.360> Invalidique aetate senes, te laeta iuventus 
<pol. im. 1.361> Et cupidae matres, pueri innuptaeque puellae 
<pol. im. 1.362> Unanimes aequo ore volunt Turnumque sub armis 
<pol. im. 1.363> Exsultant cecidisse tuis; te tota precatur 
<pol. im. 1.364> Ausonia et claris praestantem laudibus effert. 
<pol. im. 1.365> In te unum conversi oculi. pater ipse Latinus 
<pol. im. 1.366> Iam senior sola haec longaevae munera vitae, 
<pol. im. 1.367> Quod natam tibi iungat, habet, generique nepotes 
<pol. im. 1.368> Troianos Italo admixtos in saecula mittat. 
<pol. im. 1.369> Ergo age, magne, veni, Teucrorum ductor, et altos 
<pol. im. 1.370> Ingredere et celebres cape quos spondemus honores." 
<pol. im. 1.371> Finierat: cunctique eadem simul ore fremebant. 
<pol. im. 1.372> Quos pius Aeneas hilari cum fronte receptos 
<pol. im. 1.373> Prosequitur paucis et amico pectore fatur: 
<pol. im. 1.374> "Nec vos nec placida solitum sub pace Latinum 
<pol. im. 1.375> Arguerim, verum infesti violentia Turni 
<pol. im. 1.376> Tantum opus, haud dubito, et tanti discrimina Martis 
<pol. im. 1.377> Concivit, iuvenili autem plus laudis amore. 
<pol. im. 1.378> Quicquid id est tamen, Ausonii, nil pacta recuso 
<pol. im. 1.379> Conubia et sanctam firmato foedere pacem 
<pol. im. 1.380> Iungere. Rex idem imperium et veneranda tenebit 
<pol. im. 1.381> Sceptra socer, statuentque mei mihi moenia Teucri, 
<pol. im. 1.382> Et nomen natae urbis erit, sacrosque penates 
<pol. im. 1.383> Adiciam. Vos communes in saecula leges 
<pol. im. 1.384> Concordique pares animo mittetis amores. 
<pol. im. 1.385> Interea, quod restat adhuc, imponite flammis 
<pol. im. 1.386> Corpora, quae duri miseranda insania belli 
<pol. im. 1.387> Eripuit! Dehinc nos, quam primum crastina surget 
<pol. im. 1.388> Clara dies, laeti Laurentia tecta petemus." 
<pol. im. 1.389> Dixerat, et tanto affatu conversa tenebant 
<pol. im. 1.390> Ora simul stupefacti omnes et apertius ingens 
<pol. im. 1.391> Mirantes pietatis opus. Mox robore vasto 
<pol. im. 1.392> Congestas statuere pyras ignemque repostis 
<pol. im. 1.393> Civibus immisere; altum super aethera fumus 
<pol. im. 1.394> Evolat, atque atris caelum sublime tenebris 
<pol. im. 1.395> Conditur. Innumeras ex omni rure trucidant 
<pol. im. 1.396> Delectas pecudes et nigros terga iuvencos 
<pol. im. 1.397> Immittuntque rogis. Latos incendia campos 
<pol. im. 1.398> Enudant. Fremit impulsus clamoribus aer. 
<pol. im. 1.399> Iamque sequens clarum extulerat lux aurea Phoebum; 
<pol. im. 1.400> Tunc Teucri Ausoniique omnes mixto agmine laeti 
<pol. im. 1.401> Consedere in equis et gressum ad tecta movebant 
<pol. im. 1.402> Laurenti atque altis erectam moenibus urbem, 
<pol. im. 1.403> Ante omnes pius Aeneas, post ordine Drances 
<pol. im. 1.404> Multa duci senior memorans, dehinc unica proles 
<pol. im. 1.405> Ascanius multumque animi maturus Aletes 
<pol. im. 1.406> Et gravis Ilioneus Mnestheusque acerque Serestus, 
<pol. im. 1.407> Sergestus fortisque Gyas fortisque Cloanthus; 
<pol. im. 1.408> Post alii mixtimque Itali Teucrique sequuntur. 
<pol. im. 1.409> Interea effusi stabant per moenia cives 
<pol. im. 1.41> Primorumque manus alacres imbelleque vulgus 
<pol. im. 1.411> Troianam cupido expectantes pectore turbam. 
<pol. im. 1.412> Et iam adventabant, placida quos fronte Latinus 
<pol. im. 1.413> Occurrens magna excepit comitante caterva. 
<pol. im. 1.414> At postquam medio venientem ex agmine vidit 
<pol. im. 1.415> Dardanium Aenean, vera haud illusit imago; 
<pol. im. 1.416> Namque omnes super excellens atque altior ibat 
<pol. im. 1.417> Et late regalem oculis spargebat honorem 
<pol. im. 1.418> Sidereis. Tunc quam primum data copia fandi est 
<pol. im. 1.419> Et voces capere optatasque adiungere dextras, 
<pol. im. 1.420> Incipit et prior affatur sic ore Latinus: 
<pol. im. 1.421> "Venisti tandem, cupidum nec fixa fefellit 
<pol. im. 1.422> Spes animum, lux Troianae clarissima gentis, 
<pol. im. 1.423> Magnorum quem iussa deum tot casibus actum 
<pol. im. 1.424> Italia et nostris voluerunt sistere tectis, 
<pol. im. 1.425> Quamquam humana furens nimis ausa licentia sanctas 
<pol. im. 1.426> Turbarit leges et divum exciverit iras, 
<pol. im. 1.427> Quin etiam invitum totiens meque arma negantem 
<pol. im. 1.428> Crediderit duri perferre pericula Martis. 
<pol. im. 1.429> Factum etenim, sed nec parvo: sat numina iustas 
<pol. im. 1.430> Indignata animis misere ultricia poenas. 
<pol. im. 1.431> Nunc age, magne Phrygum ductor, quando omnis origo 
<pol. im. 1.432> Seditionis abest et tanti criminis auctor, 
<pol. im. 1.433> Conubiis succede et promissis hymenaeis. 
<pol. im. 1.434> Sunt mihi regna, manent erectis oppida muris. 
<pol. im. 1.435> Sola autem fessae spes unica nata senectae: 
<pol. im. 1.436> Te generum et natum tempus complector in omne." 
<pol. im. 1.437> Quem contra bonus Aeneas: "Rex maxime, nullam 
<pol. im. 1.438> Te causam armorum et tanti movisse tumultus 
<pol. im. 1.439> Crediderim sacrae cupientem foedera pacis; 
<pol. im. 1.440> Et si qua est, pone hanc animo, precor, optime, curam. 
<pol. im. 1.441> Nunc adsum et patrem et socerum te laetus in omnis 
<pol. im. 1.442> Accipio casus. Magni mihi surget imago 
<pol. im. 1.443> Anchisae et rursum ardebo genitoris amore." 
<pol. im. 1.444> Talibus orabant inter se et tecta subibant 
<pol. im. 1.445> Regia. Tum studio effusae matresque nurusque 
<pol. im. 1.446> Longaevique patres stabant iuvenumque cohortes 
<pol. im. 1.447> Pulchra revisentes Troianae corpora gentis. 
<pol. im. 1.448> Ante omnes magnum Aenean cupidoque notabant 
<pol. im. 1.449> Altum animo genus et praestantem frontis honorem 
<pol. im. 1.450> Quaesitamque alacres pacemque optata quietis 
<pol. im. 1.451> Munera laudabant. Ceu quando longus et ingens 
<pol. im. 1.452> Ignavos tenuit resolutis nubibus imber 
<pol. im. 1.453> Agricolas curvumque diu requievit aratrum, 
<pol. im. 1.454> Tunc, si clarus equos spatioso limine Titan 
<pol. im. 1.455> Laxet et aurato caelum splendore serenet, 
<pol. im. 1.456> Laetitia exundant et sese hortantur agrestes, 
<pol. im. 1.457> Non secus Ausonii tam laeto in tempore rerum 
<pol. im. 1.458> Composuere animos. Et iam rex alta Latinus 
<pol. im. 1.459> Atria regalisque aditus intrarat et una 
<pol. im. 1.460> Optimus Aeneas, sequitur quem pulcher Iulus, 
<pol. im. 1.461> Dehinc Itali mixtique Phryges. Tum splendida lato 
<pol. im. 1.462> Applausu et laeto completur regia coetu. 
<pol. im. 1.463> Haec inter matrum innumera nuruumque caterva 
<pol. im. 1.464> In medium comitata venit Lavinia virgo 
<pol. im. 1.465> Sidereos deiecta oculos; quam Troius heros 
<pol. im. 1.466> Virtute et forma ingentem, mirabile dictu, 
<pol. im. 1.467> Ut vidit, primo aspectu stupefactus inhaesit 
<pol. im. 1.468> Et secum Turni casus miseratus acerbos, 
<pol. im. 1.469> Qui haud parva spe ductus ovans in proelia tantos 
<pol. im. 1.470> Civisset motus durisque arsisset in armis. 
<pol. im. 1.471> Tum vero aeterno iunguntur foedera nexu 
<pol. im. 1.472> Conubii et multa cum laude canunt hymenaeum 
<pol. im. 1.473> Et laetam vocem per regia tecta volutant. 
<pol. im. 1.474> Dehinc plausus fremitusque altum super aera mittunt. 
<pol. im. 1.475> At fidum interea Aeneas affatur Achatem, 
<pol. im. 1.476> Vadat et Andromachae quondam data munera, vestes 
<pol. im. 1.477> Intextas auro ferat et, quod saepe solebat, 
<pol. im. 1.478> Dum res Troianae stabant, circumdare collo, 
<pol. im. 1.479> Auratum gemmis circumsaeptumque monile, 
<pol. im. 1.480> Praeterea magnum cratera, in pignus amoris 
<pol. im. 1.481> Quem Priamus patri Anchisae donaverat olim. 
<pol. im. 1.482> Nec mora, iussa sequens pulcherrima portat Achates 
<pol. im. 1.483> Munera. Tunc socer ingentem cratera Latinus 
<pol. im. 1.484> Donatum capit, at coniunx Lavinia vestes 
<pol. im. 1.485> Atque monile decens. Placido dehinc pectore sese 
<pol. im. 1.486> Demulcent variisque trahunt sermonibus horas. 
<pol. im. 1.487> Et iam tarda epulas fugientis tempora lucis 
<pol. im. 1.488> Poscebant; mox regali convivia luxu 
<pol. im. 1.489> Effundunt latosque alta intra tecta paratus. 
<pol. im. 1.490> Convenere omnes strato discumbere in ostro 
<pol. im. 1.491> Deliciis iussi et dapibus se inferre futuris. 
<pol. im. 1.492> Dat manibus cristallus aquas, mensisque reponunt 
<pol. im. 1.493> Flaventem Cererem. Tum laeta fronte ministri 
<pol. im. 1.494> Innumeri magno distinguunt ordine curas: 
<pol. im. 1.495> Pars dapibus reficit mensas, pars pocula miscet 
<pol. im. 1.496> Craterasque replet, nunc hac, nunc volvitur illac 
<pol. im. 1.497> Turba frequens varios miscetque per atria motus. 
<pol. im. 1.498> At puerum pater immotis spectabat Iulum 
<pol. im. 1.499> Luminibus vultum admirans moresque Latinus 
<pol. im. 1.500> Et graviter puerili ex ore cadentia verba 
<pol. im. 1.501> Maturumque animum ante annos, et multa rogabat 
<pol. im. 1.502> Permixtas referens voces. Dehinc oscula figens 
<pol. im. 1.503> Dulcia complexum manibus iunctumque fovebat, 
<pol. im. 1.504> Et nimium exsultans felicem et munere divum 
<pol. im. 1.505> Donatum Aeneam pro tali prole ferebat. 
<pol. im. 1.506> Postquam epulis compressa fames, traducere longam 
<pol. im. 1.507> Incipiunt fando et labentem fallere noctem, 
<pol. im. 1.508> Nunc duros Troiae casus gentesque Pelasgas, 
<pol. im. 1.509> Nunc fera Laurentis memorantes proelia pugnae, 
<pol. im. 1.51> Quo primum diffusae acies, quo tela vicissim 
<pol. im. 1.511> Pulsa loco, qui primus ovans invaserit agmen 
<pol. im. 1.512> Fulmineumque ardens in equo madefecerit ensem. 
<pol. im. 1.513> Praecipue Tros Aeneas seniorque Latinus 
<pol. im. 1.514> Magnorum heroum Latiique antiqua potentis 
<pol. im. 1.515> Gesta recensebant fugientemque horrida nati 
<pol. im. 1.516> Arma sui Saturnum Italis latuisse sub oris; 
<pol. im. 1.517> Hinc Latium dixisse genusque in montibus altis 
<pol. im. 1.518> Composuisse vagum legesque et iura dedisse 
<pol. im. 1.519> Et Bacchi et frugum cultus; dehinc tecta secutum 
<pol. im. 1.520> Esse paterna Iovem, utque Electra Atlantide cretus 
<pol. im. 1.521> Iasio Idaeas caeso Phrygiae isset ad urbes 
<pol. im. 1.522> Dardanus, ex Corytho multa cum gente profectus; 
<pol. im. 1.523> Utque insignem aquilam dono et Iove patre superbus 
<pol. im. 1.524> Hectoreae gentis signum, illustresque tulisset 
<pol. im. 1.525> Primus avum titulos, Troianae stirpis origo. 
<pol. im. 1.526> Talibus atque aliis inter se longa trahebant 
<pol. im. 1.527> Tempora. Tum fremitus laetaeque per atria voces 
<pol. im. 1.528> Alta volant, strepitu ingenti tectum omne repletur. 
<pol. im. 1.529> Dant lucem flammae et lato splendore coruscant. 
<pol. im. 1.530> Consurgunt Phryges, et cithara resonante sequuntur 
<pol. im. 1.531> Ausonii, et plausum ingeminant seque agmine toto 
<pol. im. 1.532> Permiscent variantque pedes raptimque feruntur. 
<pol. im. 1.533> Et iam festa novem largo conubia luxu 
<pol. im. 1.534> Attigerant celebrata dies; tum maximus heros 
<pol. im. 1.535> Aeneas urbem curvo signabat aratro 
<pol. im. 1.536> Fundabatque domos et amictas aggere fossas. 
<pol. im. 1.537> Ecce autem, fatu haud parvum, diffundere flammam 
<pol. im. 1.538> Ingentem et fulgore levem et se nubibus altis 
<pol. im. 1.539> Miscentem e summo Lavinia vertice visa est. 
<pol. im. 1.540> Obstupuit pater Aeneas duplicesque tetendit 
<pol. im. 1.541> Ad caelum cum voce manus: "Si, Iuppiter, umquam 
<pol. im. 1.542> Gens monitis Troiana tuis terraque marique 
<pol. im. 1.543> Paruit imperiisque libens, si, numina, vestras 
<pol. im. 1.544> Si metui coluique aras, per si quid agendum est, 
<pol. im. 1.545> Quod restat, placidam felici afferte quietem 
<pol. im. 1.546> Augurio et firmate malisque imponite finem!" 
<pol. im. 1.547> Talia iactantem circumstetit aurea mater 
<pol. im. 1.548> Se Venerem confessa almo et sic edidit ore: 
<pol. im. 1.549> "Nate, animo pone hanc curam et meliora capesse 
<pol. im. 1.550> Signa deum gaudensque bonis succede futuris. 
<pol. im. 1.551> Nunc tibi parta quies nunc meta extrema laborum, 
<pol. im. 1.552> Nunc tandem optatam componunt saecula pacem. 
<pol. im. 1.553> Nec flammam ad caelos perlatam e vertice carae 
<pol. im. 1.554> Coniugis horresce; at constantem dirige mentem. 
<pol. im. 1.555> Namque erit illa, tuum celebri quae sanguine nomen 
<pol. im. 1.556> Troianosque auctura duces ad sidera mittat. 
<pol. im. 1.557> Haec tibi magnanimos sublimi prole nepotes 
<pol. im. 1.558> Conferet, egregiis qui totum laudibus orbem 
<pol. im. 1.559> Complebunt totumque sua virtute potentes 
<pol. im. 1.560> Sub iuga victoresque trahent, quos gloria summo 
<pol. im. 1.561> Oceanum transgressa ingens aequabit Olympo; 
<pol. im. 1.562> Quos tandem post innumera atque illustria rerum 
<pol. im. 1.563> Gesta deos factura vehet super aethera virtus. 
<pol. im. 1.564> Hanc flammam ventura tuae praeconia gentis 
<pol. im. 1.565> Designant; hoc Omnipotens e culmine signum 
<pol. im. 1.566> Sidereo dedit. At tantarum in munera laudum, 
<pol. im. 1.567> Quam statuis, dicas a nomine coniugis urbem. 
<pol. im. 1.568> Praeterea sacros Troia ex ardente penates 
<pol. im. 1.569> Ereptos compone nova intra moenia et altos 
<pol. im. 1.570> Infer ad aeternum mansuros tempus honores. 
<pol. im. 1.571> Hi, tibi mira feram, tanto urbis amore trahentur, 
<pol. im. 1.572> Ut vecti ad sedes alias loca prima Latini 
<pol. im. 1.573> Sponte sua repetant iterumque iterumque reversi. 
<pol. im. 1.574> O felix, quem tanta manent! Dehinc pace tenebis 
<pol. im. 1.575> Sub placida gentem Iliacam. Post fessus et aevo 
<pol. im. 1.576> Confectus tandem Elysias socer ibit ad umbras. 
<pol. im. 1.577> Succedes sceptro atque Italis dominabere leges 
<pol. im. 1.578> Communes Teucrisque ferens. Tum laetus ad altum 
<pol. im. 1.579> Te mittes caelum. Sic stat sententia divum." 
<pol. im. 1.580> Dixit, et inde leves fugiens se vexit in auras. 
<pol. im. 1.581> Aeneas tanto stupefactam numine mentem 
<pol. im. 1.582> Percussus divae peragit mandata parentis. 
<pol. im. 1.583> Et iam compositos felici in pace regebat 
<pol. im. 1.584> Dardanidas. Et iam decedens sceptra Latinus 
<pol. im. 1.585> Liquerat, et pius Aeneas successerat, omnem 
<pol. im. 1.586> Ausoniam lataque potens dicione tenebat. 
<pol. im. 1.587> Iam paribus Phryges atque Itali se moribus ultro 
<pol. im. 1.588> Et socia ingenti firmabant pectora amore 
<pol. im. 1.589> Concordique aequas miscebant foedere leges. 
<pol. im. 1.590> Tum medio Venus exsultans se immisit Olympo 
<pol. im. 1.591> Ante Iovem et complexa pedes sic ore locuta est: 
<pol. im. 1.592> "Omnipotens genitor, qui solus ab aethere summo 
<pol. im. 1.593> Cuncta moves, qui res hominum curasque recenses, 
<pol. im. 1.594> Dum Teucros traheret fortuna inimica, recordor, 
<pol. im. 1.595> Spondebas finem aerumnis rebusque salutem. 
<pol. im. 1.596> Nec tua te promissa, pater, sententia fallit; 
<pol. im. 1.597> Namque omnes gaudere sacra tres pace per annos 
<pol. im. 1.598> Viderunt Italae nullo discrimine partes. 
<pol. im. 1.599> Verum ad siderei missurum culmina caeli 
<pol. im. 1.600> Pollicitus magnum Aenean meritumque ferebas 
<pol. im. 1.601> Illaturum astris. Quid nunc sub pectore versas? 
<pol. im. 1.602> Iamque optat matura polos Aeneia virtus." 
<pol. im. 1.603> Olli hominum sator atque deum dedit oscula ab alto 
<pol. im. 1.604> Pectore verba ferens: "Quantum, Cytherea, potentem 
<pol. im. 1.605> Aeneam Aeneadasque omnes infessus amavi 
<pol. im. 1.606> Et terra et pelago et per tanta pericula vectos, 
<pol. im. 1.607> Nosti, et saepe equidem indolui commotus amore, 
<pol. im. 1.608> Nata, tuo, tandemque malis Iunone secunda 
<pol. im. 1.609> Imposui finem. Nunc stat sententia menti, 
<pol. im. 1.61> qua ductorem alto Phrygium succedere caelo 
<pol. im. 1.611> Institui, et firma est; numeroque inferre deorum 
<pol. im. 1.612> Constat, et id concedo libens. Tu, si quid in ipso 
<pol. im. 1.613> Mortale est, adime, atque astris ingentibus adde. 
<pol. im. 1.614> Quin si alios sua habet virtus, qui laude perenni 
<pol. im. 1.615> Accingant sese gestis praestantibus orbem 
<pol. im. 1.616> Exornent, illos rursum super aethera mittam." 
<pol. im. 1.617> Assensere omnes superi nec regia Iuno 
<pol. im. 1.618> Abnuit, at magnum Aenean suadebat ad ipsum 
<pol. im. 1.619> Efferri caelum et voces addebat amicas. 
<pol. im. 1.620> Tum Venus aerias descendit lapsa per auras 
<pol. im. 1.621> Laurentumque petit. Vicina Numicius undis 
<pol. im. 1.622> Flumineis ubi currit in aequora harundine tectus. 
<pol. im. 1.623> Hunc corpus nati abluere et deferre sub undas, 
<pol. im. 1.624> Quicquid erat mortale, iubet. Dehinc laeta recentem 
<pol. im. 1.625> Felicemque animam secum super aera duxit, 
<pol. im. 1.626> Immisitque Aeneam astris, quem Iulia proles 
<pol. im. 1.627> Indigetem appellat templisque imponit honores. 
<pol. im. 2.1> Postquam magnanimus morientia sanguine fudit 
<pol. im. 2.2> Pectora et ingentes expirans luminis iras 
<pol. im. 2.3> Daunius yliacos satiavit vulnere manes, 
<pol. im. 2.4> Componit senior regni iam fracta Latinus 
<pol. im. 2.5> Culmina, disiectos urbis iubet agere muros 
<pol. im. 2.6> Attoli; quibus aereas deducere turres 
<pol. im. 2.7> Cura sit, et summis Vulcanum pellere tectis 
<pol. im. 2.8> Imponit. Priscis reddit cultoribus agros; 
<pol. im. 2.9> Sponte tame se quisque premit patrieque ruentis 
<pol. im. 2.10> Cogit amor. Pars alta suis pendentia tectis 
<pol. im. 2. > Robora, quis proprios animus dabat ense penates 
<pol. im. 2.12> Tutari, et dubiam patrie defendere sortem 
<pol. im. 2.13> Deiciunt, reserantque suis cum menibus urbem. 
<pol. im. 2.14> Pars templis ante arma deum galeasque comantes 
<pol. im. 2.15> Reddere, nec multum felicia vota laborant. 
<pol. im. 2.16> Qualis apes viridentis Hyble dum roscide stipant 
<pol. im. 2.17> Pascua, et in pictis desudat floribus agmen; 
<pol. im. 2.18> Fervet opus, latisque fremunt examina campis. 
<pol. im. 2.19> Haud quaquam obsequio merenti corde Latinus 
<pol. im. 2.20> Mulcetur properare domos: subit acrior illum 
<pol. im. 2.21> Cura, nec ingenti decebit pectore Turnus 
<pol. im. 2.22> Perfossus iugulo, et cari sine cespite manes. 
<pol. im. 2.23> Ergo urbi optate miserique ad tecta parentis 
<pol. im. 2.24> Mittere, quem longe mestum tegit Ardea muris 
<pol. im. 2.25> Decrevit, rutulosque iubet qui corpus amatum 
<pol. im. 2.26> Suspensi expectant, diversaque busta suorum 
<pol. im. 2.27> Acciri. Ipse autem solio non altus in aula 
<pol. im. 2.28> Consedit paucis rupitque silentia verbis: 
<pol. im. 2.29> "Dum voluit fortuna, duces superique sinebant 
<pol. im. 2.30> Cedere res: equidem haud divos infhandaque testor 
<pol. im. 2.31> Fata Frigum. Vidistis enim quo more potentem 
<pol. im. 2.32> (Heu nimium) colui dilecto pectore Turnum, 
<pol. im. 2.33> Non tantum nostro genitus si sanguine! tuque 
<pol. im. 2.34> O Darilas, multumque amisso tristis Enifheu 
<pol. im. 2.35> Nosti quidem. Subit ecce animo nunc tristis imago 
<pol. im. 2.36> Cum iam fulmineum toracha inductus et ense 
<pol. im. 2.37> Horreret, magnum poscens in prelia Teucrum. 
<pol. im. 2.38> Sustinui: quid nate paras? Iam concipe fedus; 
<pol. im. 2.39> Tempus adest, dixi, nimium iam senguine nostro 
<pol. im. 2.40> Arva rubent, cecidere animi. Mox improba herinis 
<pol. im. 2.41> Affuit, et galeam capiti suppressit ovantem. 
<pol. im. 2.42> Sed quid ego hec? Quanto volventur secula motu 
<pol. im. 2.43> Scire licet: nulli vestrum fhas cernere claros 
<pol. im. 2.44> Solis equos, quos prima polo lux orta remittet 
<pol. im. 2.45> Quosve premet, si leva velit fortuna; malorum est 
<pol. im. 2.46> Inscius, eoo spectat qui hiperiona celo. 
<pol. im. 2.47> Quare agite o iuvenes cuncti pia munera leti 
<pol. im. 2.48> Manibus egregiis, parvos date pulveris haustus 
<pol. im. 2.49> Et cineri prebete solum, gentemque revisat 
<pol. im. 2.50> Ipse suam. Patrio sic heu dabis oscula vultu? 
<pol. im. 2.51> Talis eris, sic Daune tuam non degener urbem 
<pol. im. 2.52> Intrat. Ultus avos cecidit: vos plangite magnum 
<pol. im. 2.53> Ultorem ytalie rutuli! Ciet agmina quisquam 
<pol. im. 2.54> Fortius? Heu miseri, sub quo duce stabitis, hic est. 
<pol. im. 2.55> Macte animi, vestros cecidit qui stratus in hostes. 
<pol. im. 2.56> Talibus excessit solio, largoque profundens 
<pol. im. 2.57> Hymbre genas, tum turba simul que plurima circum 
<pol. im. 2.58> Aggemit oranti stipatus limina nota 
<pol. im. 2.59> Ingreditur, qualis nitidi post fata iuvenci 
<pol. im. 2.60> Quem lupus aut durus detraxit sub ubere pastor, 
<pol. im. 2.61> It mater, nullique movent sua lumina fontes, 
<pol. im. 2.62> Non amnes, virides nequeunt avertere silve. 
<pol. im. 2.63> Tum regis monitu volucrem produxit Enifheus 
<pol. im. 2.64> Cornipedem, suaque arma super: subit illicet ille 
<pol. im. 2.65> Pronus et in duris figit gelida ora lupatis 
<pol. im. 2.66> Acceduntque fero lacrime. Iubet ipse Latinus 
<pol. im. 2.67> Ordine deduci exuvias spoliaque trahuntur. 
<pol. im. 2.68> Principio currus, raptorum insigna Teucrum, 
<pol. im. 2.69> Vexilla et clipei, tuniceque intextilis auro 
<pol. im. 2.70> Aptantur; tunc pone leves quibus hauserat hostes 
<pol. im. 2.71> Spicula subvectant, galeasque insigne comantes 
<pol. im. 2.72> Et citatorum faleras quas traxit equorum. 
<pol. im. 2.73> Hinc sonipes timida quem nunc regit aure Metistus 
<pol. im. 2.74> Insequitur, dubioque fremit parere magistro; 
<pol. im. 2.75> Post equites peditesque simul rutulique feruntur, 
<pol. im. 2.76> Adversi clipeos, hastisque in terga reductis. 
<pol. im. 2.77> At pater illacrimans demissa voce Latinus, 
<pol. im. 2.78> Ut potuit fari, suppremum ex more ciebat. 
<pol. im. 2.79> Illi per dumos, brevior qua ducit ad arces  
<pol. im. 2.80> Semita, iam fessi pilumniaque arva subibant. 
<pol. im. 2.81> Interea mediam fertur furibunda per urbem 
<pol. im. 2.82> Fama gradu,et magnis implet clangoribus aures 
<pol. im. 2.83> Regalemque domum, miserique in tecta parentis 
<pol. im. 2.84> Perfurit. Huc totis pernicibus incita penis 
<pol. im. 2.85> Defertur, funusque novum adventare profatur. 
<pol. im. 2.86> Turbate exiliunt matres, magnoque ululatu 
<pol. im. 2.87> Scisse comas, plenis expectant agmina portis. 
<pol. im. 2.88> Templa deum natosque putes patriosque penates 
<pol. im. 2.89> Divelli et totis Vulcanum fervere tectis.