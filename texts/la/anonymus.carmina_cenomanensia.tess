<carm_cenom. 1.1>	Cuius ab aeterno succedunt iura salutis
<carm_cenom. 1.2>	Numine, praecelso colitur hic Christus honore;
<carm_cenom. 1.3>	Hinc pia, quae genuit dominum, Maria coruscat,
<carm_cenom. 1.4>	Virgo parens et virgo manens in fine dierum.
<carm_cenom. 1.5>	Hic honor atque decus seclis memorabile cunctis
<carm_cenom. 1.6>	Praesulis Aldrici nomen factumque rependens,
<carm_cenom. 1.7>	Secula quod referent donec consumpta recedant.
<carm_cenom. 1.8>	Sed magis ut coeptum sequeretur gloria votum
<carm_cenom. 1.9>	Et bene dispositum celsa consisteret arce,
<carm_cenom. 1.10>	Inclita sanctorum posuit veneranter ibidem
<carm_cenom. 1.11>	Pignora Gervasii, testis pro sanguine Christi,
<carm_cenom. 1.12>	Nec minus et socii Prothasii morte sub una,
<carm_cenom. 1.13>	Et quibus assurgit Stephani redimita corona,
<carm_cenom. 1.14>	Singula constituens proprio de corpore dona.
<carm_cenom. 1.15>	His quoque caelestis retinet quos litera scriptos
<carm_cenom. 1.16>	Ac sibi delectos, steterant cum tempora necdum,
<carm_cenom. 1.17>	Alma tui sanctos copulat devotio rite
<carm_cenom. 1.18>	Nec sine spe certa pietatis perficit usum,
<carm_cenom. 1.19>	Solaque de numero solius gratia Christi
<carm_cenom. 1.20>	Certa refert novitque suam de nomine plebem.
<carm_cenom. 1.21>	Quae precibus nostris miserandi porrigat aurem,
<carm_cenom. 1.22>	Votaque secreta referens in culmine caeli
<carm_cenom. 1.23>	Munera conciliet nobis virtute superna,
<carm_cenom. 1.24>	Pluribus et felix maneas tu causa salutis.

<carm_cenom. 2.1>	Pontificem meritis Aldricum, Christe, benignis
<carm_cenom. 2.2>	Protege, quo famulis prosit et ipse tuis,
<carm_cenom. 2.3>	Quatinus antiqui gradiens vestigia callis
<carm_cenom. 2.4>	Praemia sectandi recta referre queat,
<carm_cenom. 2.5>	Sicque supernorum capiens consorcia regum
<carm_cenom. 2.6>	Sedibus optatis sit sibi parta quies.

<carm_cenom. 3.1>	Hanc tua devotis Aldrici gratia sedem
<carm_cenom. 3.2>	Numinibus servet semper ubique, deus,
<carm_cenom. 3.3>	Qualiter hoc pastor mereatur munere fungi,
<carm_cenom. 3.4>	Grex quoque commissus conditione pari.

<carm_cenom. 4.1>	Corpore, Christe, tuo dignanter pasce redemptos,
<carm_cenom. 4.2>	Quo medicina animae, vita salusque gregi,
<carm_cenom. 4.3>	Aldricique tui famuli memor esto benignus,
<carm_cenom. 4.4>	Dans veniam scelerum cui pietatis ope,
<carm_cenom. 4.5>	Qui tibi deque tuis decus hoc venerabile donis
<carm_cenom. 4.6>	Obtulit ecce pio vatis amore tuus.

<carm_cenom. 5.1>	Saepe levi motu diversa poemata fingens,
<carm_cenom. 5.2>	Saepius et tacito pectore trusa ferens,
<carm_cenom. 5.3>	Nominis et vultus, praesul mitissime, vestri
<carm_cenom. 5.4>	Sum memor et foveo te memorando fidem.
<carm_cenom. 5.5>	Quicquid agam, quicquid sub corde vel ore revolvam,
<carm_cenom. 5.6>	Te, pater Aldrice, mente ciebo libens.
<carm_cenom. 5.7>	Aetatis tenerae rudimenta adolentis et aevi
<carm_cenom. 5.8>	Commendant animis talia vota meis.
<carm_cenom. 5.9>	Namque palatinis sublimi styrpe creato
<carm_cenom. 5.10>	Esset dum rebus cura vehenda tibi,
<carm_cenom. 5.11>	Protinus expulso terrenae sortis amictu
<carm_cenom. 5.12>	Invigilat studiis mens benedicta sacris;
<carm_cenom. 5.13>	Expositisque procul gazis, petulantibus oestri
<carm_cenom. 5.14>	Inlecebris ambit quas male sana cohors,
<carm_cenom. 5.15>	Ac pariter lictis armorum cultibus ultro
<carm_cenom. 5.16>	Miliciam Christi nec minus arma capis.
<carm_cenom. 5.17>	Te nutrix igitur Mettis suscepit alendum,
<carm_cenom. 5.18>	Dum pocius studiis esset alenda tuis.
<carm_cenom. 5.19>	Mox inibi meritis efferbuit actio pulcris
<carm_cenom. 5.20>	Vestra salutifero prorsus odore calens,
<carm_cenom. 5.21>	Sicut odoriferis flagrantia balsama guttis
<carm_cenom. 5.22>	Aera diffuso nectare saepe replent;
<carm_cenom. 5.23>	Sicut et omnigenis stipatus floribus ortus,
<carm_cenom. 5.24>	Narcisso et casia seu redolente timo,
<carm_cenom. 5.25>	Purpureis etiam violis pariterque ligustris
<carm_cenom. 5.26>	Ac fragili nardo molliter ora fovet.
<carm_cenom. 5.27>	Coeperat innumeras sensim volitare per auras
<carm_cenom. 5.28>	Fama quidem dulcis gratior atque favis;
<carm_cenom. 5.29>	Quam me veridicis liquet eructasse loquelis:
<carm_cenom. 5.30>	Pars legionis enim te recolentis eram.
<carm_cenom. 5.31>	His ita compositis Hludowicus pacifer orbis
<carm_cenom. 5.32>	Debita celsithrono munia laudis agit;
<carm_cenom. 5.33>	Te quoque consciscens refovet, veneratur, honorat,
<carm_cenom. 5.34>	Quin immo obsequiis gaudet adesse suis.
<carm_cenom. 5.35>	Ast ubi cunctipotens caelo delegit ab alto,
<carm_cenom. 5.36>	Praevia quo populis tanta lucerna foret,
<carm_cenom. 5.37>	Imperio regis divino et iure coactus
<carm_cenom. 5.38>	Aggrederis tandem pontificale decus.
<carm_cenom. 5.39>	Iamque reples studiis Cenomannica rura benignis,
<carm_cenom. 5.40>	Quae recreanda tenes et recreando foves.
<carm_cenom. 5.41>	Nam fidei clipeus te munit et actio fulgens,
<carm_cenom. 5.42>	Protegit et cassis iusticiaeque torax.
<carm_cenom. 5.43>	Comptus et insigni virtutum munere dives
<carm_cenom. 5.44>	Coetibus humanis irradiando micas.
<carm_cenom. 5.45>	Quin et perspicuo verbi mucrone politus
<carm_cenom. 5.46>	Dogmatis ambrosii dindima quaeque manas:
<carm_cenom. 5.47>	Cuspide nempe tuo contagia dira fatescunt,
<carm_cenom. 5.48>	Atque tuis cedunt irrita facta minis.
<carm_cenom. 5.49>	Fit totum meritis intervenientis alumpni
<carm_cenom. 5.50>	Gervasii, cuius fulget in orbe decus,
<carm_cenom. 5.51>	Quo aspirante precum solamine dedita constant
<carm_cenom. 5.52>	Agmina subsidiis nunc animanda tuis.
<carm_cenom. 5.53>	Quam felix cuneus tali sub praesule pollens,
<carm_cenom. 5.54>	Cuius et altithronus est via, forma, salus!
<carm_cenom. 5.55>	Felices famuli, tanto qui iure potiti,
<carm_cenom. 5.56>	Praecipuis opibus atque merentur ali.
<carm_cenom. 5.57>	Haec ego perpendens grates persolvo tonanti
<carm_cenom. 5.58>	Et tibi quandoquidem iuge rependo melos,
<carm_cenom. 5.59>	Cum nec scematico niteant figmenta coturno,
<carm_cenom. 5.60>	Sint penitus nullis ac falerata modis.
<carm_cenom. 5.61>	Non etenim Flaccus rutilat nec Pindarus ardet,
<carm_cenom. 5.62>	Dramate nec solito prisca Thalia favet.
<carm_cenom. 5.63>	Sermo sed incultus torvo garrire boatu
<carm_cenom. 5.64>	Exsequitur passim coeptus amore tuo.
<carm_cenom. 5.65>	Nam sincera tibi meme dilectio semper
<carm_cenom. 5.66>	Nectit et obsequium cogit amare tuum.
<carm_cenom. 5.67>	Me tuus urit amor; iugiter totisque medullis
<carm_cenom. 5.68>	Ingeritur penitus languida corda regens:
<carm_cenom. 5.69>	Intima compagum penetrat viresque resolvit,
<carm_cenom. 5.70>	Vulnerat et facibus pectora dulcis amor.
<carm_cenom. 5.71>	Indiciis vocum valeo depromere nullis,
<carm_cenom. 5.72>	Amplectar quantum te, pater alme; vale.
<carm_cenom. 5.73>	Oro, repende vicem, rector benedicte, clienti,
<carm_cenom. 5.74>	Dilige fida tibi viscera, itemque vale.
<carm_cenom. 5.75>	Det tibi pontificum princeps lumenque precatu
<carm_cenom. 5.76>	Gervasii, specimen cuius ubique gerens,
<carm_cenom. 5.77>	Tempore prolixo vitales carpere flatus,
<carm_cenom. 5.78>	Sors tibi dum melior prospera cuncta vehit.
<carm_cenom. 5.79>	Cumque suprema tuas viduaverit urna pupillas.
<carm_cenom. 5.80>	Aliger aetherea spiritus astra petat.

<carm_cenom. 6.1>	Est domus haec domini sacrata in honore patroni
<carm_cenom. 6.2>	Levitae egregii Stephani per secla beati,
<carm_cenom. 6.3>	Insuper et cunctorum nomine christicolarum.
<carm_cenom. 6.4>	Pignora prima tenet Stephani pia martiris ara:
<carm_cenom. 6.5>	En, Stephane, primus reparas ex hoste coronam.
<carm_cenom. 6.6>	Dextera sed rursus mundi praeconia clara
<carm_cenom. 6.7>	Concelebrat, nam Paulus adest, qui vespere praedam
<carm_cenom. 6.8>	Dividit et socios ad cenam provocat agni.
<carm_cenom. 6.9>	Hinc Iacob frater domini pro munere mentis
<carm_cenom. 6.10>	Enitet ac baculo fullonis praemia sumit,
<carm_cenom. 6.11>	Ac, Mathaee favens, tantis venerabere donis.
<carm_cenom. 6.12>	Teodori demum partem sacrare sinistram
<carm_cenom. 6.13>	Pignore te docuit, praesul, devotio casta;
<carm_cenom. 6.14>	Et, Iuliane, tibi festivas ponere laudes,
<carm_cenom. 6.15>	Nam revehis comptos exhausto sanguine lauros.
<carm_cenom. 6.16>	Nec, Landberte, tuum cunctis venerabile nomen
<carm_cenom. 6.17>	Defuit obsequio: sexta veneraris in ara.
<carm_cenom. 6.18>	Omnibus his statuit festis altaria donis
<carm_cenom. 6.19>	Aldricus praesul meritis insignis et actu;
<carm_cenom. 6.20>	Pignora deponens sanctorum clara virorum,
<carm_cenom. 6.21>	Quem iugiter Christi conservet dextera nobis.
<carm_cenom. 6.22>	Tunc quoque regnantem Hludowicum tempora faustum
<carm_cenom. 6.23>	Per triplicem septem girum revoluta videbant,
<carm_cenom. 6.24>	Unius adiecto numeri concorditer usu,
<carm_cenom. 6.25>	Pontificemque dei cernebant terrena sacratum
<carm_cenom. 6.26>	Denique praefixis certa sub sorte Kalendis,
<carm_cenom. 6.27>	Numine divino moderanti singula quaeque:
<carm_cenom. 6.28>	Regis et ardenti Hludowici pectore princeps
<carm_cenom. 6.29>	Totius aecclesiae regnique metropolis alte
<carm_cenom. 6.30>	Urbis Turonicae legitur, veneratur, amatur.
<carm_cenom. 6.31>	Postulat hoc praesul Landramnus in ordine primo,
<carm_cenom. 6.32>	Nunc puer ac iuvenis pulcherque puerque senexque,
<carm_cenom. 6.33>	Insuper et sapiens multum quoque nobis amandus.
<carm_cenom. 6.34>	Nobilis hoc comitum petit et sententia firmat,
<carm_cenom. 6.35>	Consentit clarasque ferunt ad sidera voces:
<carm_cenom. 6.36>	"Praesul ave noster", cuncti de more frequentant:
<carm_cenom. 6.37>	"Hic et in aeternum felix per secla vigeto!"

<carm_cenom. 7.1>	Bis quadringentos dum mundus volveret annos
<carm_cenom. 7.2>	Instabili currens nocte dieque gradu,
<carm_cenom. 7.3>	Ex quo salvator terras invisere venit
<carm_cenom. 7.4>	Virginis intactae viscera casta petens,
<carm_cenom. 7.5>	Funditur in lucem propriae tunc matris ab alvo
<carm_cenom. 7.6>	Temporibus Karoli principis eximii,
<carm_cenom. 7.7>	Aldricus magnae Cenomannis episcopus urbis,
<carm_cenom. 7.8>	Quem servet nobis omnipotens dominus.
<carm_cenom. 7.9>	Progenie hunc patris Francus seu Saxo fuisse,
<carm_cenom. 7.10>	Commendant nostris pectora trusa animis.
<carm_cenom. 7.11>	Matris parte Baiuvarius pariterque Alemannus
<carm_cenom. 7.12>	Ipse fuit noster praesul odore calens.
<carm_cenom. 7.13>	Illius ergo pater vocitatur nomine Syon,
<carm_cenom. 7.14>	Mater Gerhildis nomine dicta fuit.
<carm_cenom. 7.15>	Isdem namque satus regali ex germine praesul
<carm_cenom. 7.16>	Nobilibusque aliis iure parentibus est.
<carm_cenom. 7.17>	O felix venter, qui talem fundere partum
<carm_cenom. 7.18>	Promeruit, mundo qui foret altus honor,
<carm_cenom. 7.19>	Quique daret populis mox gaudia plurima natus,
<carm_cenom. 7.20>	Iohanni similis pluribus indiciis.
<carm_cenom. 7.21>	Anno praedicto sacris renovatur in undis,
<carm_cenom. 7.22>	Inde etiam studiis traditur ipse sacris.
<carm_cenom. 7.23>	Coepit amare deum, pariter quoque crescere coepit
<carm_cenom. 7.24>	Virtutum donis pluribus atque bonis.
<carm_cenom. 7.25>	Amittens igitur propriae cunabula gentis
<carm_cenom. 7.26>	Invigilat studiis mens benedicta bonis
<carm_cenom. 7.27>	Cum sanctis meruit nutriri antistibus ipse,
<carm_cenom. 7.28>	A quibus edoctus efficitur sapiens.
<carm_cenom. 7.29>	Coepit amare omnes, quos Christum novit amare,
<carm_cenom. 7.30>	Exemplum cunctis, norma salutis erat.
<carm_cenom. 7.31>	Ingentes animos angusto in pectore versans,
<carm_cenom. 7.32>	Hinc nova res populis miraque valde inerat.
<carm_cenom. 7.33>	Corpore namque puer adhuc iuvenilibus annis
<carm_cenom. 7.34>	Corde videbatur iam satis esse senex.
<carm_cenom. 7.35>	Non verbum fatuum, non quid dicebat inane,
<carm_cenom. 7.36>	Nec sine causa ira subripiebat ei.
<carm_cenom. 7.37>	Non umquam gaudens vacuum crispare cachinnum
<carm_cenom. 7.38>	Effugiebat ovans semper ubique leves.
<carm_cenom. 7.39>	Quaerebatque libens digne consorcia, semper
<carm_cenom. 7.40>	Sanctorum hominum nobiliumque patrum.
<carm_cenom. 7.41>	Non oculus somnum capiebat nempe serenum,
<carm_cenom. 7.42>	Ut posset primo ipse manere vigil.
<carm_cenom. 7.43>	Hinc castus, sobrius, mitissimus atque benignus,
<carm_cenom. 7.44>	Parcus, longanimis coepit inesse satis.
<carm_cenom. 7.45>	Illius ergo videbantur dulcissima verba
<carm_cenom. 7.46>	Omnia mella super et superare favos.
<carm_cenom. 7.47>	Qualiter estivos dum certat carpere flores
<carm_cenom. 7.48>	Ingens examen ad sua castra ferens,
<carm_cenom. 7.49>	Floribus ut variis ornent dulcissima mella
<carm_cenom. 7.50>	Et his se quisque exsaturare velit:
<carm_cenom. 7.51>	Haud secus Aldricus virtutum dote repletus,
<carm_cenom. 7.52>	Omnibus ipse bonus, blandus, amandus erat.
<carm_cenom. 7.53>	Roscidulas igitur tenebras dum Aurora fugaret,
<carm_cenom. 7.54>	Aecclesiis semper deditus ipse aderat.
<carm_cenom. 7.55>	Maxime relliquias ubi noverat esse Mariae
<carm_cenom. 7.56>	Virginis intactae, accelerabat iter.
<carm_cenom. 7.57>	Assiduis lacrimis rogitabat nocte tonantem
<carm_cenom. 7.58>	Pro se, pro rege proque salute ducum.
<carm_cenom. 7.59>	Denique pro populi totius pace rogabat,
<carm_cenom. 7.60>	Adveniebat ubi, pax ibi semper erat.
<carm_cenom. 7.61>	In manibus libros iugiter gestare solebat,
<carm_cenom. 7.62>	Cessabat legere haud abeundo sibi.
<carm_cenom. 7.63>	Efficitur cantor, grammaticus optimus atque,
<carm_cenom. 7.64>	Hinc arithmeticus rethoricusque simul;
<carm_cenom. 7.65>	Inde geometricus, pariter dialecticus ipse
<carm_cenom. 7.66>	Atque astronomicus syderibus variis.
<carm_cenom. 7.67>	Plurima quid referam? Doctrinis omnibus ergo
<carm_cenom. 7.68>	Omnibus et sacris imbuitur studiis.
<carm_cenom. 7.69>	Dumque videbatur iuvenis puerilibus annis
<carm_cenom. 7.70>	Subditus et cunctis discipulisque simul,
<carm_cenom. 7.71>	Efficitur cunctorum iure magister opimus,
<carm_cenom. 7.72>	Cantor praecipuus, doctor et egregius.
<carm_cenom. 7.73>	Tunc iam completur quod tuba clamat herilis -
<carm_cenom. 7.74>	Namque hoc non fieri nullo modo potuit -
<carm_cenom. 7.75>	Non latet urbs quondam praecelso in monte locata,
<carm_cenom. 7.76>	Sed hanc a longe plebs veniendo videt.
<carm_cenom. 7.77>	Ignis et accensus modio non subditur umquam,
<carm_cenom. 7.78>	Adveniens populus lumina ne videat.
<carm_cenom. 7.79>	Candelabro lucens sed supraponitur alto,
<carm_cenom. 7.80>	Ut spargat cunctis lumina clara satis.
<carm_cenom. 7.81>	Haud secus Aldrici volitat dum fama per orbem,
<carm_cenom. 7.82>	Excelsum currens venit ad usque polum.
<carm_cenom. 7.83>	Inde ad Hludowici pervenit Caesaris aures,
<carm_cenom. 7.84>	Cuius mox iussu clericus efficitur.
<carm_cenom. 7.85>	Iam tunc bis denos compleverat optime soles.
<carm_cenom. 7.86>	Hanc ex quo lucem venerat in fragilem.
<carm_cenom. 7.87>	Ergo sequenti anno fit hostiarius ipse,
<carm_cenom. 7.88>	Atque eodem lector ipse sacratus adest.
<carm_cenom. 7.89>	Hinc iterumque anno iam volitante secundo
<carm_cenom. 7.90>	Exorcista fuit auxiliante deo.
<carm_cenom. 7.91>	Inde tribus post haec iam succedentibus annis
<carm_cenom. 7.92>	Accolitus iure hic benedictus adest.
<carm_cenom. 7.93>	Denique succedente anno sic iure sequentem
<carm_cenom. 7.94>	Percepit Christo auxiliante gradum.
<carm_cenom. 7.95>	Tunc iterum alterius transactis mensibus anni
<carm_cenom. 7.96>	Fit levita sacer Metis in aecclesia.
<carm_cenom. 7.97>	Istos ergo gradus Gundulfus episcopus illi,
<carm_cenom. 7.98>	Clero vel populo valde petente, dedit.
<carm_cenom. 7.99>	Hic ut vitales amisit corpore flatus,
<carm_cenom. 7.100>	Suscepit Drogo pontificale decus.
<carm_cenom. 7.101>	His ita finitis, transacto denique lustro,
<carm_cenom. 7.102>	Ex quo praedicto omnia facta manent,
<carm_cenom. 7.103>	Sacratur domino benedicitur atque sacerdos
<carm_cenom. 7.104>	Drogonis manibus praesulis egregii.
<carm_cenom. 7.105>	Hic igitur vitae ter denis atque duobus
<carm_cenom. 7.106>	Finitis annis auxiliante deo,
<carm_cenom. 7.107>	Sacratur praesul digne Cenomannis in urbe
<carm_cenom. 7.108>	A sanctis patribus nobilibusque viris.
<carm_cenom. 7.109>	Hoc etenim multis cecinerunt ante diebus
<carm_cenom. 7.110>	Multi pontifices egregiique patres.
<carm_cenom. 7.111>	Horum quod fuerit tunc namque prophetia vera,
<carm_cenom. 7.112>	Monstravit certis conditor indiciis.
<carm_cenom. 7.113>	Nam dum octingentos ter denos denique binos
<carm_cenom. 7.114>	Annos perficeret mundi abeundo rota,
<carm_cenom. 7.115>	Ex duo transierat sacra incarnatio Christi.
<carm_cenom. 7.116>	November senos perficeretque dies,
<carm_cenom. 7.117>	Undecima atque foret iam tunc indictio currens,
<carm_cenom. 7.118>	Franconem iuvenem mors sibi dira tulit.
<carm_cenom. 7.119>	Post quem successit iam dictus nomine praesul,
<carm_cenom. 7.120>	Cuius fama altos currit ad usque polos.
<carm_cenom. 7.121>	Tunc enim imperii denos pariterque novenos
<carm_cenom. 7.122>	Complebat annos rex Hludowicus ovans.
<carm_cenom. 7.123>	Nec magis ergo fuit sedes sine praesule dicta
<carm_cenom. 7.124>	Quam geminos, Christo auxiliante, dies.
<carm_cenom. 7.125>	Hinc bona plura sacer quae praesul fecerit ipse.
<carm_cenom. 7.126>	Eius scripsere omnia discipuli:
<carm_cenom. 7.127>	Necnon aecclesias, quas condidit atque dicavit,
<carm_cenom. 7.128>	Quas fecit magnas multiplicesque domos;
<carm_cenom. 7.129>	Vel quae fundavit monachorum habitacula plura,
<carm_cenom. 7.130>	Seu quot pontifices ipse sacravit ovans,
<carm_cenom. 7.131>	Quotque sacerdotes reliquos benedixerit atque
<carm_cenom. 7.132>	Multiplices, Christo auxiliante, gradus.
<carm_cenom. 7.133>	De qua progenie fuerit generatus et hisdem
<carm_cenom. 7.134>	Cum quibus edoctus atque enutritus adest:
<carm_cenom. 7.135>	Et quot res adquisivit legaliter ipse
<carm_cenom. 7.136>	Commissae a Christo sibimet aecclesiae,
<carm_cenom. 7.137>	Accepitque sibi super haec regalia scripta,
<carm_cenom. 7.138>	Firmius ut sic sic semper haberet ea:
<carm_cenom. 7.139>	Actibus ex eius recte conscriptus opimis
<carm_cenom. 7.140>	Hinc a discipulis cuncta libellus habet.
<carm_cenom. 7.141>	Quem si quis iugiter digne scrutando revolvat,
<carm_cenom. 7.142>	Hic mox inveniet plurima lucra sibi.
<carm_cenom. 7.143>	Hunc tu pontificem conserva, Christe redemptor,
<carm_cenom. 7.144>	Ut devota omnis plebs lacrimando rogat.
<carm_cenom. 7.145>	Cumque suprema eius viduaverit urna pupillas,
<carm_cenom. 7.146>	Aeternam requiem cede precamur, ei.

<carm_cenom. 8.1>	Contulit hic igitur praedictus nomine praesul
<carm_cenom. 8.2>	Aecclesiae dictae aurea dona satis.
<carm_cenom. 8.3>	E quibus innumeris paucissima nempe canemus,
<carm_cenom. 8.4>	Nam cum sint nimia, nec numerantur ea.
<carm_cenom. 8.5>	Huic regina potens Iudith cognomine dicta
<carm_cenom. 8.6>	Mirifici calicis aurea dona dedit.
<carm_cenom. 8.7>	Obtulit hunc sancti mox salvatoris ad aram
<carm_cenom. 8.8>	Ac sanctae Mariae, martyris et Stephani,
<carm_cenom. 8.9>	Necnon, martirii parilis quos palma beavit,
<carm_cenom. 8.10>	Gervasii sancti Prothasiique simul.
<carm_cenom. 8.11>	Hinc quoque vestimenta dedit pulcherrima trina,
<carm_cenom. 8.12>	Quis fruitur digne pontificalis honor.
<carm_cenom. 8.13>	Obtulit hic iterum devota mente sacerdos
<carm_cenom. 8.14>	Altera mirifica plurima seu varia,
<carm_cenom. 8.15>	Quisque sacerdotes utuntur tempore sacro;
<carm_cenom. 8.16>	Denique levitis altera plura dedit.
<carm_cenom. 8.17>	Hinc reliquis gradibus concessit singula cunctis
<carm_cenom. 8.18>	Quaeque necessaria esse sciebat eis.

<carm_cenom. 9.1>	Bis, quadringentos dum mundus volveret annos
<carm_cenom. 9.2>	Ac bis quindenos octoque iure simul,
<carm_cenom. 9.3>	Ex quo salvator voluit de virgine nasci,
<carm_cenom. 9.4>	Solveret ut mortis debita dura potens,
<carm_cenom. 9.5>	Cumque suum faceret indictio prima recursum
<carm_cenom. 9.6>	Instabili currens nocte dieque gradu,
<carm_cenom. 9.7>	Compleretque annos viginti et quinque volutos
<carm_cenom. 9.8>	Hludowicus regni sceptra regendo pie,
<carm_cenom. 9.9>	Implens Aldricus bis ternos optime soles,
<carm_cenom. 9.10>	Ex quo suscepit pontificale decus;
<carm_cenom. 9.11>	Ternos ante dies quam Maius currere mundo
<carm_cenom. 9.12>	Coepisset cursum perficiendo suum,
<carm_cenom. 9.13>	Redditur Aldrico, Carilephus corpore sanctus
<carm_cenom. 9.14>	In quo iure iacet, rite monasterium,
<carm_cenom. 9.15>	Cum villis cunctis, cum rebus denique totis.
<carm_cenom. 9.16>	Confirmans scriptis optime cuncta satis,
<carm_cenom. 9.17>	A sancto atque pio Hludowico Caesare summo.
<carm_cenom. 9.18>	Disponens regnum dum resideret Aquis.
<carm_cenom. 9.19>	Hoc quoque praedictus legaliter induperator
<carm_cenom. 9.20>	Egit consultu nobilium procerum.
<carm_cenom. 9.21>	Cui da, Christe potens requiem sine fine manentem
<carm_cenom. 9.22>	Consortem faciens civibus angelicis.

<carm_cenom. 10.1>	Bis quadringentis triginta atque octo volutis
<carm_cenom. 10.2>	Annis salvator natus ut est dominus,
<carm_cenom. 10.3>	Iure suum faciens indictio prima recursum,
<carm_cenom. 10.4>	Quae certis numeris temporibusque volat,
<carm_cenom. 10.5>	Imperii domnus compleret dum Hludowicus
<carm_cenom. 10.6>	Bis denos annos denique quinque super;
<carm_cenom. 10.7>	Implens Aldricus senos feliciter annos,
<carm_cenom. 10.8>	Ex quo illi datus est pontificalis honor,
<carm_cenom. 10.9>	Non alius quam quem Cenomannis in urbe priores
<carm_cenom. 10.10>	Excoluere pii et tenuere patres;
<carm_cenom. 10.11>	Undenos Maius propria vertigine mensis
<carm_cenom. 10.12>	Perficiens celeres mundo abeunte dies:
<carm_cenom. 10.13>	Praedictus praesul tunc aram iure dicavit
<carm_cenom. 10.14>	Aecclesiae, recubat qua Karilephus ovans.
<carm_cenom. 10.15>	In domini sacrans hanc salvatoris honore
<carm_cenom. 10.16>	Virginis et Mariae matris et altithroni;
<carm_cenom. 10.17>	Sed nec excipitur ab hoc Martinus honore
<carm_cenom. 10.18>	Christi confessor praecipuusque pater.
<carm_cenom. 10.19>	Praefixo ergo die praefixus nomine praesul
<carm_cenom. 10.20>	Suscipitur dicto inque monasterio,
<carm_cenom. 10.21>	Ut docet ordo sacer, sanctum decet ut seniorem,
<carm_cenom. 10.22>	A sanctis patribus nobilibusque viris.
<carm_cenom. 10.23>	Extitit hoc primo postquam Caesar Hludowicus
<carm_cenom. 10.24>	Reddidit hoc sibimet aecclesiaeque suae.
<carm_cenom. 10.25>	Cui da, cunctipotens, hanc optime ducere vitam.
<carm_cenom. 10.26>	Insuper et requiem annue perpetuam.

<carm_cenom. 11.1>	Ad te, Christe potens, lacrimas nunc fundo lugubres,
<carm_cenom. 11.2>	Nisibus et totis famulus te posco misellus,
<carm_cenom. 11.3>	Qui facis infantum disertas optime linguas,
<carm_cenom. 11.4>	Da mihimet verbi claram splendere lucernam,
<carm_cenom. 11.5>	Ut valeam retinenda patris conscribere facta
<carm_cenom. 11.6>	Praesulis Aldrici Cenomannica rura regentis.

<carm_cenom. 12.1>	Praesul ave noster, cuncti te, Aldrice, rogamus,
<carm_cenom. 12.2>	Nunc altus dominus, nunc humilisque pater.
<carm_cenom. 12.3>	En tua fama sacri vulgans praeconia facti
<carm_cenom. 12.4>	Gallorum celsas venit ad usque domos.
<carm_cenom. 12.5>	Qui es pia spes patriae, solamen et optima virtus,
<carm_cenom. 12.6>	Ast murus fortis et clipeus validus.

<carm_cenom. 13.1>	Hoc busto tegitur tumulatus Franco sacerdos,
<carm_cenom. 13.2>	Fessus iam senio hac requiescit humo,
<carm_cenom. 13.3>	Urbem hanc qui rexit felix moderamine iusto,
<carm_cenom. 13.4>	Algida corda fovens dogmate nempe sacro.
<carm_cenom. 13.5>	Decursis annis bis denis atque duobus
<carm_cenom. 13.6>	Ad caelum vehitur regna beata petens.
<carm_cenom. 13.7>	Dic, quicumque legis haec verba precantia, quaeso:
<carm_cenom. 13.8>	"Perpetuam requiem donet ei dominus".

<carm_cenom. 14.1>	Qui fuerat largus, nulli bonitate secundus,
<carm_cenom. 14.2>	Francia quem genuit, mors inimica tulit,
<carm_cenom. 14.3>	Et doctor populi, pius ac miserator egentum,
<carm_cenom. 14.4>	Franconisque nepos, praeditus eloquio.
<carm_cenom. 14.5>	Iamque decem et septem ferme volventibus annis
<carm_cenom. 14.6>	Abstractus carne fertur ad astra poli.
<carm_cenom. 14.7>	Hos quicumque legis versus, dic, lector opime:
<carm_cenom. 14.8>	"Aeternam requiem det sibi celsitonans".