<alcuin. carm. 1.1>	Christe deus, summi virtus, sapientia patris,
<alcuin. carm. 1.2>	Vita, salus, hominum factor, renovator, amator,
<alcuin. carm. 1.3>	Unica lingua dei, donorum tu dator alme;
<alcuin. carm. 1.4>	Munera da mentis, fragili da verba poetae,
<alcuin. carm. 1.5>	Irrorans stolidum vivaci flumine pectus,
<alcuin. carm. 1.6>	Ut mea lingua queat de te tua dicere dona:
<alcuin. carm. 1.7>	Te sine nulla valet dignum quid dicere lingua.
<alcuin. carm. 1.8>	Vos quoque suppliciter cives contestor Olympi,
<alcuin. carm. 1.9>	O sancti, populus fortis, gens diva tonantis,
<alcuin. carm. 1.10>	Victrices aquilas caeli qui fertis in arcem,
<alcuin. carm. 1.11>	Aethereo regi regalia dona ferentes,
<alcuin. carm. 1.12>	Qui vestri causa sacratum sponte cruorem
<alcuin. carm. 1.13>	Fuderat in terris, ut vos salvaret ab umbris,
<alcuin. carm. 1.14>	Inque deique patris secum deduceret aulam;
<alcuin. carm. 1.15>	Mecum ferte pedes, vestris componite carmen
<alcuin. carm. 1.16>	Hoc precibus: patriae quoniam mens dicere laudes,
<alcuin. carm. 1.17>	Et veteres cunas properat proferre parumper
<alcuin. carm. 1.18>	Euboricae gratis praeclarae versibus urbis.
<alcuin. carm. 1.19>	Hanc Romana manus muris et turribus altam
<alcuin. carm. 1.20>	Fundavit primo, comites sociosque laborum
<alcuin. carm. 1.21>	Indigenas tantum gentes adhibendo Britannas
<alcuin. carm. 1.22>	Nam tunc Romanos fecunda Britannia reges
<alcuin. carm. 1.23>	Sustinuit merito, mundi qui sceptra regebant
<alcuin. carm. 1.24>	Ut foret emporium terrae commune marisque,
<alcuin. carm. 1.25>	Et fieret ducibus secura potentia regni,
<alcuin. carm. 1.26>	Et decus imperii terrorque hostilibus armis:
<alcuin. carm. 1.27>	Esset ab extremo venientibus hospita portu
<alcuin. carm. 1.28>	Navibus oceano, longo sua prora remulco
<alcuin. carm. 1.29>	Navita qua properans ut sistat ab aequore fessus.
<alcuin. carm. 1.30>	Hanc piscosa suis undis interluit Usa,
<alcuin. carm. 1.31>	Florigeros ripis praetendens undique campos.
<alcuin. carm. 1.32>	Collibus et silvis tellus hinc inde decora,
<alcuin. carm. 1.33>	Nobilibusque locis habitatio pulchra, salubris,
<alcuin. carm. 1.34>	Fertilitate sui multos habitura colonos.
<alcuin. carm. 1.35>	Quo variis populis et regnis undique lecti
<alcuin. carm. 1.36>	Spe lucri veniunt, quaerentes divite terra
<alcuin. carm. 1.37>	Divitias, sedem sibimet, lucrumque laremque.
<alcuin. carm. 1.38>	Hinc Romana manus turbatis undique sceptris
<alcuin. carm. 1.39>	Postquam secessit, cupiens depellere saevos
<alcuin. carm. 1.40>	Hostes, Hesperiae regnum sedemque tueri,
<alcuin. carm. 1.41>	Urbis tunc tenuit sceptrum gens pigra Britonum.
<alcuin. carm. 1.42>	Quae fere continuis Pictorum pressa duellis,
<alcuin. carm. 1.43>	Servitii pondus tandem vastata subivit,
<alcuin. carm. 1.44>	Nec valuit propriis patriam defendere scutis,
<alcuin. carm. 1.45>	Vel libertatem gladiis revocare paternam.
<alcuin. carm. 1.46>	Est antiqua, potens bellis et corpore praestans,
<alcuin. carm. 1.47>	Germaniae populos gens inter et extera regna,
<alcuin. carm. 1.48>	Duritiam propter dicti cognomine Saxi.
<alcuin. carm. 1.49>	Hanc placuit ducibus regni conducere donis,
<alcuin. carm. 1.50>	Ut foret auxilio patriae pavor hostibus atque.
<alcuin. carm. 1.51>	Ore favet vulgus clamoso mobile statim,
<alcuin. carm. 1.52>	Et bona collaudat patrum consulta suorum.
<alcuin. carm. 1.53>	Atria gazarum rumpunt regalia, genti
<alcuin. carm. 1.54>	Mittere dona parant ignotae, quo magis illa
<alcuin. carm. 1.55>	Annuat, ut placitae feriant sibi foedera pacis.
<alcuin. carm. 1.56>	Ast indigna vident tantis exenia votis.
<alcuin. carm. 1.57>	Legatos exire iubent, vada salsa carinis
<alcuin. carm. 1.58>	Iam sulcare citis; dulci formidine vota
<alcuin. carm. 1.59>	Ingeminant lacrimis, quoniam sic ipse monebat
<alcuin. carm. 1.60>	Libertatis amor, patriae spes ac redimendae.
<alcuin. carm. 1.61>	Quid iam plura canam? properans exercitus, ecce
<alcuin. carm. 1.62>	Venerat undosi vectus trans aequora ponti,
<alcuin. carm. 1.63>	Subsidium sociis referens, hostemque nefandum
<alcuin. carm. 1.64>	Expulit et vicit multis per bella triumphis,
<alcuin. carm. 1.65>	Donec Picto ferox timido simul agmine fugit,
<alcuin. carm. 1.66>	Contentus propriis sese defendere in oris.
<alcuin. carm. 1.67>	Haec inter maiora dari stipendia poscit
<alcuin. carm. 1.68>	Externus sibimet miles; haec causa duelli
<alcuin. carm. 1.69>	In sociam fuerat gentem convertere ferrum,
<alcuin. carm. 1.70>	Et segnem populum patrio depellere regno.
<alcuin. carm. 1.71>	Hoc pietate dei visum, quod gens scelerata
<alcuin. carm. 1.72>	Ob sua de terris patrum peccata periret,
<alcuin. carm. 1.73>	Intraretque suas populus felicior urbes,
<alcuin. carm. 1.74>	Qui servaturus domini praecepta fuisset.
<alcuin. carm. 1.75>	Quod fuit affatim factum, donante tonante,
<alcuin. carm. 1.76>	Iam nova dum crebris viguerunt sceptra triumphis,
<alcuin. carm. 1.77>	Et reges ex se iam coepit habere potentes
<alcuin. carm. 1.78>	Gens ventura dei. Rexit tunc temporis almus
<alcuin. carm. 1.79>	Gregorius praesul, toto venerabilis orbi,
<alcuin. carm. 1.80>	Ecclesiae sedem Romanae maximus, atque
<alcuin. carm. 1.81>	Agrorum Christi cultor devotus ubique,
<alcuin. carm. 1.82>	Plurima perpetuae dispersit semina vitae.
<alcuin. carm. 1.83>	Vomere nec solum Latios confregerat agros,
<alcuin. carm. 1.84>	Sed bonus atque pius peregrini cultor agelli,
<alcuin. carm. 1.85>	Oceani tumidos ultra sulcavit aratro
<alcuin. carm. 1.86>	Pectora divini fluctus gentilia verbi,
<alcuin. carm. 1.87>	Arida mellifluis perfundens arva fluentis:
<alcuin. carm. 1.88>	De quibus aequorei potus hausere Britanni
<alcuin. carm. 1.89>	Iam sibi perpetuae Christo donante salutis.
<alcuin. carm. 1.90>	Eduin interea veterum de germine regum,
<alcuin. carm. 1.91>	Euborica genitus, dominus per cuncta futurus,
<alcuin. carm. 1.92>	Pulsus in exilium fugit puer invida regna.
<alcuin. carm. 1.93>	Oroma gentilis qua viderat ipse supernum,
<alcuin. carm. 1.94>	Nocte soporata, solus dum tempore quodam,
<alcuin. carm. 1.95>	Anxia corda gerens curis, loca congrua adivit,
<alcuin. carm. 1.96>	Et tacitus sedit sublustri lumine lunae:
<alcuin. carm. 1.97>	Vir stetit ignotus habitu vultuque repente
<alcuin. carm. 1.98>	Ante oculos iuvenis, verbisque adfatur amicis:
<alcuin. carm. 1.99>	"Quae te dura coquit, iuvenum fortissime, cura?
<alcuin. carm. 1.100>	Rex deus aeternus, caeli qui sydera fecit,
<alcuin. carm. 1.101>	Quae tu pulchra vides, solatia dat tibi certa.
<alcuin. carm. 1.102>	Ecce tuam vitam quaerenti servat ab hoste;
<alcuin. carm. 1.103>	Insuper imperium latum tibi terminat undis.
<alcuin. carm. 1.104>	Rex deus ille tibi totum sit semper in aevum".
<alcuin. carm. 1.105>	Imponensque suo capiti pro foedere dextram:
<alcuin. carm. 1.106>	"Haec tibi" dixit, "erunt nostri signacula pacti".
<alcuin. carm. 1.107>	Nuntius his dictis subito discessit ab illo,
<alcuin. carm. 1.108>	Cui vigor affatim venas decurrit in omnes,
<alcuin. carm. 1.109>	Pulsa procul fugiens et desperatio fibras
<alcuin. carm. 1.110>	Liquerat. Eventus venientis dicta probavit
<alcuin. carm. 1.111>	Hospitis: occubuit statim rex ense nefando
<alcuin. carm. 1.112>	Invidus imperii vitae simul illius atque.
<alcuin. carm. 1.113>	Tunc iuvenis rediens intravit amabilis urbes
<alcuin. carm. 1.114>	Iam patrias, populi procerumque favore receptus.
<alcuin. carm. 1.115>	Qui mox accipiens sceptri regalis honorem,
<alcuin. carm. 1.116>	Quaesivit propriae genti bona, largus in omnes:
<alcuin. carm. 1.117>	Nec per sceptra ferox, sed de pietate benignus,
<alcuin. carm. 1.118>	Factus amor populi, patriae pater, et decus aulae;
<alcuin. carm. 1.119>	Assiduis superans hostilia castra triumphis,
<alcuin. carm. 1.120>	Imperioque suo gentes superaddidit omnes,
<alcuin. carm. 1.121>	Finibus atque plagis qua tenditur insula longe.
<alcuin. carm. 1.122>	Iamque iugum regis prona cervice subibant
<alcuin. carm. 1.123>	Saxonum populus, Pictus Scotusque, Britannus.
<alcuin. carm. 1.124>	Interea placida regni dum pace tribunal
<alcuin. carm. 1.125>	Rexerat armipotens, sopitis undique bellis,
<alcuin. carm. 1.126>	Iustitiae validis populos frenabat habenis,
<alcuin. carm. 1.127>	Nec rapit arma furor, legum sub pondere pressus
<alcuin. carm. 1.128>	Ultrices timuit capitis quia quisque secures,
<alcuin. carm. 1.129>	Provida ni toto servaret pectore scita,
<alcuin. carm. 1.130>	Quae posuit populis rector servanda subactis.
<alcuin. carm. 1.131>	Accipit uxorem australi de parte fidelem,
<alcuin. carm. 1.132>	Moribus egregiam patrumque ab origine claram,
<alcuin. carm. 1.133>	Omnibus ac sanctae fidei virtutibus almam.
<alcuin. carm. 1.134>	Cui datur antistes vitae servator honestae,
<alcuin. carm. 1.135>	Nomine Paulinus, civis clarissimus urbis
<alcuin. carm. 1.136>	Romanae, magno meritorum fretus honore,
<alcuin. carm. 1.137>	Qui fuit ore simul verax et pectore prudens,
<alcuin. carm. 1.138>	Iustitiae cultor, verus pietatis amator,
<alcuin. carm. 1.139>	Catholicus doctor, caelestia dona ministrans
<alcuin. carm. 1.140>	Gentibus aequoreis; solis ceu lucifer ortum
<alcuin. carm. 1.141>	Praecurrens tetras tenebrarum discutit umbras,
<alcuin. carm. 1.142>	Atque diem monstrat mundo venisse serenum:
<alcuin. carm. 1.143>	Sic pater ille pius divino lumine verbi
<alcuin. carm. 1.144>	Expulit humanis tetricas de cordibus umbras.
<alcuin. carm. 1.145>	Quique die quadam constanti pectore regem
<alcuin. carm. 1.146>	Aggressus retulit signum, quod diximus olim
<alcuin. carm. 1.147>	Nocte subobscura iuvenem vidisse paternis
<alcuin. carm. 1.148>	Finibus expulsum, posuitque in vertice dextram.
<alcuin. carm. 1.149>	Territus agnoscens praedictae signa salutis
<alcuin. carm. 1.150>	Rex, solio supplex statim descendit ab alto,
<alcuin. carm. 1.151>	Et ruit ante pedes venerandi antistitis, atque:
<alcuin. carm. 1.152>	"Omnia nunc faciam" dixit, "quaecunque spopondi,
<alcuin. carm. 1.153>	Atque deum caeli credens venerabor ubique,
<alcuin. carm. 1.154>	Qui mihi concessit vitam regnique coronam;
<alcuin. carm. 1.155>	Namque erit ille mihi solus deus omne per aevum.
<alcuin. carm. 1.156>	Sed modo dic nobis, sit qualiter ille colendus"?
<alcuin. carm. 1.157>	Cui prompto gaudens respondit episcopus ore:
<alcuin. carm. 1.158>	"Foeda procul fugiat primum cultura deorum,
<alcuin. carm. 1.159>	Nec pecorum sanguis falsis plus fumet in aris,
<alcuin. carm. 1.160>	Nec calidis omen fibris perquirat aruspex!
<alcuin. carm. 1.161>	Nec cantus volucrum servet vanissimus augur:
<alcuin. carm. 1.162>	Omnia sternantur fundo simulacra deorum".
<alcuin. carm. 1.163>	Hinc pius antistes fidei mysteria coepit
<alcuin. carm. 1.164>	Testificare palam constanter in ordine cunctis,
<alcuin. carm. 1.165>	Donec ipse fidem concepit pectore toto
<alcuin. carm. 1.166>	Rex pius, et populo persuasit credere Christum.
<alcuin. carm. 1.167>	Ecce sacerdotum Caefi tunc temporis auctor
<alcuin. carm. 1.168>	Errorumque caput fuerat, cui rex ait: "Eia
<alcuin. carm. 1.169>	Arripe tela tibi prius inconsueta, sacerdos.
<alcuin. carm. 1.170>	Et iaculo celsum primus tu pollue fanum!
<alcuin. carm. 1.171>	Qui fueras scelerum doctor, nunc esto salutis".
<alcuin. carm. 1.172>	Annuit his dictis senior, paucisque respondit:
<alcuin. carm. 1.173>	"Hactenus incerto mea stamine vita pependit,
<alcuin. carm. 1.174>	Obruit et dubiis animum caligo tenebris;
<alcuin. carm. 1.175>	Exhinc certa sequar, cupiens agnoscere verum
<alcuin. carm. 1.176>	Aeternumque deum, vel si sit vita futura;
<alcuin. carm. 1.177>	An tormenta malis, maneant an praemia iustis".
<alcuin. carm. 1.178>	His rapuit dextra dictis hastile minaci,
<alcuin. carm. 1.179>	Atque marem conscendit equum non more sueto,
<alcuin. carm. 1.180>	Cui per colla iubae volitant, tumet ardua cervix:
<alcuin. carm. 1.181>	Pectore sublato velox fodit ungula terram,
<alcuin. carm. 1.182>	Impatiensque morae quatiebat morsibus aurum.
<alcuin. carm. 1.183>	Terribilis qualis curvo fit Parthus in arcu,
<alcuin. carm. 1.184>	Vel si longa leves vibrat hastilia in auras,
<alcuin. carm. 1.185>	Talis et ipse petit iaculo fastigia fani.
<alcuin. carm. 1.186>	O nimium tanti felix audacia facti!
<alcuin. carm. 1.187>	Polluit ante alios, quas ipse sacraverat aras.
<alcuin. carm. 1.188>	Plena fides patuit, nec adhuc in fonte lavatus,
<alcuin. carm. 1.189>	Explevit virtutis opus pietate fideli.
<alcuin. carm. 1.190>	Turba salutiferum sequitur mox tota magistrum;
<alcuin. carm. 1.191>	Viribus unanimis sternunt caeduntque sacellum:
<alcuin. carm. 1.192>	Tunc erecta ruit fani structura profani,
<alcuin. carm. 1.193>	Funditus in cineres etiam distructa fatiscit.
<alcuin. carm. 1.194>	Adfuit interea tempus paschale per orbem,
<alcuin. carm. 1.195>	Quo rex cum populo statuit baptisma subire,
<alcuin. carm. 1.196>	Euboricae celsis etiam sub moenibus urbis;
<alcuin. carm. 1.197>	In qua tecta deo iussit cito parva locari,
<alcuin. carm. 1.198>	Sumeret ut sub eis sacram baptismatis undam.
<alcuin. carm. 1.199>	Dum festiva dies inluxit temporis almi,
<alcuin. carm. 1.200>	Cum natis ducibusque simul, cum plebe sequenti,
<alcuin. carm. 1.201>	Undecimo regni Christo sacratus in anno est
<alcuin. carm. 1.202>	Fonte salutifero, praefatae in moenibus urbis,
<alcuin. carm. 1.203>	Cuius abhinc culmen sublimius extulit ille,
<alcuin. carm. 1.204>	Metropolimque sui statuit consistere regni.
<alcuin. carm. 1.205>	Sic quoque Gregorius praesul decreverat olim:
<alcuin. carm. 1.206>	Semina dum vitae Romana misit ab arce
<alcuin. carm. 1.207>	Gentibus Anglorum, confestim praecipit urbem
<alcuin. carm. 1.208>	Hanc caput ecclesiis et culmen honoris haberi,
<alcuin. carm. 1.209>	Pallia pontificesque in ea vestire sacratos.
<alcuin. carm. 1.210>	Sic pius antistis primum Paulinus habebat,
<alcuin. carm. 1.211>	Qui domini legem meditans in nocte dieque,
<alcuin. carm. 1.212>	Sedulus in populos sparsit praecepta salutis,
<alcuin. carm. 1.213>	Plurima quapropter convertit millia Christo;
<alcuin. carm. 1.214>	Et fidei flammis virtutis et igne coruscans,
<alcuin. carm. 1.215>	Frigora bis ternis borealia depulit annis,
<alcuin. carm. 1.216>	Rex quibus egregius regnaverat Edwinus idem,
<alcuin. carm. 1.217>	Disposuitque suas iusto moderamine leges,
<alcuin. carm. 1.218>	Inlicitans servare fidem donisque minisque,
<alcuin. carm. 1.219>	Ecclesiasque suis fundavit in urbibus amplas.
<alcuin. carm. 1.220>	Ex quibus Euboricae, solidis suffulta columnis,
<alcuin. carm. 1.221>	Nobilis illa manet celso speciosa decore,
<alcuin. carm. 1.222>	Qua statione sacra fuit ille lavatus in unda,
<alcuin. carm. 1.223>	Quamque diu vixit, Christi praecepta tenebat.
<alcuin. carm. 1.224>	Illi quapropter clemens meliora parabat
<alcuin. carm. 1.225>	Tradere regna deus, luci sociata perenni;
<alcuin. carm. 1.226>	Nam sibi praescriptae mortis dum venerat hora,
<alcuin. carm. 1.227>	Belliger occubuit subito socialibus armis.
<alcuin. carm. 1.228>	O res caeca nimis terreno fidere regno,
<alcuin. carm. 1.229>	Quod praeceps fortuna rotat, fatisque malignis
<alcuin. carm. 1.230>	Vertitur, et variis semper motatur in horis.
<alcuin. carm. 1.231>	Ecce decem et septem postquam regnaverat annis.
<alcuin. carm. 1.232>	Edwinus occubuit regum clarissimus ille,
<alcuin. carm. 1.233>	Post quem non habuit praeclara Britannia talem.
<alcuin. carm. 1.234>	Hoc tamen omnipotens fieri non passus inultum est,
<alcuin. carm. 1.235>	Sed dedit Oswaldum regis regnare nepotem.
<alcuin. carm. 1.236>	Qui subito veniens externis exul ab oris,
<alcuin. carm. 1.237>	Firmiter invictae fidei confisus in armis,
<alcuin. carm. 1.238>	Agmina parva trahit properans et pergit in hostem,
<alcuin. carm. 1.239>	Vastantem patriam ferro flammisque cremantem
<alcuin. carm. 1.240>	Millibus innumeris, spoliis nimiumque superbum.
<alcuin. carm. 1.241>	Sed pius Oswaldus numero non territus ullo,
<alcuin. carm. 1.242>	Alloquitur propriam constanti pectore turmam:
<alcuin. carm. 1.243>	"O quibus est semper bellorum vivida virtus,
<alcuin. carm. 1.244>	Nunc, precor, invictas animis adsumite vires,
<alcuin. carm. 1.245>	Auxiliumque dei cunctis praestantius armis
<alcuin. carm. 1.246>	Poscite corde pio precibus, prosternite vestros
<alcuin. carm. 1.247>	Vultus ante crucem, quam vertice montis in isto
<alcuin. carm. 1.248>	Erexi, rutilat Christi quae clara trophaeo,
<alcuin. carm. 1.249>	Quae quoque nunc nobis praestabit ab hoste triumphum".
<alcuin. carm. 1.250>	Tunc clamor populi fertur super astra precantis,
<alcuin. carm. 1.251>	Et cruce sic coram dominumque deumque potentem
<alcuin. carm. 1.252>	Poplitibus flexis exercitus omnis adorat.
<alcuin. carm. 1.253>	His etiam gestis promptus processit in hostem,
<alcuin. carm. 1.254>	Caedibus inrumpens hostilia castra cruentis.
<alcuin. carm. 1.255>	Ut leo cum catulis crudelis ovilia vastat,
<alcuin. carm. 1.256>	Et pecus omne ferus mactat manditque trahitque:
<alcuin. carm. 1.257>	Haud secus Oswaldus rex stravit ubique phalanges
<alcuin. carm. 1.258>	Barbaricas victor gradiens per tela, per hostes,
<alcuin. carm. 1.259>	Caedit et inculcat, fugientesque atterit alas.
<alcuin. carm. 1.260>	Praevenit Oswaldi sternendo exercitus hostes,
<alcuin. carm. 1.261>	Sanguineos campis rivos post terga relinquens
<alcuin. carm. 1.262>	Donec ipse luens cecidit Cadwala nefandus
<alcuin. carm. 1.263>	Perfidiae poenas, moriens in strage suorum,
<alcuin. carm. 1.264>	Claraque magnifico cessit victoria regi.
<alcuin. carm. 1.265>	Hostibus occisis regnum sanctissimus Oswald
<alcuin. carm. 1.266>	Ingreditur, heros veterum condignus avorum:
<alcuin. carm. 1.267>	Vir virtute potens, patriae tutator, amator,
<alcuin. carm. 1.268>	Moribus egregius, Christi mandata secutus,
<alcuin. carm. 1.269>	Pauperibus largus, parcus sibi, dives in omnes,
<alcuin. carm. 1.270>	Iudiciis verax, animi pietate benignus,
<alcuin. carm. 1.271>	Excelsus meritis, submissus mente sed ipsa,
<alcuin. carm. 1.272>	Hostibus horribilis, cunctis iocundus amicis,
<alcuin. carm. 1.273>	Ut bello indomitus, sic pacta in pace fidelis.
<alcuin. carm. 1.274>	Invaluit postquam sceptris et culmine regni,
<alcuin. carm. 1.275>	Extruit ecclesias donisque exornat opimis,
<alcuin. carm. 1.276>	Vasa ministeriis praestans pretiosa sacratis.
<alcuin. carm. 1.277>	Argento, gemmis aras vestivit et auro,
<alcuin. carm. 1.278>	Serica parietibus tendens velamina sacris;
<alcuin. carm. 1.279>	Auri blateolis pulchre distincta coronas,
<alcuin. carm. 1.280>	Sanctaque suspendit varias per tecta lucernas,
<alcuin. carm. 1.281>	Esset ut in templis caeli stellantis imago,
<alcuin. carm. 1.282>	Christicolasque greges duxit devotus in illas,
<alcuin. carm. 1.283>	Ut fierent domino laudes sine fine canentum.
<alcuin. carm. 1.284>	O pietas, o celsa fides! nam quicquid habebat,
<alcuin. carm. 1.285>	Prodigus in domini gazarum sparsit honorem.
<alcuin. carm. 1.286>	Quapropter titulis virtutum claruit, atque
<alcuin. carm. 1.287>	Signorum celebri fama est vulgatus ubique,
<alcuin. carm. 1.288>	Quae modo per mundum cartis inscripta leguntur:
<alcuin. carm. 1.289>	Quorum pauca libet lyrico nunc tangere plectro,
<alcuin. carm. 1.290>	Et partes cantus calamo currente referre.
<alcuin. carm. 1.291>	Tempore nam quodam praesul sanctissimus Aedan
<alcuin. carm. 1.292>	Cum rege et populo paschalia festa peregit;
<alcuin. carm. 1.293>	Eius rex monitis nam omni servivit in actu.
<alcuin. carm. 1.294>	Plurima per plateas inopum tunc turba iacebat,
<alcuin. carm. 1.295>	A rege stipem rogitans clamore frequenti.
<alcuin. carm. 1.296>	Ingrediens recubat iam et rex simul atque sacerdos,
<alcuin. carm. 1.297>	Argentique prius pensantem plurima discum
<alcuin. carm. 1.298>	Pondera cum dapibus statim direxit egenis.
<alcuin. carm. 1.299>	Vidit ut hoc praesul, dextram comprendit et infit:
<alcuin. carm. 1.300>	"Incorrupta, precor, maneat manus ista per aevum!"
<alcuin. carm. 1.301>	Quod fuit et factum; sancto nam rege perempto,
<alcuin. carm. 1.302>	Gentili gladio praecisam a corpore dextram".
<alcuin. carm. 1.303>	Stipite suspendunt; veniens rex illius haeres,
<alcuin. carm. 1.304>	Oswi germanus germani et sanguinis ultor,
<alcuin. carm. 1.305>	Arripuit dextram. Bebbamque ferebat in urbem,
<alcuin. carm. 1.306>	Argenti condens loculo sub culmine templi,
<alcuin. carm. 1.307>	Quod prius ipse deo statuit sub nomine Petri.
<alcuin. carm. 1.308>	Hactenus integram fore signo est ungula crescens,
<alcuin. carm. 1.309>	Flexilis et nervus, viridis caro, forma venusta.
<alcuin. carm. 1.310>	Cuius quanta fides fuerat vel vis meritorum,
<alcuin. carm. 1.311>	Post mortem nituit magis ac magis undique signis.
<alcuin. carm. 1.312>	Namque ubi pro patria pugnans a gente peremptus
<alcuin. carm. 1.313>	Pagana cecidit, fiunt de pulvere multa
<alcuin. carm. 1.314>	Signa salutifero. Quidam nam forte viator
<alcuin. carm. 1.315>	Egit iter iuxta fuerat qua scamma duelli,
<alcuin. carm. 1.316>	Cuius equus subito totis lassescere membris
<alcuin. carm. 1.317>	Coeperat et frendens ore spumare cruento,
<alcuin. carm. 1.318>	Atque ruens campo volvi moriturus in illo.
<alcuin. carm. 1.319>	Inque locum versans venit, qua rex pius Oswald
<alcuin. carm. 1.320>	Occubuit quondam, tunc statim corpore sano
<alcuin. carm. 1.321>	Exsurgens avide carpebat amoena virecta.
<alcuin. carm. 1.322>	Intellexit eques quicquam praestantius illo
<alcuin. carm. 1.323>	Esse loco; titulum ponens equitabat ab inde
<alcuin. carm. 1.324>	Hospitium veniens quo tenderat. Ecce puella
<alcuin. carm. 1.325>	Tabida paralysis gelido languore iacebat,
<alcuin. carm. 1.326>	Ultima congeminans miserae suspiria vitae;
<alcuin. carm. 1.327>	Cumque domus neptim patris turbata gemebat,
<alcuin. carm. 1.328>	Suggerit hospes eam duci quo forte caballus
<alcuin. carm. 1.329>	Sanatus fuerat; carroque imposta puella
<alcuin. carm. 1.330>	Ducitur, ut iussit monstrans loca sancta viator,
<alcuin. carm. 1.331>	Et sita corpus humi paulum dormivit ibidem
<alcuin. carm. 1.332>	Evigilansque suam persensit adesse salutem.
<alcuin. carm. 1.333>	Inde petivit aquam, faciem sibi lavit, et ipsos
<alcuin. carm. 1.334>	Composuit crines, caput et velamine texit,
<alcuin. carm. 1.335>	Ductoresque suos alacris deinde secuta est.
<alcuin. carm. 1.336>	Alter iter faciens praefatae per loca pugnae.
<alcuin. carm. 1.337>	Ecce loci spatium campo iocundius omni
<alcuin. carm. 1.338>	Unius inspexit, viridique venustius herba.
<alcuin. carm. 1.339>	Haec reputat secum: "Cecidit vir sanctior istic,
<alcuin. carm. 1.340>	Arbitror, idcirco prodest haec terra saluti".
<alcuin. carm. 1.341>	Atque ligans panno tulerat de pulvere secum,
<alcuin. carm. 1.342>	Venit et ad quandam lassescens vespere villam.
<alcuin. carm. 1.343>	Plebs epulare casam villae tunc venit in unam,
<alcuin. carm. 1.344>	Qua quoque susceptus veniens intraverat hospes,
<alcuin. carm. 1.345>	Pulveris ac pannum posta suspendit in alta.
<alcuin. carm. 1.346>	Contigit ut subito flammis volitantibus altum
<alcuin. carm. 1.347>	Ignis edax culmen raperet, nec viribus ullis
<alcuin. carm. 1.348>	Extingui valuit, donec incendia totam
<alcuin. carm. 1.349>	Consumpsere domum, nimium res mira sed acta est.
<alcuin. carm. 1.350>	Pulvere sacratam postam timet igneus ardor
<alcuin. carm. 1.351>	Tangere, sed penitus flammis intacta remansit.
<alcuin. carm. 1.352>	Qua virtute quidem visa stupor omnibus ingens
<alcuin. carm. 1.353>	Incubuit statim; tunc cognovere, quod ille
<alcuin. carm. 1.354>	Pulvis erat sacro regis cum sanguine mixtus
<alcuin. carm. 1.355>	Oswaldi, multis fuerat qui causa salutis.
<alcuin. carm. 1.356>	Claruit his signis postquam locus iste peractis,
<alcuin. carm. 1.357>	Ecclesiis Christi iocunda et reddita pax est.
<alcuin. carm. 1.358>	Regis Edelredi regina Osthfrida fidelis,
<alcuin. carm. 1.359>	Quae fuit Oswaldi sancti iam filia fratris,
<alcuin. carm. 1.360>	Curavit sancti sacris inducere tectis
<alcuin. carm. 1.361>	Relliquias patrui, dignoque recondere honore.
<alcuin. carm. 1.362>	Ossibus allatis stupuit miracula late
<alcuin. carm. 1.363>	Accola Lindissae, cernens super illa columnam
<alcuin. carm. 1.364>	Ossa viri sancti summi ad fastigia caeli
<alcuin. carm. 1.365>	Luminis aetherei tota fulgescere nocte;
<alcuin. carm. 1.366>	Maior relliquias quas tunc aulea tegebat.
<alcuin. carm. 1.367>	Nam priscis odiis assumere primitus ossa
<alcuin. carm. 1.368>	Inque monasterium saevi deferre negantes.
<alcuin. carm. 1.369>	Nocte manere foras illa fecere coloni:
<alcuin. carm. 1.370>	Sed dum divini viderunt luminis ignem,
<alcuin. carm. 1.371>	Quae prius abnuerant, secum retinere rogabant;
<alcuin. carm. 1.372>	Maneque sarcofago condentes lota parato,
<alcuin. carm. 1.373>	Ecclesiae tulerant magno sub culmen honore,
<alcuin. carm. 1.374>	Divitias terris curantes condere vivas.
<alcuin. carm. 1.375>	In quo multa loco fiunt nunc usque patroni
<alcuin. carm. 1.376>	Ob meritur tanti in languentes dona salutis,
<alcuin. carm. 1.377>	Sanctae si fidei virtus comitatur eosdem.
<alcuin. carm. 1.378>	E quibus hoc unum properanti tangere plectro
<alcuin. carm. 1.379>	Sufficit, ut credas devotus cetera, lector.
<alcuin. carm. 1.380>	Febre puer quidam iacuit per tempora longa,
<alcuin. carm. 1.381>	Coenobio languens citius moriturus in illo:
<alcuin. carm. 1.382>	Ecce die quadam miser ad loca sancta sepulcri
<alcuin. carm. 1.383>	Ducitur, Oswaldi meritis ne tangeret illum
<alcuin. carm. 1.384>	Febris acerba, fides nam percipit omne quod orat.
<alcuin. carm. 1.385>	Credidit ut languens, citus ad sua tecta cucurrit,
<alcuin. carm. 1.386>	Corpore sanato properans et pectore laeto.
<alcuin. carm. 1.387>	Morbida nec audet plus illum tangere febris.
<alcuin. carm. 1.388>	Postea rex felix ornaverat Offa sepulcrum
<alcuin. carm. 1.389>	Argento, gemmis, auro, multoque decore,
<alcuin. carm. 1.390>	Ut decus et specimen tumbae per saecla maneret,
<alcuin. carm. 1.391>	Praemia pro modico sumpturus magna labore.
<alcuin. carm. 1.392>	Nec non terra micat caelestibus inclyta signis,
<alcuin. carm. 1.393>	Corporis, ut dixi, quae sancti lota lavacro est.
<alcuin. carm. 1.394>	Sumpsit et effectum vincendi tela maligni
<alcuin. carm. 1.395>	Daemonis et sanos vexatis reddere sensus.
<alcuin. carm. 1.396>	Abbatissa quidem quaedam loca sancta videre
<alcuin. carm. 1.397>	Advenit, sese et meritis committere sancti,
<alcuin. carm. 1.398>	Iamque domum rediens tulerat de pulvere terrae,
<alcuin. carm. 1.399>	Ablutis sacram quae ex ossibus hauserat undam.
<alcuin. carm. 1.400>	Tempore transacto veniebat hospes ad illam,
<alcuin. carm. 1.401>	Daemone qui fuerat nocturnis saepius horis
<alcuin. carm. 1.402>	Vexari solitus: clamoribus ecce repente
<alcuin. carm. 1.403>	Coeperat horrendis frendens loca lata replere,
<alcuin. carm. 1.404>	Morsibus et furens semet lacerare nefandis.
<alcuin. carm. 1.405>	Et cum nullus eum potuit constringere vinclis,
<alcuin. carm. 1.406>	Vel miseri saevos flagris compescere motus,
<alcuin. carm. 1.407>	Haec abbatissae quidam narrare cucurrit.
<alcuin. carm. 1.408>	Illa videns miseros motus vocesque furentis,
<alcuin. carm. 1.409>	Iusserat adferri sacro cum pulvere capsam;
<alcuin. carm. 1.410>	Et cum virgo ferens veniebat et atria tecti
<alcuin. carm. 1.411>	Intraret, subito tacuit furiosus et omnes
<alcuin. carm. 1.412>	Composuit motus, somno quasi membra dedisset,
<alcuin. carm. 1.413>	Quisque rei adstantes spectabant exitus esset.
<alcuin. carm. 1.414>	Post horae spatium vexatus et ipse resedit,
<alcuin. carm. 1.415>	Suspirans graviter: "Sanus sum sensibus", inquit,
<alcuin. carm. 1.416>	"Redditus, et vacuas fugit vagus hostis in auras".
<alcuin. carm. 1.417>	Mirantur cuncti stupidis hinc inde loquelis,
<alcuin. carm. 1.418>	Incolumem subito cernentes corpore toto,
<alcuin. carm. 1.419>	Ossibus et nervis nec non et mente vigentem:
<alcuin. carm. 1.420>	Inquirunt subitae causam mirando salutis,
<alcuin. carm. 1.421>	Qui respondit ovans: "Ut venit virgo locellum
<alcuin. carm. 1.422>	Portans et pedibus tetigit haec atria, statim
<alcuin. carm. 1.423>	Discessere procul, qui me torquere solebant
<alcuin. carm. 1.424>	Daemones, ut fugiunt veniente luce tenebrae".
<alcuin. carm. 1.425>	Cui portanda data est secum pars pulveris almi,
<alcuin. carm. 1.426>	Ac post talis ei fuerat vexatio numquam.
<alcuin. carm. 1.427>	Te quoque sancta, potens, virtutibus inclyta multis,
<alcuin. carm. 1.428>	Crux veneranda canam, nequeam si promere dignos
<alcuin. carm. 1.429>	Laude tua versus. Reparasti perdita pridem,
<alcuin. carm. 1.430>	Nunc iterum per te cedit victoria regi
<alcuin. carm. 1.431>	Oswaldo, ut quondam paucae cecinere camoenae.
<alcuin. carm. 1.432>	Exin mirificis fulsit tua gloria signis:
<alcuin. carm. 1.433>	Ad te tota fide famosa Britannia currit,
<alcuin. carm. 1.434>	Quaerere pro variis sibimet medicamina morbis,
<alcuin. carm. 1.435>	Et spe ad te etiam venientem fallere nescis;
<alcuin. carm. 1.436>	Namque salutis opes redeuntes saepe reportant.
<alcuin. carm. 1.437>	Non ego ruricula possum percurrere plectro
<alcuin. carm. 1.438>	Omnia, multoties quae per te signa geruntur,
<alcuin. carm. 1.439>	Et pecora atque homines, etiam iuvenesque senesque.
<alcuin. carm. 1.440>	Denique praecisae de te ducuntur ubique
<alcuin. carm. 1.441>	Particulae, per quas fiunt pia dona salutis.
<alcuin. carm. 1.442>	Sufficit e cunctis hoc solum dicere signum.
<alcuin. carm. 1.443>	Frater erat quidam casu confractus acerbo.
<alcuin. carm. 1.444>	Infractique dolens penitus gemit ossa lacerti,
<alcuin. carm. 1.445>	Cumque dolor nimius succreverat et tumor ardens,
<alcuin. carm. 1.446>	Pectoris ingeminat lacrimans suspiria fessi;
<alcuin. carm. 1.447>	De cruce cui quidam veteres iam vespere muscos
<alcuin. carm. 1.448>	Attulit, in gremium sibimet quos proicit aeger:
<alcuin. carm. 1.449>	Cumque iret cubitum oblitus deponere muscum,
<alcuin. carm. 1.450>	Nescius in gremio somno praeventus habebat.
<alcuin. carm. 1.451>	Evigilans medio morbosus tempore noctis,
<alcuin. carm. 1.452>	Ecce aliquid gelidi lateri sibi sensit adesse,
<alcuin. carm. 1.453>	Admotaque manu sanum se forte fuisse
<alcuin. carm. 1.454>	Reperit, atque nihil fractura sensit ab illa.
<alcuin. carm. 1.455>	Inclyta fama viri nec solum iure Britannos
<alcuin. carm. 1.456>	Inlustrat populos, trans insuper aequora ponti
<alcuin. carm. 1.457>	Aspersit radios, quibus et Germania fulsit:
<alcuin. carm. 1.458>	E quibus et quaedam populosa Hibernia sensit.
<alcuin. carm. 1.459>	Sed nobis signum vero inter multa relatu
<alcuin. carm. 1.460>	Hoc narrare placet; dirae nam tempore pestis.
<alcuin. carm. 1.461>	Aequoreos populos lata quae clade peremit,
<alcuin. carm. 1.462>	Scotorum genere scholasticus, acer in arte,
<alcuin. carm. 1.463>	Hoc fuerat morbo patria percussus in illa,
<alcuin. carm. 1.464>	Librorum studio doctus, sed nulla futurae
<alcuin. carm. 1.465>	Cura fuit misero vitae, sibi cumque videret
<alcuin. carm. 1.466>	Mortis adesse diem, magno trepidare timore
<alcuin. carm. 1.467>	Coeperat ob merita scelerum, ne ad tartara dira
<alcuin. carm. 1.468>	Mortuus inferni raperetur, voce gementi
<alcuin. carm. 1.469>	Alloquitur socium: "Frater, mihi mortis amarae
<alcuin. carm. 1.470>	Articulus properat, citiusque ad tartara ducar
<alcuin. carm. 1.471>	Perpetuae mortis, quia iam non tempore parvo
<alcuin. carm. 1.472>	Criminibus tantum penitus servire solebam.
<alcuin. carm. 1.473>	Pro dolor! haec propter novi feralia flammis
<alcuin. carm. 1.474>	Tartara parta mihi. Totis mihi sensibus est hinc,
<alcuin. carm. 1.475>	Si velit omnipotens misero concedere vitam,
<alcuin. carm. 1.476>	Viribus annisis mores mutare malignos.
<alcuin. carm. 1.477>	Nec tamen esse mei meriti scio vivere tantum,
<alcuin. carm. 1.478>	Ni mihi concedat vitae modo munus amatae
<alcuin. carm. 1.479>	Sanctorum meritis miserantis gratia Christi.
<alcuin. carm. 1.480>	Audivi quondam celebri rumore referri
<alcuin. carm. 1.481>	Oswaldi regis laudes virtutibus amplas.
<alcuin. carm. 1.482>	Tu quia de genere es Saxonum collega natus,
<alcuin. carm. 1.483>	Forsan habes eius quicquam modo relliquiarum"?
<alcuin. carm. 1.484>	Cui socius statim fidam profatur in aurem:
<alcuin. carm. 1.485>	"Pars inventa sacri est mecum de stipite ligni,
<alcuin. carm. 1.486>	Infixum fuerat caput occisi illius in quo;
<alcuin. carm. 1.487>	Et si firma tenes fidei tu pectora credens,
<alcuin. carm. 1.488>	Per tanti pietas meritum divina patroni
<alcuin. carm. 1.489>	Huius adhuc vitae donat tibi tempora longa;
<alcuin. carm. 1.490>	Insuper aeternae praestabit gaudia forsan".
<alcuin. carm. 1.491>	Nec mora quin toto dixit se credere corde.
<alcuin. carm. 1.492>	Tum benedixit aquam socius, partemque sacrati
<alcuin. carm. 1.493>	Roboris inmittens aegro dedit atque bibendam.
<alcuin. carm. 1.494>	Qui mox convaluit, mortique ereptus ab illa est.
<alcuin. carm. 1.495>	Exhinc incolumis multo iam tempore vixit,
<alcuin. carm. 1.496>	Ad dominumque suam vitam converterat omnem,
<alcuin. carm. 1.497>	Magnificasque deo laudes referebat ubique,
<alcuin. carm. 1.498>	Et domini famulum magno celebrabat honore.
<alcuin. carm. 1.499>	Sanctus ter ternis Oswald feliciter annis
<alcuin. carm. 1.500>	Imperio postquam regnorum rexit habenas
<alcuin. carm. 1.501>	Ipse, quas retinet famosa Britannia gentes
<alcuin. carm. 1.502>	Divisis linguis, populis per nomina patrum:
<alcuin. carm. 1.503>	Atque annos postquam ter denos vixit et octo,
<alcuin. carm. 1.504>	Augustas sacra Nonas iam morte dicavit,
<alcuin. carm. 1.505>	Ascendit meritis caelestia regna coruscis,
<alcuin. carm. 1.506>	Oswi germano terrestria sceptra relinquens.
<alcuin. carm. 1.507>	Interea obtinuit multo iam sceptra labore
<alcuin. carm. 1.508>	Principio, propriae rector novus Osui gentis:
<alcuin. carm. 1.509>	Impugnatus enim fuerat hinc inde vicissim,
<alcuin. carm. 1.510>	Saepius externis praedantibus undique fines.
<alcuin. carm. 1.511>	Insuper a propriis perpessus bella propinquis,
<alcuin. carm. 1.512>	Qui crudele manu lacerabant viscera regnis
<alcuin. carm. 1.513>	Cognato implentes sceleratas sanguine dextras:
<alcuin. carm. 1.514>	Nec metuunt patrias gentilia castra per urbes
<alcuin. carm. 1.515>	Invidia cogente fera deducere, vel sic
<alcuin. carm. 1.516>	Viribus externis conantes sternere regem.
<alcuin. carm. 1.517>	Cui fuit ante alios primis infestus ab annis
<alcuin. carm. 1.518>	Hostis rex Pendan, fortis virtute doloque,
<alcuin. carm. 1.519>	Occisor fratris, regni et vastator acerbus;
<alcuin. carm. 1.520>	Qui ter dena sibi conduxit millia bello,
<alcuin. carm. 1.521>	Ter denosque duces totidem deducere turmas
<alcuin. carm. 1.522>	Disposuit, quorum certus fuit usus in armis.
<alcuin. carm. 1.523>	Hac vastare manu veniensque evertere regnum,
<alcuin. carm. 1.524>	Moenia destruxit, homines mucrone peremit.
<alcuin. carm. 1.525>	Imbribus exundans torrens ceu montibus altis,
<alcuin. carm. 1.526>	Sternit agros segetesque rapit silvasque recidit:
<alcuin. carm. 1.527>	Sic dux ipse ferox devastans omnia pressit,
<alcuin. carm. 1.528>	Dans simul in pessum pueros iuvenesque senesque.
<alcuin. carm. 1.529>	Nullus eum sexus vel nulla retraxerat aetas
<alcuin. carm. 1.530>	Ad pietatis opus, nullo quia iure pepercit.
<alcuin. carm. 1.531>	Sed rector, cui cura fuit defendere gentem,
<alcuin. carm. 1.532>	Seque suosque simul Christi tutarier armis,
<alcuin. carm. 1.533>	Legit et ipse viros fortes, atque agmina tanta
<alcuin. carm. 1.534>	Venerat haud trepido contra rex pectore promptus
<alcuin. carm. 1.535>	Milite cum raro, primo sed numen Olympi
<alcuin. carm. 1.536>	Fletibus et votis constanti corde poposcit.
<alcuin. carm. 1.537>	His actis etiam hostiles ut vidit ubique
<alcuin. carm. 1.538>	Innumeras acies latis discurrere campis,
<alcuin. carm. 1.539>	Has contra opposuit parvum licet impiger agmen,
<alcuin. carm. 1.540>	Millia trina ciens tantum, sed prompta duello.
<alcuin. carm. 1.541>	Nec mora quin mediis se immiserat hostibus audax,
<alcuin. carm. 1.542>	Proturbans acies Christi testudine fretus.
<alcuin. carm. 1.543>	Mox timor inpactas populorum dispulit alas,
<alcuin. carm. 1.544>	Qui pugnae immemores, armis telisque relictis
<alcuin. carm. 1.545>	Tuta fugae petiere loca et sua signa revellunt.
<alcuin. carm. 1.546>	Palantum cuneos victor rex caedit ubique,
<alcuin. carm. 1.547>	Horrisona increpitans fugientes voce phalangas.
<alcuin. carm. 1.548>	Arma cruore natant, mutantur sanguine fontes;
<alcuin. carm. 1.549>	Fugit et ipse simul, tanta vix clade coactus,
<alcuin. carm. 1.550>	Dux Pendan, cernens caedes stragesque suorum;
<alcuin. carm. 1.551>	Nec tamen evaluit fugiens evadere mortem,
<alcuin. carm. 1.552>	Sed gladio cecidit victrici occisus et ille.
<alcuin. carm. 1.553>	Curritur ad praedam passim, et laus digna tonanti
<alcuin. carm. 1.554>	Redditur aeterno, semper qui liberat omnes
<alcuin. carm. 1.555>	In se sperantes clemens et salvat ubique.
<alcuin. carm. 1.556>	Hoc erat, hoc etiam multis satis utile bellum;
<alcuin. carm. 1.557>	Namque suam gentem rex hostibus eruit acris,
<alcuin. carm. 1.558>	Merciorum fidei sceptris et subdidit almis,
<alcuin. carm. 1.559>	Sacrato faciens baptismatis amne lavari.
<alcuin. carm. 1.560>	Perque illum, donante deo, ditatur uterque
<alcuin. carm. 1.561>	Magnifico populus caelestis munere doni:
<alcuin. carm. 1.562>	Ille haeres patriae factus, hic civis Olympi.
<alcuin. carm. 1.563>	Ambo gentiles gemino micuere triumpho,
<alcuin. carm. 1.564>	Daemonis ille iugo, terreno hic hoste solutus.
<alcuin. carm. 1.565>	Plurima continuis domuit post regna triumphis
<alcuin. carm. 1.566>	Osui, nobiliter patrias et rexit habenas,
<alcuin. carm. 1.567>	Aequoreasque sibi gentes hinc inde subegit:
<alcuin. carm. 1.568>	Has terrore premens, illas mucrone coercens,
<alcuin. carm. 1.569>	Victrices aquilas per regna ferebat ubique.
<alcuin. carm. 1.570>	Legibus ille etiam fuerat iustissimus aequis.
<alcuin. carm. 1.571>	Invictus bellis nec non in pace fidelis,
<alcuin. carm. 1.572>	Donorum largus miseris, pius, omnibus aequus.
<alcuin. carm. 1.573>	Imperium retinens septenos nam quater annos,
<alcuin. carm. 1.574>	Compositis rebus felix in pace quievit,
<alcuin. carm. 1.575>	Egfredo tradens proprio diademata nato,
<alcuin. carm. 1.576>	Egfredo moriens regalia sceptra relinquens,
<alcuin. carm. 1.577>	Tempore nam micuit Wilfridus episcopus illo,
<alcuin. carm. 1.578>	Quem deus omnipotens infudit luce superna,
<alcuin. carm. 1.579>	Errorum tetricas terris ut pelleret umbras,
<alcuin. carm. 1.580>	Per loca perpetuae quapropter multa salutis
<alcuin. carm. 1.581>	Gentibus et populis doctrinae lumina sparsit.
<alcuin. carm. 1.582>	Illius australis studio Saxonia Christum
<alcuin. carm. 1.583>	Credidit, et claro perfusa est lampade vitae.
<alcuin. carm. 1.584>	Nec solum populos animae de morte maligna
<alcuin. carm. 1.585>	Illos antistes doctrinis eruit almis,
<alcuin. carm. 1.586>	Sed nece de praesente simul salvavit eosdem.
<alcuin. carm. 1.587>	Tempore contiguis illo nam sub tribus annis
<alcuin. carm. 1.588>	Non ros, non imber sitientes inrigat agros;
<alcuin. carm. 1.589>	Arida flammigeris tabescit terra sub astris,
<alcuin. carm. 1.590>	Et victum pariter hominique feraeque negabat.
<alcuin. carm. 1.591>	Atque famem sequitur morientum cladis acervus,
<alcuin. carm. 1.592>	Praecipitesque ruunt multi de rupibus altis;
<alcuin. carm. 1.593>	Ast alii rapidis sese mersere sub undis,
<alcuin. carm. 1.594>	Ut sibi praeriperet longum cita mors cruciatum.
<alcuin. carm. 1.595>	Ipsa namque die, qua gens susceperat illa,
<alcuin. carm. 1.596>	Doctrinis imbuta sacris, baptismatis undam,
<alcuin. carm. 1.597>	Descendit pluvia, et telluribus aura serena,
<alcuin. carm. 1.598>	Et terrae rediit specimen viridantibus arvis;
<alcuin. carm. 1.599>	Florigero campi montesque ornantur amictu:
<alcuin. carm. 1.600>	Frugifer agricolis laetantibus inditur annus,
<alcuin. carm. 1.601>	Inque deum carnes cunctorum cordaque vivum
<alcuin. carm. 1.602>	Exultaverunt, cecinit sicut antea David,
<alcuin. carm. 1.603>	Certius aeternis inhiantes pectore donis,
<alcuin. carm. 1.604>	Quo sumpsere prius sibimet terrena per illum.
<alcuin. carm. 1.605>	Hic quoque compulsus Romam properabat adire,
<alcuin. carm. 1.606>	Sed prius est ventis Fresonum vectus in oras,
<alcuin. carm. 1.607>	Atque ibi mox populi convertit millia Christo,
<alcuin. carm. 1.608>	Plurima perpetuae demonstrans dona salutis.
<alcuin. carm. 1.609>	Et quocunque pedem movit, pia semina sevit,
<alcuin. carm. 1.610>	Pectora perfundens arentia rore superno,
<alcuin. carm. 1.611>	Inclyta caelesti complevit et horrea fructu,
<alcuin. carm. 1.612>	Et celebri fama laeto laudatur in orbe.
<alcuin. carm. 1.613>	Dum pius illud iter gestit complere sacerdos,
<alcuin. carm. 1.614>	Ecce repente fuit morbo perculsus acerbo,
<alcuin. carm. 1.615>	Perque dies multos valido crescente dolore
<alcuin. carm. 1.616>	Venit ad extremum confecto corpore finem.
<alcuin. carm. 1.617>	Bis binosque dies sensu sine corporis omni
<alcuin. carm. 1.618>	Exanimis iacuit paene et spiraminis exsors;
<alcuin. carm. 1.619>	Voce carens, membrisque stupens, in pectore tantum
<alcuin. carm. 1.620>	Frigida vix tenui duxit suspiria flatu.
<alcuin. carm. 1.621>	Discipuli socii stabant hinc inde gementes,
<alcuin. carm. 1.622>	Lugentesque sui funus lacrimabile patris.
<alcuin. carm. 1.623>	Ecce, die quinta subito pater ipse resedit,
<alcuin. carm. 1.624>	Atque levans oculos, socios conspexit et infit:
<alcuin. carm. 1.625>	"Quid iuvat atroci tantum indulgere dolori?
<alcuin. carm. 1.626>	Cui vult, omnipotens poterit mitescere iudex,
<alcuin. carm. 1.627>	Extremamque novum vitam convertere in ortum.
<alcuin. carm. 1.628>	Namque suum clemens legatum misit ab astris,
<alcuin. carm. 1.629>	Qui steterat niveo nimium praeclarus amictu,
<alcuin. carm. 1.630>	Et mihi flammigero praedixit talia vultu:
<alcuin. carm. 1.631>	"Me pius altithronus Michaelem misit Olympo,
<alcuin. carm. 1.632>	Dicere quod morbo nunc confortaberis isto,
<alcuin. carm. 1.633>	Pro meritis sanctae matris precibusque Mariae,
<alcuin. carm. 1.634>	Quae gemitus, lacrimas, sociorum et vota tuorum
<alcuin. carm. 1.635>	Auribus e solio caelesti audivit apertis,
<alcuin. carm. 1.636>	Deposcens tibimet vitam simul atque salutem.
<alcuin. carm. 1.637>	Esto tamen quarto veniente paratus in anno;
<alcuin. carm. 1.638>	Ipse ego tunc iterum veniam te visere, nam tu
<alcuin. carm. 1.639>	Tempore tranquillo patriae morieris in oris".
<alcuin. carm. 1.640>	Angelicos sequitur monitus mox vita salusque,
<alcuin. carm. 1.641>	Nec non expletos post quatuor exitus annos
<alcuin. carm. 1.642>	Praesulis egregii praedicto est fine secutus.
<alcuin. carm. 1.643>	Sic et in ecclesia, quam Petri erexit honore,
<alcuin. carm. 1.644>	Hripensi est positus, felix in pace sepultus.
<alcuin. carm. 1.645>	Vir quoque temporibus sanctus fulgebat in illis,
<alcuin. carm. 1.646>	Angelicam Cuthbertus agens in corpore vitam,
<alcuin. carm. 1.647>	Qui fuit a puero signis insignis apertis,
<alcuin. carm. 1.648>	Moribus et meritis statim succrevit honestis.
<alcuin. carm. 1.649>	Atque manens monachus primaevo tempore clarus,
<alcuin. carm. 1.650>	Doctor apostolicus fuit hinc et presbyter almus,
<alcuin. carm. 1.651>	Et loca fructiferis replens inculta virectis,
<alcuin. carm. 1.652>	Fontibus aeternis sitientia prata rigabat;
<alcuin. carm. 1.653>	Divina et cunctos formans virtute sequaces,
<alcuin. carm. 1.654>	Dogmatis aetherei radios spargebat ubique
<alcuin. carm. 1.655>	Discutiens tenebras errorum luce serena.
<alcuin. carm. 1.656>	Est locus Oceano dictus cognomine Farne.
<alcuin. carm. 1.657>	Insula fontis inops, et frugis et arboris expers:
<alcuin. carm. 1.658>	Hanc petit intrepidus Christi bellator opimus,
<alcuin. carm. 1.659>	Contemplativos cupiens et carpere flores,
<alcuin. carm. 1.660>	Ipse deo soli solus servire sategit,
<alcuin. carm. 1.661>	Ne mundanus honor mentem mutaret alacrem.
<alcuin. carm. 1.662>	Hic heremita sacer non parvo tempore vixit;
<alcuin. carm. 1.663>	Saepius angelicis felix affatibus usus,
<alcuin. carm. 1.664>	Toxica mortiferi vincebat tela draconis.
<alcuin. carm. 1.665>	Attamen abstractus multis rogitantibus inde,
<alcuin. carm. 1.666>	Tandem consensit secretam linquere sedem,
<alcuin. carm. 1.667>	Pontificisque gradum, populis et rege coactus,
<alcuin. carm. 1.668>	Quandoque suscepit cunctis orantibus illum:
<alcuin. carm. 1.669>	Nobiliter binis digne quem rexit in annis,
<alcuin. carm. 1.670>	Plurima conquirens animarum lucra tonanti,
<alcuin. carm. 1.671>	Et bene commissum sibimet servavit ovile,
<alcuin. carm. 1.672>	Ne lupus insidians Christi deroderet agnos.
<alcuin. carm. 1.673>	Sed mox mundani culmen vitavit honoris
<alcuin. carm. 1.674>	Ipse, petens iterum soliti secreta cubilis
<alcuin. carm. 1.675>	Atque ibi praesentis spectaverat ultima vitae,
<alcuin. carm. 1.676>	Quaeque dei famuli sacrata est insula morte.
<alcuin. carm. 1.677>	Nam locus ille nitet signis hucusque coruscis,
<alcuin. carm. 1.678>	Ex quo pontificis linquens ergastula carnis
<alcuin. carm. 1.679>	Spiritus alta petens scandit super astra polorum.
<alcuin. carm. 1.680>	Nec non et claris fiunt miracula rebus,
<alcuin. carm. 1.681>	Facta loco sacrum pausat quo corpus humatum,
<alcuin. carm. 1.682>	Cuius tota fuit caelestibus inclyta signis
<alcuin. carm. 1.683>	Usque diem mortis primaevo tempore vita.
<alcuin. carm. 1.684>	Omnia quae dudum praeclarus Beda sacerdos
<alcuin. carm. 1.685>	Prosaice primum scripsit sermone magister,
<alcuin. carm. 1.686>	Et post heroico cecinit miracula versu,
<alcuin. carm. 1.687>	Qualiter angelicos monitus medicina secuta est.
<alcuin. carm. 1.688>	Dum tumor in tenero succrevit corpore fervens,
<alcuin. carm. 1.689>	Aut quomodo ipse puer ventis per caerula puppes
<alcuin. carm. 1.690>	Iactatas precibus revocabat ab aequore quinas,
<alcuin. carm. 1.691>	Qualiter aut animam ferri super astra videbat
<alcuin. carm. 1.692>	Praesulis Aedani, teneros dum pasceret agnos.
<alcuin. carm. 1.693>	Caelicolam quomodo terreno pane fovere
<alcuin. carm. 1.694>	Dum cuperet, meruit caelestes sumere ab illo.
<alcuin. carm. 1.695>	Ut beluae gelidum villo flatuque fovebant,
<alcuin. carm. 1.696>	Cernentem fratrem morbo culpaque relaxat;
<alcuin. carm. 1.697>	Utque precando famem proiectus ab aequore nautis
<alcuin. carm. 1.698>	Abstulit, et certum praedixit adesse serenum.
<alcuin. carm. 1.699>	Aut quomodo ex aquila delato pisce cibandum
<alcuin. carm. 1.700>	Se sociumque suum praedixit, et est ita factum.
<alcuin. carm. 1.701>	Aut quomodo ardentes avertit ab aedibus ignes,
<alcuin. carm. 1.702>	Incumbens precibus iuvenum quos dextra nequibat.
<alcuin. carm. 1.703>	Daemoniaca quidem vel qualiter uxor ab illo
<alcuin. carm. 1.704>	Sit sanata, prius quam tecta rogantis inisset.
<alcuin. carm. 1.705>	Daemones aut quomodo sanctus de Farne malignos
<alcuin. carm. 1.706>	Expulerit, iuxta faciens sibi tecta manendi,
<alcuin. carm. 1.707>	Ex sicco ut liquidam produxit cespite lympham,
<alcuin. carm. 1.708>	Quae ad votum patris praestabat in ore saporem.
<alcuin. carm. 1.709>	Qualiter ipse sibi messem sevisset in agro,
<alcuin. carm. 1.710>	Et volucres verbo tantum pepulisset ab illa.
<alcuin. carm. 1.711>	Ut mare cum beluis sancto servire solebat,
<alcuin. carm. 1.712>	Plurima veridico praedixit et ore futura,
<alcuin. carm. 1.713>	De se deque aliis, quae praescius ante videbat.
<alcuin. carm. 1.714>	Qualiter uxori comitis, cui miserat undam
<alcuin. carm. 1.715>	Sacram, restituit depulsa peste salutem.
<alcuin. carm. 1.716>	Chrismate sic quandam sanaverat ipse perunctam
<alcuin. carm. 1.717>	A morbo lateris capitisque dolore puellam.
<alcuin. carm. 1.718>	Ut benedictus item delatus panis ab illo
<alcuin. carm. 1.719>	Inmissis lymphis quendam sanaverat aegrum.
<alcuin. carm. 1.720>	Qualiter aut iuvenem moriturum forte viator
<alcuin. carm. 1.721>	Repperit, orando cui reddidit ipse salutem.
<alcuin. carm. 1.722>	Ut pius atque pater, morbo vastante Britannos,
<alcuin. carm. 1.723>	Praedixit matri natique domusque salutem.
<alcuin. carm. 1.724>	Qualiter aut animam pastoris ab arbore lapsi
<alcuin. carm. 1.725>	Angelicos caelo coetus inferre videret,
<alcuin. carm. 1.726>	Atque suum aegrotans curaverat ipse ministrum,
<alcuin. carm. 1.727>	Profluvii ventris fuerat qui tabe gravatus.
<alcuin. carm. 1.728>	Qualiter undecimo post mortem corpus in anno
<alcuin. carm. 1.729>	Integrum fuerat tota cum veste repertum.
<alcuin. carm. 1.730>	Daemoniacus homo, supra quem funditur unda,
<alcuin. carm. 1.731>	Sanatur, sacros patris quae laverat artus.
<alcuin. carm. 1.732>	Aegra trahens quidam suspiria qualiter orans
<alcuin. carm. 1.733>	Illius ad tumulum morbo sanatus ab illo est.
<alcuin. carm. 1.734>	Languidus utque oculis tangens oraria vasis,
<alcuin. carm. 1.735>	Illius ex visu dolor et caligo recessit.
<alcuin. carm. 1.736>	Calciamenta patris resoluto corpore quidam
<alcuin. carm. 1.737>	Induit, et sanis perrexit gressibus inde.
<alcuin. carm. 1.738>	Qualiter infirmi curentur tegmine, sub quo
<alcuin. carm. 1.739>	Spiritus astra petit sancti terrena relinquens.
<alcuin. carm. 1.740>	Haec breviter tetigi, ne tota tacere viderer
<alcuin. carm. 1.741>	Inclyta rurali perstringens carmine gesta.
<alcuin. carm. 1.742>	Haec quoniam cecinit plenis cum versibus olim
<alcuin. carm. 1.743>	Praeclarus nitido Beda sermone magister;
<alcuin. carm. 1.744>	Si praevenisset nostras prius ipse camoenas.
<alcuin. carm. 1.745>	Inciperem lyricas omnes extendere fibras.
<alcuin. carm. 1.746>	Non Pana rogitans, Phoebi nec numen inane,
<alcuin. carm. 1.747>	Sed tua cum toto suffragia corde precarer,
<alcuin. carm. 1.748>	Ut mihi rorifluam donares, Christe, loquelam.
<alcuin. carm. 1.749>	Ad narranda pii digne praeconia patris.
<alcuin. carm. 1.750>	Belliger Egfridus postquam hinc inde triumphos
<alcuin. carm. 1.751>	Gesserat, et gentes domuit sub marte feroces,
<alcuin. carm. 1.752>	Accepit sponsam Adiltrudam nomine dictam,
<alcuin. carm. 1.753>	Nobilium genitam regali stirpe parentum,
<alcuin. carm. 1.754>	Nobilior longe casta quae mente manebat.
<alcuin. carm. 1.755>	Nam licet illa foret thalamo coniuncta superbo,
<alcuin. carm. 1.756>	Regia bissenos pariter iam sponsa per annos,
<alcuin. carm. 1.757>	Intemerata tamen permansit virgo per aevum,
<alcuin. carm. 1.758>	Inter iura thori vincens incendia carnis.
<alcuin. carm. 1.759>	Virginis alma fides, regis patientia mira!
<alcuin. carm. 1.760>	Vincitur hic precibus, sed amore tonantis et illa;
<alcuin. carm. 1.761>	Ambo sacris fidei ferventes ignibus intus,
<alcuin. carm. 1.762>	Permansere simul coniux cum coniuge casti.
<alcuin. carm. 1.763>	Quamque integra foret vivens in corpore virgo,
<alcuin. carm. 1.764>	Post mortem dominus signis patefecit apertis;
<alcuin. carm. 1.765>	Nam caro sex denos etiam tumulata per annos,
<alcuin. carm. 1.766>	Incorrupta quidem tota cum veste reperta este
<alcuin. carm. 1.767>	Corpus erat vegetum nervis et flexile totum,
<alcuin. carm. 1.768>	Et facies rutilo fulgebat sancta decore;
<alcuin. carm. 1.769>	Et quod iure magis multum mirabile dictu est.
<alcuin. carm. 1.770>	Ante dies mortis binos in corpore vulnus,
<alcuin. carm. 1.771>	Quod medicus fecit nimio cogente timore,
<alcuin. carm. 1.772>	Apparet sanum, tenuissima visa cicatrix,
<alcuin. carm. 1.773>	Ulceris obtendens veteris vestigia tantum.
<alcuin. carm. 1.774>	Vestis item, sacros quae texit virginis artus,
<alcuin. carm. 1.775>	Expulit atrocem de obsessis saepe chelydrum
<alcuin. carm. 1.776>	Nec non tumba prior, tenuit quae virginis almae
<alcuin. carm. 1.777>	Sacrosancta sinu sub terris membra recepta,
<alcuin. carm. 1.778>	Extiterat multis optatae causa salutis,
<alcuin. carm. 1.779>	Atque aegris oculis praestaverat ipsa medelam.
<alcuin. carm. 1.780>	Istius ergo sacrae praedictus Beda puellae
<alcuin. carm. 1.781>	In laudem fecit praeclaris versibus hymnum,
<alcuin. carm. 1.782>	Quapropter tetigi parcis haec pauca libellis,
<alcuin. carm. 1.783>	Utpote commemorans veteris proverbia dicti:
<alcuin. carm. 1.784>	"Tu ne forte feras in silvam ligna, viator".
<alcuin. carm. 1.785>	Tunc quoque forte fuit quiddam memorabile gestum,
<alcuin. carm. 1.786>	Aestimo quod multis prodesse legentibus ista,
<alcuin. carm. 1.787>	Si tamen haec quisquam reputabit digna legendo.
<alcuin. carm. 1.788>	Extinctus regis frater fuit Aelfwine bello,
<alcuin. carm. 1.789>	In quo miles item quidam prostratus in armis
<alcuin. carm. 1.790>	Nobilis occubuit, crudeli strage peremptus,
<alcuin. carm. 1.791>	Exanimisque diem duxit cum nocte sequenti;
<alcuin. carm. 1.792>	Qui tamen, extinctos anima redeunte per artus,
<alcuin. carm. 1.793>	Redditus est vitae, et sumpta virtute valescens,
<alcuin. carm. 1.794>	Atque ligans sibimet refluentia vulnera, festo
<alcuin. carm. 1.795>	Coepit abire gradu, sed captus ab hostibus atque
<alcuin. carm. 1.796>	Ad comitem quendam reflexo est calle reductus;
<alcuin. carm. 1.797>	Cui comes instituit de se narrare quis esset.
<alcuin. carm. 1.798>	Ille tamen metuit clara se stirpe fateri
<alcuin. carm. 1.799>	Progenitum, dicens: "Pauper sum et rusticus unus,
<alcuin. carm. 1.800>	Atque maritali vivebam iure ligatus".
<alcuin. carm. 1.801>	Quem comes accipiens primo curare sategit;
<alcuin. carm. 1.802>	Ne tamen aufugeret, vinciri iussit, at ille
<alcuin. carm. 1.803>	Vinciri nunquam potuit, nam cuncta resolvi
<alcuin. carm. 1.804>	Vincula sponte sua mirando more solebant.
<alcuin. carm. 1.805>	Haec dum cernebant stupefactis mentibus hostes,
<alcuin. carm. 1.806>	Artibus ex magicis seu scriptis esse putantes,
<alcuin. carm. 1.807>	Saepius addebant priscis nova vincula vinclis.
<alcuin. carm. 1.808>	Hoc comes ammirans secrete convocat illum,
<alcuin. carm. 1.809>	Et cur non posset vinciri, inquirit ab illo,
<alcuin. carm. 1.810>	An prius aut magicas didicisset forsitan artes?
<alcuin. carm. 1.811>	Nosse nihil studiis se ex talibus ille fatetur:
<alcuin. carm. 1.812>	"Est mihi sed frater devoti pectoris", inquit,
<alcuin. carm. 1.813>	"Quem scio quod Christo pro me sollemnia cantat
<alcuin. carm. 1.814>	Missarum, quoniam meme putat esse peremptum.
<alcuin. carm. 1.815>	Et si forte animam nunc altera vita teneret,
<alcuin. carm. 1.816>	Illius illa preces propter missasque frequentes
<alcuin. carm. 1.817>	Libera, credo, foret, poenasque evaderet omnes".
<alcuin. carm. 1.818>	Tunc cognovit eum responsis ille receptis
<alcuin. carm. 1.819>	Dux fore praeclara genitum de stirpe parentum;
<alcuin. carm. 1.820>	Et quamvis sibimet visus sit iure necandus,
<alcuin. carm. 1.821>	Eripit hunc morti, cuidam sed vendidit illum.
<alcuin. carm. 1.822>	Qui quoque temptat eum diris vincire catenis.
<alcuin. carm. 1.823>	Nec potuit, quoniam praedicto more solutus,
<alcuin. carm. 1.824>	Liber ab impositis remanebat corpore vinclis.
<alcuin. carm. 1.825>	Saepius haec equidem sed praestitit hora diei
<alcuin. carm. 1.826>	Tertia, qua frater missarum dona solebat
<alcuin. carm. 1.827>	Corde offerre pio; dominus dum talia cernit
<alcuin. carm. 1.828>	Mira, facultatem dat ei sese redimendi.
<alcuin. carm. 1.829>	Liber et ille redit pretii sub iure redemptus.
<alcuin. carm. 1.830>	Atque domum repetens narraverat omnia fratri,
<alcuin. carm. 1.831>	Sed referente illo cognovit tempora frater
<alcuin. carm. 1.832>	Illa, quibus vinclis resolutum se referebat.
<alcuin. carm. 1.833>	Haec eadem fieri, quibus et sollemnia semper
<alcuin. carm. 1.834>	Missarum celebrasse deo sese recolebat.
<alcuin. carm. 1.835>	Praefuit Egfridus regno feliciter annis
<alcuin. carm. 1.836>	Ter quinis, faciens victricia bella, quousque
<alcuin. carm. 1.837>	Agminibus missis animo trans aequora saevo,
<alcuin. carm. 1.838>	Praecipiens gentes Scotorum caede cruenta
<alcuin. carm. 1.839>	Vastare innocuas, Anglis et semper amicas.
<alcuin. carm. 1.840>	Mox adversus eum Pictis bellantibus, ipse
<alcuin. carm. 1.841>	Occubuit victus misera cum clade suorum,
<alcuin. carm. 1.842>	Imperii linquens Aldfrido regmina fratri,
<alcuin. carm. 1.843>	Qui sacris fuerat studiis imbutus ab annis
<alcuin. carm. 1.844>	Aetatis primae, valido sermone sophista,
<alcuin. carm. 1.845>	Acer et ingenio, idem rex simul atque magister.
<alcuin. carm. 1.846>	Praefuit ecclesiae venerandus Bosa sacerdos,
<alcuin. carm. 1.847>	Condignis gradui meritis tunc temporis alto
<alcuin. carm. 1.848>	Vir, monachus, praesul, doctor moderatus, honestus
<alcuin. carm. 1.849>	Quem divina sacris virtutum gratia sertis
<alcuin. carm. 1.850>	Compserat et multis fecit fulgescere donis.
<alcuin. carm. 1.851>	Plurima quapropter congessit lucra tonanti,
<alcuin. carm. 1.852>	Retia mundanas inmittens sacra per undas,
<alcuin. carm. 1.853>	Aequoreas Christo praedas ad littora traxit.
<alcuin. carm. 1.854>	Vir sine fraude bonus, dives pietate supernas
<alcuin. carm. 1.855>	Inque domo domini fulsit ceu lucifer ardens.
<alcuin. carm. 1.856>	Hic pater ecclesiae cultum decoravit, et illam
<alcuin. carm. 1.857>	Moribus a plebis penitus secernit, et uni
<alcuin. carm. 1.858>	Deservire deo statuit simul omnibus horis,
<alcuin. carm. 1.859>	Ut lyra continuo resonaret mystica plectro,
<alcuin. carm. 1.860>	Aethereas domini decantans laudibus odas;
<alcuin. carm. 1.861>	Vox humana quidem superum pulsaret Olympum,
<alcuin. carm. 1.862>	Omnia dispensans alternis tempora causis,
<alcuin. carm. 1.863>	Lectio nunc fieret, sed nunc oratio sacra,
<alcuin. carm. 1.864>	Quisque dei laudes praeferret corporis usu.
<alcuin. carm. 1.865>	Iusserat hunc raptim complere negotia carnis,
<alcuin. carm. 1.866>	Omnibus ut fieret parvus sopor, esca sub actu;
<alcuin. carm. 1.867>	Non terras victusque, domus, nummismata, vestes.
<alcuin. carm. 1.868>	Nec quicquam proprium sibimet iam vindicet ullus
<alcuin. carm. 1.869>	Omnia sed cunctis fierent communia semper.
<alcuin. carm. 1.870>	Qui terrena sibi, caelorum vel petit haeres,
<alcuin. carm. 1.871>	Gaudia, qui cunctis fieret communia regni.
<alcuin. carm. 1.872>	Hic pius antistes magnis virtutibus huius
<alcuin. carm. 1.873>	Implevit postquam praesentis tempora vitae,
<alcuin. carm. 1.874>	Transit in aetheream laetus feliciter aulam.
<alcuin. carm. 1.875>	Visio temporibus memorabilis acta sub isdem,
<alcuin. carm. 1.876>	Ut reor in nostro sic erit si carmine scripta,
<alcuin. carm. 1.877>	Proderit aeterna multis de morte vocandis.
<alcuin. carm. 1.878>	Posset ut ergo animas vitiis sanare peremptas,
<alcuin. carm. 1.879>	Mortuus ecce diu surrexit corpore quidam,
<alcuin. carm. 1.880>	Multaque quae vidit memoratu digna ferebat.
<alcuin. carm. 1.881>	E quibus hic nostris addemus pauca camoenis.
<alcuin. carm. 1.882>	Ergo domum propriam communi in plebe maritus,
<alcuin. carm. 1.883>	Atque suam rexit iusto moderamine vitam,
<alcuin. carm. 1.884>	Qui post tactus erat morbo iam carnis acerbo,
<alcuin. carm. 1.885>	Perque dies multos valido crescente dolore,
<alcuin. carm. 1.886>	Infirmus recubans extrema pericula duxit;
<alcuin. carm. 1.887>	Mortuus ac tandem primo sub tempore noctis,
<alcuin. carm. 1.888>	Eius in extrema respirans parte revixit,
<alcuin. carm. 1.889>	Atque resurgendo cunctos simul inde fugavit
<alcuin. carm. 1.890>	Funeris exsequias peragentes nocte sub ipsa.
<alcuin. carm. 1.891>	Plus sed amore vigens coniux ibi sola remansit,
<alcuin. carm. 1.892>	Quam nimium pavidam rediens a morte maritus
<alcuin. carm. 1.893>	Coeperat hortari, reliquis fugientibus illinc:
<alcuin. carm. 1.894>	"Quae mihi fida satis remanes ex omnibus", inquit,
<alcuin. carm. 1.895>	"Te rogo, ne metuas nunc me, dulcissima coniux.
<alcuin. carm. 1.896>	Vivo equidem, vere surrexi a morte remissus,
<alcuin. carm. 1.897>	Sed mihi longe aliter nunc altera vita sequenda est;
<alcuin. carm. 1.898>	Gaudia vel luxus meme damnare necesse est
<alcuin. carm. 1.899>	Nec mora divitiis mox omnibus ille relictis,
<alcuin. carm. 1.900>	Iura monasterii devoto est corde secutus,
<alcuin. carm. 1.901>	Atque ibi tam duro domuit sub pondere corpus,
<alcuin. carm. 1.902>	Ut facile ex vita possent cognoscere cuncti,
<alcuin. carm. 1.903>	Quae vel quanta prius ductus de corpore crevit.
<alcuin. carm. 1.904>	Isto namque modo quae vidit ferre solebat.
<alcuin. carm. 1.905>	"Splendidus", inquit, "erat, qui me de corpore duxit,
<alcuin. carm. 1.906>	Et contra aestivum solis processimus ortum,
<alcuin. carm. 1.907>	Quo ad latam vallem devenimus atque profundam,
<alcuin. carm. 1.908>	Cuius in oblongum extensa est sine fine vorago,
<alcuin. carm. 1.909>	Quae latus horrendum flammis ferventibus urit,
<alcuin. carm. 1.910>	Atque aliud habuit glaciali grandine plenum.
<alcuin. carm. 1.911>	Haec animabus erat hominum hinc inde repleta,
<alcuin. carm. 1.912>	Quae nimis exustae dum flammas ferre nequibant,
<alcuin. carm. 1.913>	Frigoris in medium miserae mox prosiliebant;
<alcuin. carm. 1.914>	Cumque ibi nec poterant requiem reperire, vicissim
<alcuin. carm. 1.915>	Flammivomum flentes iterum ferebantur in ignem.
<alcuin. carm. 1.916>	Haec cernens mecum meditabar, forte quod esset
<alcuin. carm. 1.917>	Poena infernalis, quam saepe audire solebam.
<alcuin. carm. 1.918>	Ductor et ille mihi meditanti talia dixit:
<alcuin. carm. 1.919>	"Non, ut ipse putas, isthic infernus habetur".
<alcuin. carm. 1.920>	Cumque haec aspicerem, pavidum me duxit in ante.
<alcuin. carm. 1.921>	Tunc subito vidi tenebris loca cuncta repleri,
<alcuin. carm. 1.922>	Intrantesque illas densatae noctis imago
<alcuin. carm. 1.923>	Nos circa incubuit, nec quicquam cernere praeter
<alcuin. carm. 1.924>	Ductoris speciem potui vestesque nitentes.
<alcuin. carm. 1.925>	Et sic ingressi sola sub nocte per umbras,
<alcuin. carm. 1.926>	Ecce repente globi flammarum valde tetrarum
<alcuin. carm. 1.927>	Sicuti de puteo surgunt iterumque residunt.
<alcuin. carm. 1.928>	Tunc aberat subito ductor solusque remansi,
<alcuin. carm. 1.929>	In mediis positus trepidus stupidusque tenebris.
<alcuin. carm. 1.930>	Cumque globi flammae peterent alta, atque vicissim,
<alcuin. carm. 1.931>	Motibus alternis repetebant ima barathri,
<alcuin. carm. 1.932>	Omnia flammarum fastigia cerno repleri
<alcuin. carm. 1.933>	Spiritibus hominum miseris, qui more favillae
<alcuin. carm. 1.934>	Cum flammis pariter scandebant atque cadebant,
<alcuin. carm. 1.935>	Sed nimius foetor late loca cuncta replebat.
<alcuin. carm. 1.936>	Longius haec cernens circumstetit undique terror,
<alcuin. carm. 1.937>	Utpote quid facerem, possem quo vertere gressum
<alcuin. carm. 1.938>	Inscius, aut misero qui finis forte maneret.
<alcuin. carm. 1.939>	Audio tum subito sonitum post terga gementum,
<alcuin. carm. 1.940>	Nec non ceu vulgi capto super hoste cachinnum:
<alcuin. carm. 1.941>	Qui prope dum veniunt, hostes agnosco malignos,
<alcuin. carm. 1.942>	Ad poenas animas ululantes quasque trahentes,
<alcuin. carm. 1.943>	Cum quibus in medii descendunt ima barathri.
<alcuin. carm. 1.944>	Flammivomo e puteo quidam deinde maligni
<alcuin. carm. 1.945>	Daemones ascendunt, oculis flammantibus atque
<alcuin. carm. 1.946>	Me circumsteterant, putidum de naribus ignem
<alcuin. carm. 1.947>	Oreque spirantes ignitis, meque minantur
<alcuin. carm. 1.948>	Prendere forcipibus; nec me contingere tantum
<alcuin. carm. 1.949>	Iam poterant, quamvis multum terrere valerent.
<alcuin. carm. 1.950>	Tunc ego conclusus tenebris et ab hoste coactus,
<alcuin. carm. 1.951>	Circumspexi oculis, aliquid si forte veniret
<alcuin. carm. 1.952>	Auxilii, quo iam salvarer ab hoste cruento.
<alcuin. carm. 1.953>	Tunc mihi post tergum fulsit quasi stella per umbras,
<alcuin. carm. 1.954>	Quae magis accrescens properansque fugaverat hostes.
<alcuin. carm. 1.955>	Dux erat ille meus veniens cum luce repente,
<alcuin. carm. 1.956>	Cuius in adventu fugerunt daemones atri.
<alcuin. carm. 1.957>	Hinc convertit iter brumalem solis ad ortum,
<alcuin. carm. 1.958>	Noctique ereptum nitidas me duxit in auras.
<alcuin. carm. 1.959>	Ante ubi nos murus subito comparuit ingens,
<alcuin. carm. 1.960>	Qui sine fine sui sic visus longus et altus,
<alcuin. carm. 1.961>	Nullus ut extenso videretur terminus illi.
<alcuin. carm. 1.962>	Sed prope dum venimus, quo, quali nescio certe
<alcuin. carm. 1.963>	Ordine, nos fuimus stantes in culmine muri.
<alcuin. carm. 1.964>	Ecce ibi campus erat magnus pulcherrimus atque.
<alcuin. carm. 1.965>	Cuius tantus erat fragrantis nidor odoris,
<alcuin. carm. 1.966>	A me foetorem mox ut depelleret omnem;
<alcuin. carm. 1.967>	Et lux tanta sacrum perfuderat undique campum.
<alcuin. carm. 1.968>	Vinceret ut lucem solis simul atque diei.
<alcuin. carm. 1.969>	In his ergo locis laetas habitare videbam
<alcuin. carm. 1.970>	Sanctorum turmas, sedesque tenere beatas.
<alcuin. carm. 1.971>	Haec ego conspiciens mecum meditabar, an essent
<alcuin. carm. 1.972>	Regna superna poli cunctis promissa beatis.
<alcuin. carm. 1.973>	Haec mihi volventi respondit ductor et infit:
<alcuin. carm. 1.974>	"Non, sicut ipse putas, isthic sunt regna polorum".
<alcuin. carm. 1.975>	Fulget in ante novae maior mihi gratia lucis,
<alcuin. carm. 1.976>	Quae nimio superat lucem fulgore priorem,
<alcuin. carm. 1.977>	Nam tunc illa prior vere tenuissima visa est.
<alcuin. carm. 1.978>	Vox quoque cantantum resonat dulcissima ibidem,
<alcuin. carm. 1.979>	Et cum luce fuit miri flagrantia odoris,
<alcuin. carm. 1.980>	Ut mihi propter eam parvissima prima putata est.
<alcuin. carm. 1.981>	Quo nos dum laetus sperarem intrare, repente
<alcuin. carm. 1.982>	Substitit ipse meus ductor gressumque retorquet,
<alcuin. carm. 1.983>	Meque via, per quam nos venimus, inde reduxit,
<alcuin. carm. 1.984>	Intrantesque iterum campi loca pulchra prioris,
<alcuin. carm. 1.985>	Omnia quae vidi, si scirem forte, requirit.
<alcuin. carm. 1.986>	"Nescio" cui dixi, statimque haec addidit ille:
<alcuin. carm. 1.987>	"Vidisti vallem flammis et frigore plenam,
<alcuin. carm. 1.988>	In qua nunc animae poenis purgantur acerbis,
<alcuin. carm. 1.989>	Ac redeunt iterum purgatae ad praemia vitae.
<alcuin. carm. 1.990>	At vero puteus putidum qui eructuat ignem,
<alcuin. carm. 1.991>	Est os inferni, ruerit nam quisquis in illum
<alcuin. carm. 1.992>	Forte semel, nunquam post haec salvabitur inde.
<alcuin. carm. 1.993>	Floriger iste locus, quem possidet alba iuventus,
<alcuin. carm. 1.994>	Est requies in qua spectant caelestia regna,
<alcuin. carm. 1.995>	Qui bona gesserunt, quamvis ex parte minus quam
<alcuin. carm. 1.996>	Postulat alma fides. Nam qui perfectus ubique est.
<alcuin. carm. 1.997>	Ut moritur statim caeli penetrabit in aulam,
<alcuin. carm. 1.998>	Pertinet ad cuius vicinia fulgidus ille
<alcuin. carm. 1.999>	Luce locus nimia, miri quoque plenus odoris,
<alcuin. carm. 1.1000>	De quo cantantum suavissima vox resonabat.
<alcuin. carm. 1.1001>	Tu quia nunc iterum debes assumere corpus,
<alcuin. carm. 1.1002>	Atque homines inter moritura vivere vita,
<alcuin. carm. 1.1003>	Corrige, quaeso, tuos mores et verba vel actus,
<alcuin. carm. 1.1004>	Ut tua in his sancta reputetur mansio turmis".
<alcuin. carm. 1.1005>	Haec ubi dicebat, quomodo sed scire nequivi,
<alcuin. carm. 1.1006>	Indutum proprio statim me corpore vidi".
<alcuin. carm. 1.1007>	Nec gens clarorum genetrix haec nostra virorum,
<alcuin. carm. 1.1008>	Quos genuit soli sibimet tunc ipsa tenebat,
<alcuin. carm. 1.1009>	Intra forte sui concludens viscera regni,
<alcuin. carm. 1.1010>	Sed procul ex illis multos trans aequora misit,
<alcuin. carm. 1.1011>	Gentibus ut reliquis praeferrent semina vitae.
<alcuin. carm. 1.1012>	E quibus ille fuit, dictus cognomine sanctus,
<alcuin. carm. 1.1013>	Egberet antistes, primis aetatis in annis
<alcuin. carm. 1.1014>	Qui liquerat patriam patriae caelestis amore,
<alcuin. carm. 1.1015>	Et peregrina petens Scotis iam maxima vitae
<alcuin. carm. 1.1016>	Tunc exempla dabat doctrinae lampade fulgens,
<alcuin. carm. 1.1017>	Actibus instituens, verbis quoscunque docebat.
<alcuin. carm. 1.1018>	Pauperibus largus, sibimet sed semper egenus,
<alcuin. carm. 1.1019>	Sic bonus egregiae duxit moderamina vitae,
<alcuin. carm. 1.1020>	Usque diem mortis clara pietate coruscans.
<alcuin. carm. 1.1021>	Cui fuerat socius meritis et moribus aptus,
<alcuin. carm. 1.1022>	Et comes exilii Wibert praeclarus in omni
<alcuin. carm. 1.1023>	Religione satis, sed post divisus ab illo
<alcuin. carm. 1.1024>	Theoricam solus vitam districtus agebat.
<alcuin. carm. 1.1025>	Inde suae gentis monachis construxit ovile
<alcuin. carm. 1.1026>	Egregium, vitae meritis et moribus illud
<alcuin. carm. 1.1027>	Exornans ovibus Christi studiosus alendis,
<alcuin. carm. 1.1028>	Ipse per angustam quas recto tramite callem
<alcuin. carm. 1.1029>	Duxit ad aeterni devotus pascua regni.
<alcuin. carm. 1.1030>	Claruit idcirco signis, et more prophetae,
<alcuin. carm. 1.1031>	Multa futura videns mansit praeclarus ubique
<alcuin. carm. 1.1032>	Postea caelestis penetravit gaudia vitae.
<alcuin. carm. 1.1033>	Ast alii ratibus vecti trans aequor eoum,
<alcuin. carm. 1.1034>	Paganum petiere solum, qua verba salutis
<alcuin. carm. 1.1035>	Spargere temptabant in agrestia corda serendo.
<alcuin. carm. 1.1036>	Ut fuit egregius Wilbrordus episcopus ille,
<alcuin. carm. 1.1037>	Plurima qui populi Fresonum millia Christo
<alcuin. carm. 1.1038>	Lucratus monitis fuerat caelestibus, atque
<alcuin. carm. 1.1039>	Pontificale decus multis ornavit in annis,
<alcuin. carm. 1.1040>	Ecclesiasque deo plures construxit ibidem,
<alcuin. carm. 1.1041>	Presbyteros in eis statuens verbique ministros;
<alcuin. carm. 1.1042>	Omnia perficiens felix in pace quievit.
<alcuin. carm. 1.1043>	Illius ecce duo fuerant exempla secuti
<alcuin. carm. 1.1044>	Presbyteri, nimio accensi fervore fidei,
<alcuin. carm. 1.1045>	Nominis unius Herwaldus uterque vocatus.
<alcuin. carm. 1.1046>	Par opus ambobus vitae, sed et exitus unus.
<alcuin. carm. 1.1047>	Albus hic, ille niger, distantia sola capillis;
<alcuin. carm. 1.1048>	At niger in libris fuerat studiosior albo.
<alcuin. carm. 1.1049>	Ergo hi Saxonum paganae compita plebis
<alcuin. carm. 1.1050>	Intrabant, aliquos si Christo adquirere possent;
<alcuin. carm. 1.1051>	Sed dum forte novos mores habitusque fidei
<alcuin. carm. 1.1052>	Agnoscunt miseri, metuunt ne funditus omnis
<alcuin. carm. 1.1053>	Iam caderet citius veterum cultura deorum.
<alcuin. carm. 1.1054>	Hos subito raptos crudeli morte necarunt:
<alcuin. carm. 1.1055>	Album sed trucidant statim mucrone cruento,
<alcuin. carm. 1.1056>	Longa sed exquirunt duro tormenta nigello,
<alcuin. carm. 1.1057>	Atque peremptorum Rheni sub fluminis undas
<alcuin. carm. 1.1058>	Corpora proiciunt, quae sed mox ordine miro
<alcuin. carm. 1.1059>	Contra praevalidos ferebantur fluminis ictus,
<alcuin. carm. 1.1060>	Millia et usque suos socios undana natabant.
<alcuin. carm. 1.1061>	Ast quocunque loco veniebant corpora nocte.
<alcuin. carm. 1.1062>	Maximus hinc lucis radius super astra refulsit,
<alcuin. carm. 1.1063>	Lumen et hoc illi, qui sanctos ante necabant,
<alcuin. carm. 1.1064>	Aspiciunt omni semper fulgescere nocte.
<alcuin. carm. 1.1065>	Alter ab his noctu sociorum visus at uni est.
<alcuin. carm. 1.1066>	"Corpora", cui dixit, "statim reperire potestis
<alcuin. carm. 1.1067>	Nostra, ubi de caelis lucem radiare videtis".
<alcuin. carm. 1.1068>	Visio tunc socios talis nec illa fefellit;
<alcuin. carm. 1.1069>	Corpora namque locis sic sunt inventa sub isdem,
<alcuin. carm. 1.1070>	Martyribusque piis digno conduntur honore.
<alcuin. carm. 1.1071>	At alii atque alii praefata ex gente ministri
<alcuin. carm. 1.1072>	Sermonis fuerant illis in partibus orbis.
<alcuin. carm. 1.1073>	E quibus egregii Suidbert Viraque sacerdos
<alcuin. carm. 1.1074>	Temporibus fulsere suis, qui culmine clari
<alcuin. carm. 1.1075>	Virtutum fuerant, nostro quos carmine cunctos
<alcuin. carm. 1.1076>	Tangere non libuit. Nunc namque revertere Musam
<alcuin. carm. 1.1077>	Urbis ad Euboricae fas est, procul inde recessit,
<alcuin. carm. 1.1078>	Pontifices summos, seriemque relinquere regum.
<alcuin. carm. 1.1079>	Qui post Aldfridum variarunt tempora regni.
<alcuin. carm. 1.1080>	Imperio functum denis simul atque novenis
<alcuin. carm. 1.1081>	Orbibus annorum, qui post sub tempore pacis
<alcuin. carm. 1.1082>	Appositus patribus suprema sorte quievit.
<alcuin. carm. 1.1083>	Interea Bosa felicia regna petente,
<alcuin. carm. 1.1084>	Accipit ecclesiae regimen clarissimus ille
<alcuin. carm. 1.1085>	Vir pietate, fide, meritis et mente Iohannes,
<alcuin. carm. 1.1086>	Pontificalis apex, priscorum formula patrum,
<alcuin. carm. 1.1087>	Flumina doctrinae fundens e pectore puro,
<alcuin. carm. 1.1088>	E quibus intente vivacia prata rigavit;
<alcuin. carm. 1.1089>	Quem virtutis honor signis comitatur apertis,
<alcuin. carm. 1.1090>	Quorum pauca libet nostris memorare camenis.
<alcuin. carm. 1.1091>	Dum pater ipse pius ieiunia sancta gerebat,
<alcuin. carm. 1.1092>	Parvula septa viris repetit comitatus honestis,
<alcuin. carm. 1.1093>	Posset ut aethereos animo decerpere flores,
<alcuin. carm. 1.1094>	Et domino propriae decimas persolvere vitae.
<alcuin. carm. 1.1095>	E queis divitias caelo reperiret opimas.
<alcuin. carm. 1.1096>	Intrans ergo locum districtis usibus aptum,
<alcuin. carm. 1.1097>	Tunc inopes iussit per proxima compita quaeri,
<alcuin. carm. 1.1098>	Per se pauperibus victum ut deferret egenis.
<alcuin. carm. 1.1099>	Tunc aeger iuvenis mutusque adducitur illi,
<alcuin. carm. 1.1100>	Promere qui nullis poterat iam verba loquelis,
<alcuin. carm. 1.1101>	Cui caput horribili fuerat scabrigine tectum,
<alcuin. carm. 1.1102>	Et pro crine cutis maculis vestita remansit.
<alcuin. carm. 1.1103>	Huic pius antistes casulam congessit egeno,
<alcuin. carm. 1.1104>	In qua susciperet stipem miser ille suetam:
<alcuin. carm. 1.1105>	Postque dies septem transacti temporis illum
<alcuin. carm. 1.1106>	Iusserat adduci, mutamque ostendere linguam;
<alcuin. carm. 1.1107>	Cui crucis impressit sanctae signando figuram,
<alcuin. carm. 1.1108>	Atque diu tacitam iussit proferre loquelam.
<alcuin. carm. 1.1109>	Qui dicto citius patris praecepta secutus,
<alcuin. carm. 1.1110>	Ore loquens prompto taciturna silentia rupit,
<alcuin. carm. 1.1111>	Et pleno est penitus mutus sermone locutus.
<alcuin. carm. 1.1112>	Atque die tota pariter cum nocte sequenti
<alcuin. carm. 1.1113>	Non cessavit ovans varias proferre loquelas,
<alcuin. carm. 1.1114>	Atque suae mentis secretas pandere causas:
<alcuin. carm. 1.1115>	Et cum voce cutis pariter iam sana reversa est.
<alcuin. carm. 1.1116>	Reddunturque novi crispato crine capilli,
<alcuin. carm. 1.1117>	Pulcherque est iuvenis factus, promptusque loquela.
<alcuin. carm. 1.1118>	Sicque domum propriam gaudens sanatus adibat.
<alcuin. carm. 1.1119>	Nec meminisse aliud taedet laudabile signum.
<alcuin. carm. 1.1120>	Dum lustrat pastor vigili tutamine mandras,
<alcuin. carm. 1.1121>	Sanctarum venit famularum visere cellam,
<alcuin. carm. 1.1122>	De quarum numero recubat virguncula quaedam,
<alcuin. carm. 1.1123>	Vena cui nuper medio est incisa lacerto,
<alcuin. carm. 1.1124>	Et manus obstipuit nimio crassante tumore:
<alcuin. carm. 1.1125>	Ergo videbatur citius moritura puella.
<alcuin. carm. 1.1126>	Hanc sed restituit domini virtute saluti
<alcuin. carm. 1.1127>	Antistes sanctus, qui tecta, a matre rogatus,
<alcuin. carm. 1.1128>	Virginis intrabat recubamque ex more salutat,
<alcuin. carm. 1.1129>	Atque preces fundens manui benedixerat aegrae.
<alcuin. carm. 1.1130>	Invaluit statim fugiente dolore puella,
<alcuin. carm. 1.1131>	Inque modum mirum toto de corpore tota
<alcuin. carm. 1.1132>	Cum redeunte foras secessit praesule pestis.
<alcuin. carm. 1.1133>	Protinus altithrono magnis erepta periclis,
<alcuin. carm. 1.1134>	Virgo canit laudes multos victura per annos.
<alcuin. carm. 1.1135>	Huic aliud simili successit in ordine signum.
<alcuin. carm. 1.1136>	Ecce comes quidam venerandum iure Iohannem
<alcuin. carm. 1.1137>	Advocat, ecclesiae domino qui tecta dicaret,
<alcuin. carm. 1.1138>	Uxor erat cuius multis infirma diebus,
<alcuin. carm. 1.1139>	Quadraginta iacens noctes depressa dolore,
<alcuin. carm. 1.1140>	Algida, nec valuit sese relevare cubili;
<alcuin. carm. 1.1141>	Lurida cui gelidus pallor praetexerat ora,
<alcuin. carm. 1.1142>	Naribus alternis tenuis vix flabat anhelus.
<alcuin. carm. 1.1143>	Huic pius antistes benedictam miserat undam,
<alcuin. carm. 1.1144>	Qua prius ecclesiam domino sacraverat illam,
<alcuin. carm. 1.1145>	Ut potaret eam atque dolentia membra liniret.
<alcuin. carm. 1.1146>	Quod dum fecisset, sequitur medicina per artus,
<alcuin. carm. 1.1147>	Atque salutifero morbi periere sub haustu,
<alcuin. carm. 1.1148>	Venit et optatae virtus concessa salutis,
<alcuin. carm. 1.1149>	Surgit et e strato statim tunc femina sospes,
<alcuin. carm. 1.1150>	Atque sacerdoti renovatis viribus almo
<alcuin. carm. 1.1151>	Pocula deportat, cunctisque impigra ministrat,
<alcuin. carm. 1.1152>	Reddidit atque deo proprio cum coniuge grates.
<alcuin. carm. 1.1153>	At comes hunc alius diverso tempore scisci
<alcuin. carm. 1.1154>	Fecit ad ecclesiam domini de more dicandam,
<alcuin. carm. 1.1155>	Cuius forte puer mortali peste subactus,
<alcuin. carm. 1.1156>	Mortuus ex omni membrorum parte remansit,
<alcuin. carm. 1.1157>	Spiritus excepto quod pectora fessa movebat,
<alcuin. carm. 1.1158>	Frigida vix tenui geminans suspiria flatu.
<alcuin. carm. 1.1159>	Funeris exsequias cui tunc comes ipse parabat,
<alcuin. carm. 1.1160>	Et loculus iuxta stabat, quo corpus humandum
<alcuin. carm. 1.1161>	Mox fuerat, vitae quoniam spes nulla manebat.
<alcuin. carm. 1.1162>	Pro quo pontificem lacrimans dux ipse rogabat,
<alcuin. carm. 1.1163>	Ut dignaretur puero benedicere praesto,
<alcuin. carm. 1.1164>	Atque preces domino pro huius fundere vita.
<alcuin. carm. 1.1165>	Nec quod plena fides rogitabat, iure negabat
<alcuin. carm. 1.1166>	Vir pius et clemens, statim sed visitat aegrum,
<alcuin. carm. 1.1167>	Et benedixit eum, rediens ex more salutat:
<alcuin. carm. 1.1168>	"Mox revalesce puer", dicens, "viresque resume".
<alcuin. carm. 1.1169>	Post haec cum praesul vel dux prandere sedebant,
<alcuin. carm. 1.1170>	Postulat infirmus sitiens sibi pocula ferri,
<alcuin. carm. 1.1171>	Cui dominus gaudens quod iam potare valeret,
<alcuin. carm. 1.1172>	Mox calicem vini benedictum a praesule misit.
<alcuin. carm. 1.1173>	Ut bibit hunc, statim sanus surrexit et ibat,
<alcuin. carm. 1.1174>	Intravitque domum quo dux et praesul edebant,
<alcuin. carm. 1.1175>	Cumque illis bibere et vesci se velle profatur:
<alcuin. carm. 1.1176>	Potat editque sedens laetus laetantibus illis,
<alcuin. carm. 1.1177>	Post haec et multis vivebat sospes in annis.
<alcuin. carm. 1.1178>	At quoque praesul iter per quamdam cursibus aptam
<alcuin. carm. 1.1179>	Planiciem campi cum clero gessit equester;
<alcuin. carm. 1.1180>	Tunc iuvenes ardent cursu contendere equorum,
<alcuin. carm. 1.1181>	Sed pius antistes vetuit specialiter unum
<alcuin. carm. 1.1182>	Ex sociis, ludo ne se misceret inani.
<alcuin. carm. 1.1183>	Ille tamen contra vetitum petulanter habenas
<alcuin. carm. 1.1184>	Solvit equo fidens, mediumque erumpit in aequor;
<alcuin. carm. 1.1185>	Ergo cavum quoddam dum fervidus ille caballus
<alcuin. carm. 1.1186>	Transilit, et valido iuvenis conamine lapsus
<alcuin. carm. 1.1187>	In lapidem cecidit, qui forte aequalis harenae
<alcuin. carm. 1.1188>	In medio campi latuit sub cespite tectus
<alcuin. carm. 1.1189>	Nec lapis alter erat campo repertus in illo
<alcuin. carm. 1.1190>	Huic caput atque manum casu conlisit acerbo,
<alcuin. carm. 1.1191>	Verticis et solvit iuncturas, atque cerebro
<alcuin. carm. 1.1192>	Quassato, cunctis iacuit iam sensibus expers,
<alcuin. carm. 1.1193>	Et moribundus erat motu sine corporis ullo.
<alcuin. carm. 1.1194>	Septima nempe fuit tunc circiter hora diei,
<alcuin. carm. 1.1195>	Semianimisque domum sociis defertur ab ipsis.
<alcuin. carm. 1.1196>	At vigil in precibus perstabat nocte sacerdos;
<alcuin. carm. 1.1197>	Venit ad infirmum primo sed mane reversus,
<alcuin. carm. 1.1198>	Impositaque manu capiti benedixit eundem,
<alcuin. carm. 1.1199>	Atque illum proprio compellans nomine clamat.
<alcuin. carm. 1.1200>	Ergo gravi veluti de somno surgeret ille,
<alcuin. carm. 1.1201>	Recludens oculos patri respondit amato,
<alcuin. carm. 1.1202>	Convaluitque cito recreatis viribus, atque
<alcuin. carm. 1.1203>	Cras equitavit ovans caro cum praesule pergens.
<alcuin. carm. 1.1204>	Multa alia, ut referunt, hic fecit signa Iohannes,
<alcuin. carm. 1.1205>	Quae modo non libuit brevitatis iure referri.
<alcuin. carm. 1.1206>	Diximus hic tantum, posuit quae Beda magister,
<alcuin. carm. 1.1207>	Indubitante fide texens ab origine prima
<alcuin. carm. 1.1208>	Historico Anglorum gentes et gesta relatu
<alcuin. carm. 1.1209>	Consenuit postquam praefatus episcopus ille,
<alcuin. carm. 1.1210>	Tunc alio vivens sedem concessit honoris,
<alcuin. carm. 1.1211>	Atque monasterium devoto corde petivit,
<alcuin. carm. 1.1212>	Condignamque deo vitam complevit ibidem.
<alcuin. carm. 1.1213>	Iuraque tunc tandem terrae peregrina relinquens
<alcuin. carm. 1.1214>	Est patriae proprius caelesti redditus haeres.
<alcuin. carm. 1.1215>	Presbyter egregius successit iure Iohanni
<alcuin. carm. 1.1216>	Wilfridus, haeres patri dignissimus almo,
<alcuin. carm. 1.1217>	Qui prius Euboricae fuerat vicedomnus et abbas;
<alcuin. carm. 1.1218>	Postea sed magno meritorum culmine fretus,
<alcuin. carm. 1.1219>	Pontificis summi condignus sumsit honorem,
<alcuin. carm. 1.1220>	Ornavitque gradum meritis et moribus almis.
<alcuin. carm. 1.1221>	Plurima nam titulis sanctae ornamenta venustis
<alcuin. carm. 1.1222>	Addidit ecclesiae, rutilo qui vasa decore
<alcuin. carm. 1.1223>	Apta ministeriis argentea iure sacratis
<alcuin. carm. 1.1224>	Fecit, et argenti laminis altare crucesque
<alcuin. carm. 1.1225>	Texerat auratis; nolensque abscondere gazas,
<alcuin. carm. 1.1226>	Prudens praesul eas divino impendit honori.
<alcuin. carm. 1.1227>	Haec pius Euborica faciens antistes in urbe,
<alcuin. carm. 1.1228>	Ecclesias alias donis ornavit opimis,
<alcuin. carm. 1.1229>	Nec minus ille pio curam de corde gerebat,
<alcuin. carm. 1.1230>	Multiplicare greges, domini praecepta secutus,
<alcuin. carm. 1.1231>	Doctrinae monitis exemplis atque coruscis.
<alcuin. carm. 1.1232>	Hos mentis dapibus, illos sed carnis alebat:
<alcuin. carm. 1.1233>	Hos fovet aethereis, illos carnalibus auget,
<alcuin. carm. 1.1234>	Ore manuque simul, donorum largus utrisque,
<alcuin. carm. 1.1235>	Rem pietatis agens duplici moderamine rector;
<alcuin. carm. 1.1236>	Omnibus acceptus, venerandus, honestus, amatus.
<alcuin. carm. 1.1237>	At sua facta bonus postquam compleverat ille
<alcuin. carm. 1.1238>	Pastor in ecclesiis, specialia septa petivit,
<alcuin. carm. 1.1239>	Quo servire deo tota iam mente vacaret;
<alcuin. carm. 1.1240>	Contemplativae seseque per omnia vitae
<alcuin. carm. 1.1241>	Dans, mundi varias curasque reliquit inanes.
<alcuin. carm. 1.1242>	Et quamvis ipso resideret corpore terris,
<alcuin. carm. 1.1243>	Attamen ex omni iam mente manebat Olympo,
<alcuin. carm. 1.1244>	Pervigil exspectans caelestis praemia vitae,
<alcuin. carm. 1.1245>	Tempore quae certo, vita praesente peracta,
<alcuin. carm. 1.1246>	Sumserat angelicis caelo transvectus in ulnis.
<alcuin. carm. 1.1247>	Hic pastoralis posuit dum pondera curae,
<alcuin. carm. 1.1248>	Tradidit Ecgberto venerandae iura cathedrae,
<alcuin. carm. 1.1249>	Quem sibi pontificem fecit succedere summum.
<alcuin. carm. 1.1250>	Hic fuit Ecgbertus regali stirpe creatus,
<alcuin. carm. 1.1251>	Nobilium coram saeclo radice parentum,
<alcuin. carm. 1.1252>	Sed domino coram meritis praeclarior almis.
<alcuin. carm. 1.1253>	Dives opum terrae, miseris quas spargit egenis,
<alcuin. carm. 1.1254>	Ditior ut fieret, caelo dum colligit illas.
<alcuin. carm. 1.1255>	Qui curas inopum devotus semper agebat,
<alcuin. carm. 1.1256>	Pauperibus tribuens devoto pectore gazas,
<alcuin. carm. 1.1257>	Quas terris perdens, sibimet condebat Olympo.
<alcuin. carm. 1.1258>	Hic erat ecclesiae rector clarissimus atque
<alcuin. carm. 1.1259>	Egregius doctor, populo venerabilis omni,
<alcuin. carm. 1.1260>	Moribus electus, iustis affabilis atque
<alcuin. carm. 1.1261>	Efferus in pravos, mitis simul atque severus.
<alcuin. carm. 1.1262>	Sacris divisit vicibus noctesque diesque,
<alcuin. carm. 1.1263>	Impiger assidue spatiosis noctibus orans,
<alcuin. carm. 1.1264>	Missarum celebrans sollemnia sancta diebus,
<alcuin. carm. 1.1265>	Inque dei domibus multa ornamenta paravit.
<alcuin. carm. 1.1266>	Illas argento, gemmis vestivit et auro,
<alcuin. carm. 1.1267>	Serica suspendens peregrinis vela figuris,
<alcuin. carm. 1.1268>	Sacravitque probos altaribus ipse ministros,
<alcuin. carm. 1.1269>	Ordinibus variis celebrent qui festa tonantis,
<alcuin. carm. 1.1270>	Davidisque alios fecit concinnere canna,
<alcuin. carm. 1.1271>	Qui domino resonent modulatis vocibus hymnos.
<alcuin. carm. 1.1272>	Cuius frater idem Tyrio nutritus in ostro,
<alcuin. carm. 1.1273>	Sumserat Aedbertus gentis regalia sceptra.
<alcuin. carm. 1.1274>	Qui dilatavit proprii confinia regni,
<alcuin. carm. 1.1275>	Saepius hostiles subigens terrore phalangas.
<alcuin. carm. 1.1276>	Tempora tunc huius fuerant felicia gentis,
<alcuin. carm. 1.1277>	Quam rex et praesul concordi iure regebant,
<alcuin. carm. 1.1278>	Hic iura ecclesiae, rex ille negotia regni.
<alcuin. carm. 1.1279>	Hic ab apostolico humeris fert pallia missa,
<alcuin. carm. 1.1280>	Ille levat capiti veterum diademata patrum;
<alcuin. carm. 1.1281>	Fortis hic, ille pius; hic strenuus, ille benignus,
<alcuin. carm. 1.1282>	Germanae pacis servantes iura vicissim,
<alcuin. carm. 1.1283>	Ex alio frater felix adiutus uterque.
<alcuin. carm. 1.1284>	Rexit hic ecclesiam triginta et quatuor annis,
<alcuin. carm. 1.1285>	Ille annis tenuit ter septem sceptra parentum;
<alcuin. carm. 1.1286>	Ambo felices meritis in pace sepulti.
<alcuin. carm. 1.1287>	Temporibus primis praefati praesulis huius,
<alcuin. carm. 1.1288>	Presbyter eximius meritis, cognomine Beda,
<alcuin. carm. 1.1289>	Astra petens clausit praesentis lumina vitae.
<alcuin. carm. 1.1290>	Qui mox a puero libris intentus adhaesit,
<alcuin. carm. 1.1291>	Et toto studiis servivit pectore sacris.
<alcuin. carm. 1.1292>	Utpote septennem quem fecit cura parentum
<alcuin. carm. 1.1293>	Arcta monasterii Girvensis claustra subire,
<alcuin. carm. 1.1294>	Cui iam praeclarus Ceolfridus praefuit abbas;
<alcuin. carm. 1.1295>	Qui peregrina petens Christi deductus amore,
<alcuin. carm. 1.1296>	Mortuus est exsul Linguanae in finibus urbis,
<alcuin. carm. 1.1297>	Atque ibi condigno felix tumulatus honore est.
<alcuin. carm. 1.1298>	Cuius corpus erat post tempora multa repertum
<alcuin. carm. 1.1299>	Integrum penitus, patriamque exinde reductum.
<alcuin. carm. 1.1300>	Ergo monasterio Beda nutritus in illo,
<alcuin. carm. 1.1301>	Ornavit teneros praeclaris moribus annos.
<alcuin. carm. 1.1302>	Discere namque sagax iuvenis seu scribere semper
<alcuin. carm. 1.1303>	Fervidus instabat, non segni mente laborans;
<alcuin. carm. 1.1304>	Et sic proficiens, est factus iure magister.
<alcuin. carm. 1.1305>	Plurima quapropter praeclarus opuscula doctor
<alcuin. carm. 1.1306>	Edidit, explanans obscura volumina sanctae
<alcuin. carm. 1.1307>	Scripturae, nec non metrorum condidit artem;
<alcuin. carm. 1.1308>	De quoque temporibus mira ratione volumen,
<alcuin. carm. 1.1309>	Quod tenet astrorum cursus, loca, tempora, leges,
<alcuin. carm. 1.1310>	Scripsit, et historicos claro sermone libellos;
<alcuin. carm. 1.1311>	Plurima versifico cecinit quoque carmina plectro.
<alcuin. carm. 1.1312>	Actu, mente, fide veterum vestigia patrum,
<alcuin. carm. 1.1313>	Semper dum vixit, directo est calle secutus.
<alcuin. carm. 1.1314>	Huius vita quidem qualis fuit ante magistri,
<alcuin. carm. 1.1315>	Claro post obitum signo est patefacta salutis.
<alcuin. carm. 1.1316>	Aeger enim quidam patris dum cingitur almi
<alcuin. carm. 1.1317>	Relliquiis, penitus peste est sanatus ab illa.
<alcuin. carm. 1.1318>	Te quoque Pierio tangentes, Balthere, plectro,
<alcuin. carm. 1.1319>	Et tibi, sancte, locum nostris in versibus istum
<alcuin. carm. 1.1320>	Signantes petimus, placida tu mente teneto,
<alcuin. carm. 1.1321>	Et rege nunc nostram pelagi per caerula cymbam
<alcuin. carm. 1.1322>	Inter monstra maris, scopulosas inter et undas,
<alcuin. carm. 1.1323>	Ut possit portum portans attingere tutum.
<alcuin. carm. 1.1324>	Est locus undoso circumdatus undique ponto,
<alcuin. carm. 1.1325>	Rupibus horrendis praerupto et margine septus,
<alcuin. carm. 1.1326>	In quo bellipotens terreno in corpore miles
<alcuin. carm. 1.1327>	Saepius aerias vincebat Balthere turmas,
<alcuin. carm. 1.1328>	Quae sibi multimodis variabant bella figuris.
<alcuin. carm. 1.1329>	Qui tamen intrepidus hostilia castra relisit,
<alcuin. carm. 1.1330>	Tela malignorum, semper crucis arma beatus
<alcuin. carm. 1.1331>	Belliger opponens, galeam scutumque fidei.
<alcuin. carm. 1.1332>	Vir pius ille quidem quodam dum tempore solus
<alcuin. carm. 1.1333>	Incubuit precibus, meditans caelestia tantum,
<alcuin. carm. 1.1334>	Horribilem subito strepitum simul atque fragorem
<alcuin. carm. 1.1335>	Audivit, veluti vulgi erumpentis in hostes.
<alcuin. carm. 1.1336>	Tunc anima ex superis cuiusdam nubibus eius
<alcuin. carm. 1.1337>	Ante pedes cecidit, nimio tremefacta timore;
<alcuin. carm. 1.1338>	Quam mox turba minax ingenti horrore secuta est
<alcuin. carm. 1.1339>	Cum variis miseram poenis torquere volentum.
<alcuin. carm. 1.1340>	At pater ille pius placidis amplexibus illam
<alcuin. carm. 1.1341>	Arripuit gremio, statimque inquirit ab illa,
<alcuin. carm. 1.1342>	Quae esset, cur fugeret, faceret vel quae mala? Cui tunc
<alcuin. carm. 1.1343>	Respondit: "Levita fui, sed mente maligna
<alcuin. carm. 1.1344>	Feminea amplexus manibus sum pectora tantum,
<alcuin. carm. 1.1345>	Et culpam erubui vivens in carne fateri.
<alcuin. carm. 1.1346>	Nunc idcirco feri duris incursibus hostes
<alcuin. carm. 1.1347>	Per triginta dies meme torquere sequuntur.
<alcuin. carm. 1.1348>	Nec captata fui, sed nec secura remansi".
<alcuin. carm. 1.1349>	Tunc terrebat eum clamans ex hostibus unus:
<alcuin. carm. 1.1350>	"Non hodie effugies, nec si tenearis in ulnis
<alcuin. carm. 1.1351>	Petri, sed meritas patieris, pessime, poenas".
<alcuin. carm. 1.1352>	Sanctus at irascens Petri convicia propter,
<alcuin. carm. 1.1353>	Haec ait: "Ecce minor meritis sum centies illo
<alcuin. carm. 1.1354>	Principe apostolico; sed de pietate tonantis
<alcuin. carm. 1.1355>	Confidens dico tibi, trux et saeve tyranne:
<alcuin. carm. 1.1356>	Non hodie portabis eam sub tartara tecum".
<alcuin. carm. 1.1357>	Tunc pius interventor humo prosternitur, atque
<alcuin. carm. 1.1358>	Cum lacrimis domino pro culpa supplicat illa.
<alcuin. carm. 1.1359>	Nec prius ille preces desistit fundere sacras,
<alcuin. carm. 1.1360>	Quam propriis animam ferri vidisset ocellis
<alcuin. carm. 1.1361>	Altius angelicas caeli super astra per ulnas.
<alcuin. carm. 1.1362>	Par quoque iam veteri signumque aequabile signo
<alcuin. carm. 1.1363>	Hoc de patre pio gessit clementia Christi.
<alcuin. carm. 1.1364>	Nam velut aequoreas Petrus calcaverat undas
<alcuin. carm. 1.1365>	Sic huic evenit; gradiens nam tempore quodam
<alcuin. carm. 1.1366>	Rupis in excelsae praerupto margine, casu
<alcuin. carm. 1.1367>	Contigit ut caderet: sed fluctibus ille marinis
<alcuin. carm. 1.1368>	Suffultus, graditur siccis super aequora plantis,
<alcuin. carm. 1.1369>	Et ceu rura soli premeret, sic ambulat undis
<alcuin. carm. 1.1370>	Iam, nisi quod levius susceperat unda ruentem,
<alcuin. carm. 1.1371>	Quam si dura virum accepissent arva cadentem.
<alcuin. carm. 1.1372>	Dum ruit, unda fluit, casus ne laederet illum:
<alcuin. carm. 1.1373>	Gressibus arva manent, illum ne mergeret aequor.
<alcuin. carm. 1.1374>	Ambulat ergo freto solido, ceu tramite terrae,
<alcuin. carm. 1.1375>	Donec ad undivagam pervenerat ipse carinam,
<alcuin. carm. 1.1376>	Quam mox adscendit securo calle pedester:
<alcuin. carm. 1.1377>	Non in veste liquor, non soccis haeserat humor.
<alcuin. carm. 1.1378>	Quod natura negat, hoc dat tua dextera, Christe,
<alcuin. carm. 1.1379>	Unda tuo iussu pelagi fit pervia iustis,
<alcuin. carm. 1.1380>	Terra sed econtra vindex fit gurges iniquis;
<alcuin. carm. 1.1381>	Suffert ista humiles, dum devorat illa superbos.
<alcuin. carm. 1.1382>	Nunc te sed petimus devoti, Balthere sancte,
<alcuin. carm. 1.1383>	Ut sicut unda tuum portabat ab aequore corpus,
<alcuin. carm. 1.1384>	Te sanum penitus revehens ad litora nota:
<alcuin. carm. 1.1385>	Sic precibus nostras animas evadere fluctus
<alcuin. carm. 1.1386>	Mundanos facias, portumque intrare salutis.
<alcuin. carm. 1.1387>	Claruit his etiam venerabilis Echa diebus,
<alcuin. carm. 1.1388>	Anachoreta sacer, eremi secreta secutus,
<alcuin. carm. 1.1389>	Terrenos fugiens iam corpore castus honores,
<alcuin. carm. 1.1390>	Ut cum rege deo caelestes posset habere.
<alcuin. carm. 1.1391>	Angelicam terris vitam devotus agendo,
<alcuin. carm. 1.1392>	Multa prophetali praedixit mente futura:
<alcuin. carm. 1.1393>	De quo plura vetat narrari Musa recurrens
<alcuin. carm. 1.1394>	Carminis ad finem, propriique ad gesta magistri,
<alcuin. carm. 1.1395>	Qui post Ecgbertum venerandae insignia sedis
<alcuin. carm. 1.1396>	Suscepit sapiens Aelbertus nomine dictus.
<alcuin. carm. 1.1397>	Vir bonus et iustus, largus, pius atque benignus,
<alcuin. carm. 1.1398>	Catholicae fidei fautor, praeceptor, amator;
<alcuin. carm. 1.1399>	Ecclesiae rector, doctor, defensor, alumnus,
<alcuin. carm. 1.1400>	Iustitiae cultor, legis tuba, praeco salutis,
<alcuin. carm. 1.1401>	Spes inopum, orphanisque pater, solator egentum,
<alcuin. carm. 1.1402>	Trux rigidis, blandusque bonis, durusque superbis:
<alcuin. carm. 1.1403>	Fortis in adversis, humilis fuit inque secundis,
<alcuin. carm. 1.1404>	Mente sagax, non ore loquax, sed strenuus actu.
<alcuin. carm. 1.1405>	Cui quantum crevit cumulati culmen honoris,
<alcuin. carm. 1.1406>	Tantum mens humili sese pietate subegit.
<alcuin. carm. 1.1407>	De quo versifico paulo plus pergere gressu,
<alcuin. carm. 1.1408>	Euboricae mecum libeat tibi, quaeso, iuventus,
<alcuin. carm. 1.1409>	Hic quia saepe tuos perfudit nectare sensus,
<alcuin. carm. 1.1410>	Mellifluo dulces eructans pectore succos.
<alcuin. carm. 1.1411>	Quem mox a primis ratio pulcherrima cunis
<alcuin. carm. 1.1412>	Corripuit rerum summamque vehebat in arcem
<alcuin. carm. 1.1413>	Doctrinae, pandens illi secreta sophiae.
<alcuin. carm. 1.1414>	Hic fuit ergo satis claris genitoribus ortus,
<alcuin. carm. 1.1415>	Ex quorum cura studiis mox traditur almis,
<alcuin. carm. 1.1416>	Atque monasterio puerilibus inditur annis,
<alcuin. carm. 1.1417>	Sensibus ut fragilis sacris adolesceret aetas.
<alcuin. carm. 1.1418>	De puero nec cassa fuit spes tanta parentum.
<alcuin. carm. 1.1419>	Iam puer egregius crescebat corpore quantum,
<alcuin. carm. 1.1420>	Ingenio tantum librorum proficiebat.
<alcuin. carm. 1.1421>	Sic meritis crescens annis et mente sagaci,
<alcuin. carm. 1.1422>	Iam levita sacer condigno est ordine factus.
<alcuin. carm. 1.1423>	Hunc bene dum felix adolescens gessit honorem,
<alcuin. carm. 1.1424>	Iura sacerdotii iuvenis suscepit honestus,
<alcuin. carm. 1.1425>	Cresceret ut gradibus, meritis qui creverat almis.
<alcuin. carm. 1.1426>	Tunc pius et prudens doctor simul atque sacerdos,
<alcuin. carm. 1.1427>	Pontificique comes Ecgbert coniunctus adhaesit,
<alcuin. carm. 1.1428>	Cui quoque sanguineo fuerat iam iure propinquus:
<alcuin. carm. 1.1429>	A quo defensor clero decernitur omni,
<alcuin. carm. 1.1430>	Et simul Euborica praefertur in urbe magister.
<alcuin. carm. 1.1431>	Ille ubi diversis sitientia corda fluentis
<alcuin. carm. 1.1432>	Doctrinae et vario studiorum rore rigabat;
<alcuin. carm. 1.1433>	His dans grammaticae rationis gnaviter artes,
<alcuin. carm. 1.1434>	Illis rhetoricae infundens refluamina linguae:
<alcuin. carm. 1.1435>	Illos iuridica curavit cote polire,
<alcuin. carm. 1.1436>	Illos Aonio docuit concinnere cantu,
<alcuin. carm. 1.1437>	Castalida instituens alios resonare cicuta,
<alcuin. carm. 1.1438>	Et iuga Parnassi lyricis percurrere plantis.
<alcuin. carm. 1.1439>	Ast alios fecit praefatus nosse magister
<alcuin. carm. 1.1440>	Harmoniam caeli, solis lunaeque labores,
<alcuin. carm. 1.1441>	Quinque poli zonas, errantia sidera septem.
<alcuin. carm. 1.1442>	Astrorum leges, ortus simul atque recessus,
<alcuin. carm. 1.1443>	Aerios motus pelagi terraeque tremorem,
<alcuin. carm. 1.1444>	Naturas hominum, pecudum, volucrumque ferarum,
<alcuin. carm. 1.1445>	Diversas numeri species variasque figuras,
<alcuin. carm. 1.1446>	Paschalique dedit sollemnia certa recursu,
<alcuin. carm. 1.1447>	Maxime scripturae pandens mysteria sacrae,
<alcuin. carm. 1.1448>	Nam rudis et veteris legis patefecit abyssum.
<alcuin. carm. 1.1449>	Indolis egregiae iuvenes quoscumque videbat,
<alcuin. carm. 1.1450>	Hos sibi coniunxit, docuit, nutrivit, amavit;
<alcuin. carm. 1.1451>	Quapropter plures per sacra volumina doctor
<alcuin. carm. 1.1452>	Discipulos habuit, diversis artibus auctos.
<alcuin. carm. 1.1453>	Non semel externas peregrino tramite terras
<alcuin. carm. 1.1454>	Iam peragravit ovans, sophiae deductus amore:
<alcuin. carm. 1.1455>	Si quid forte novi librorum seu studiorum,
<alcuin. carm. 1.1456>	Quod secum ferret, terris reperiret in illis.
<alcuin. carm. 1.1457>	Hic quoque Romuleam venit devotus ad urbem,
<alcuin. carm. 1.1458>	Dives amore dei, late loca sancta peragrans.
<alcuin. carm. 1.1459>	Inde domum rediens, a regibus atque tribunis
<alcuin. carm. 1.1460>	Doctor honorifice summus susceptus ubique est,
<alcuin. carm. 1.1461>	Utpote quem magni reges retinere volebant,
<alcuin. carm. 1.1462>	Qui sua rura fluens divino rore rigaret.
<alcuin. carm. 1.1463>	Ad sibi sed properans praefinita facta magister,
<alcuin. carm. 1.1464>	Dispensante deo patriae prodesse redibat.
<alcuin. carm. 1.1465>	Nam proprias postquam fuerat delatus in oras,
<alcuin. carm. 1.1466>	Mox pastoralem compulsus sumere curam,
<alcuin. carm. 1.1467>	Efficitur summus populo rogitante sacerdos,
<alcuin. carm. 1.1468>	Officiumque suis meritis decoraverat almis,
<alcuin. carm. 1.1469>	Ordinis atque bonus pastorque repertus ubique est.
<alcuin. carm. 1.1470>	Namque tuebatur divinum cautus ovile,
<alcuin. carm. 1.1471>	Ulla ex parte lupus Christi ne laederet agnos,
<alcuin. carm. 1.1472>	Ille quibus sacri praestabat pabula verbi,
<alcuin. carm. 1.1473>	Ne sitis atque fames ullo vexaret acerbo.
<alcuin. carm. 1.1474>	De gregeque errantes eremi per devia vastae
<alcuin. carm. 1.1475>	Ad domini caulas humeris revehebat amicis;
<alcuin. carm. 1.1476>	Nolentesque sequi placido sermone vocantem,
<alcuin. carm. 1.1477>	Insequitur iuris terroribus atque flagellis.
<alcuin. carm. 1.1478>	Nec regi aut ducibus iustus parcebat iniquis.
<alcuin. carm. 1.1479>	Sed neque decrevit curarum pondera propter,
<alcuin. carm. 1.1480>	Scripturas fervens industria prisca legendi:
<alcuin. carm. 1.1481>	Factus utrumque, sagax doctor pius atque sacerdos;
<alcuin. carm. 1.1482>	Sensibus hos augens, illos et moribus ornans.
<alcuin. carm. 1.1483>	Nec pater adveniens in tantum culmen honoris,
<alcuin. carm. 1.1484>	Vestibus atque cibis veterem mutaverat usum;
<alcuin. carm. 1.1485>	Deliciosa nimis fugiens, nec vilia valde
<alcuin. carm. 1.1486>	Sectatus fuerat, medio moderamine gaudens.
<alcuin. carm. 1.1487>	Nec minus interea vario ornamenta decore
<alcuin. carm. 1.1488>	Addidit ecclesiis, fidei fervore repletus.
<alcuin. carm. 1.1489>	Namque ubi bellipotens sumsit baptismatis undam
<alcuin. carm. 1.1490>	Edvin rex, praesul grandem construxerat aram,
<alcuin. carm. 1.1491>	Texit et argento, gemmis simul undique et auro,
<alcuin. carm. 1.1492>	Atque dicavit eam sancti sub nomine Pauli
<alcuin. carm. 1.1493>	Doctoris mundi, nimium quem doctor amabat.
<alcuin. carm. 1.1494>	Hoc altare farum supra suspenderat altum,
<alcuin. carm. 1.1495>	Qui tenet ordinibus tria grandia vasa novenis;
<alcuin. carm. 1.1496>	Et sublime crucis vexillum erexit ad aram,
<alcuin. carm. 1.1497>	Et totum texit pretiosis valde metallis.
<alcuin. carm. 1.1498>	Omnia magna satis, pulchro molimine structa,
<alcuin. carm. 1.1499>	Argentique meri compensant pondera multa.
<alcuin. carm. 1.1500>	Ast altare aliud fecit, vestivit et illud
<alcuin. carm. 1.1501>	Argento puro, pretiosis atque lapillis:
<alcuin. carm. 1.1502>	Martyribusque crucique simul dedicaverat ipsum.
<alcuin. carm. 1.1503>	Iussit ut obrizo non parvi ponderis auro
<alcuin. carm. 1.1504>	Ampulla maior fieret, qua vina sacerdos
<alcuin. carm. 1.1505>	Funderet in calicem, sollemnia sacra celebrans.
<alcuin. carm. 1.1506>	Ast nova basilicae mirae structura diebus
<alcuin. carm. 1.1507>	Praesulis huius erat iam coepta, peracta, sacrata.
<alcuin. carm. 1.1508>	Haec nimis alta domus solidis suffulta columnis,
<alcuin. carm. 1.1509>	Suppositae quae stant curvatis arcubus, intus
<alcuin. carm. 1.1510>	Emicat egregiis laquearibus atque fenestris,
<alcuin. carm. 1.1511>	Pulchraque porticibus fulget circumdata multis,
<alcuin. carm. 1.1512>	Plurima diversis retinens solaria tectis,
<alcuin. carm. 1.1513>	Quae triginta tenet variis ornatibus aras.
<alcuin. carm. 1.1514>	Hoc duo discipuli templum doctore iubente
<alcuin. carm. 1.1515>	Aedificaverunt Eanbaldus et Alcuinus, ambo
<alcuin. carm. 1.1516>	Concordes operi devota mente studentes.
<alcuin. carm. 1.1517>	Hoc tamen ipse pater socio cum praesule templum,
<alcuin. carm. 1.1518>	Ante die decima quam clauderet ultima vitae
<alcuin. carm. 1.1519>	Lumina praesentis, sophiae sacraverat almae.
<alcuin. carm. 1.1520>	Ergo ministrator clarissimus ordine sacro,
<alcuin. carm. 1.1521>	Praesul perfectus meritis plenusque dierum,
<alcuin. carm. 1.1522>	Tradidit Eanbaldo dilecto laetus alumno
<alcuin. carm. 1.1523>	Pontificale decus, sibimet secreta petivit
<alcuin. carm. 1.1524>	Septa, deo soli quo iam servire vacaret.
<alcuin. carm. 1.1525>	Tradidit ast alio caras super omnia gazas
<alcuin. carm. 1.1526>	Librorum nato, patri qui semper adhaesit,
<alcuin. carm. 1.1527>	Doctrinae sitiens haurire fluenta suetus:
<alcuin. carm. 1.1528>	Cuius si curas proprium cognoscere nomen,
<alcuin. carm. 1.1529>	Fronte sua statim praesentia carmina prodent.
<alcuin. carm. 1.1530>	His divisit opes diversis sortibus; illi
<alcuin. carm. 1.1531>	Ecclesiae regimen, thesauros, rura, talenta:
<alcuin. carm. 1.1532>	Huic sophiae specimen, studium sedemque, librosque,
<alcuin. carm. 1.1533>	Undique quos clarus collegerat ante magister,
<alcuin. carm. 1.1534>	Egregias condens uno sub culmine gazas.
<alcuin. carm. 1.1535>	Illic invenies veterum vestigia patrum,
<alcuin. carm. 1.1536>	Quidquid habet pro se Latio Romanus in orbe,
<alcuin. carm. 1.1537>	Graecia vel quidquid transmisit clara Latinis,
<alcuin. carm. 1.1538>	Hebraicus vel quod populus bibit imbre superno,
<alcuin. carm. 1.1539>	Africa lucifluo vel quidquid lumine sparsit.
<alcuin. carm. 1.1540>	Quod pater Hieronymus, quod sensit Hilarius atque
<alcuin. carm. 1.1541>	Ambrosius praesul, simul Augustinus, et ipse
<alcuin. carm. 1.1542>	Sanctus Athanasius, quod Orosius edit avitus:
<alcuin. carm. 1.1543>	Quidquid Gregorius summus docet et Leo papa;
<alcuin. carm. 1.1544>	Basilius quidquid, Fulgentius atque coruscant.
<alcuin. carm. 1.1545>	Cassiodorus item, Chrysostomus atque Iohannes.
<alcuin. carm. 1.1546>	Quidquid et Althelmus docuit, quid Beda magister,
<alcuin. carm. 1.1547>	Quae Victorinus scripsere Boetius atque,
<alcuin. carm. 1.1548>	Historici veteres, Pompeius, Plinius, ipse
<alcuin. carm. 1.1549>	Acer Aristoteles, rhetor quoque Tullius ingens.
<alcuin. carm. 1.1550>	Quid quoque Sedulius, vel quid canit ipse Iuvencus,
<alcuin. carm. 1.1551>	Alcimus et Clemens, Prosper, Paulinus, Arator,
<alcuin. carm. 1.1552>	Quid Fortunatus, vel quid Lactantius edunt.
<alcuin. carm. 1.1553>	Quae Maro Virgilius, Statius, Lucanus et auctor,
<alcuin. carm. 1.1554>	Artis grammaticae vel quid scripsere magistri;
<alcuin. carm. 1.1555>	Quid Probus atque Phocas, Donatus Priscianusve,
<alcuin. carm. 1.1556>	Servius, Euticius, Pompeius, Comminianus.
<alcuin. carm. 1.1557>	Invenies alios perplures, lector, ibidem
<alcuin. carm. 1.1558>	Egregios studiis, arte et sermone magistros,
<alcuin. carm. 1.1559>	Plurima qui claro scripsere volumina sensu;
<alcuin. carm. 1.1560>	Nomina sed quorum praesenti in carmine scribi
<alcuin. carm. 1.1561>	Longius est visum, quam plectri postulet usus.
<alcuin. carm. 1.1562>	His ita dispositis complens sua tempora summus
<alcuin. carm. 1.1563>	Antistes, totus meritis maturus et annis,
<alcuin. carm. 1.1564>	Post annos binos, menses simul atque quot annos,
<alcuin. carm. 1.1565>	Ex quo septa sacer praesul secreta petivit,
<alcuin. carm. 1.1566>	Discipulis coram pastor, patriarcha, magister,
<alcuin. carm. 1.1567>	Transit ad aetheream laetus feliciter aulam.
<alcuin. carm. 1.1568>	Hanc tamen, hanc citius lugubris, mea fistula, partem,
<alcuin. carm. 1.1569>	Desere, ne pereas lacrimarum gurgite mersa;
<alcuin. carm. 1.1570>	Dum properas portum velis hucusque secundis,
<alcuin. carm. 1.1571>	Quid memorare studes nobis maestissima fata?
<alcuin. carm. 1.1572>	Cum subito ante oculos cunctis mors invida nostros
<alcuin. carm. 1.1573>	Lumina supremo clausit veneranda sopore
<alcuin. carm. 1.1574>	Pontificis summi, nostri patris atque magistri.
<alcuin. carm. 1.1575>	O nobis, o nigra dies! o clara sed illi!
<alcuin. carm. 1.1576>	Nos sine patre dies orphanos ille reliquit,
<alcuin. carm. 1.1577>	Fletibus, exilio duroque labore gravatos.
<alcuin. carm. 1.1578>	Reddidit ast illum patriae patrique superno,
<alcuin. carm. 1.1579>	Fletibus, exilio duroque labore solutum,
<alcuin. carm. 1.1580>	Iam cui Christus amor, potus, cibus, omnia Christus,
<alcuin. carm. 1.1581>	Vita, fides, sensus, spes, lux, via, gloria, virtus.
<alcuin. carm. 1.1582>	Qui decimo et quarto summi dormivit in anno
<alcuin. carm. 1.1583>	Ordinis accepti, octavo sub sole Novembris,
<alcuin. carm. 1.1584>	Dum gravis illa dies sexta fulgebat in hora.
<alcuin. carm. 1.1585>	Eius ad exsequias magnum concurrerat agmen,
<alcuin. carm. 1.1586>	Cum clero praesul, populus, iuvenesque senesque,
<alcuin. carm. 1.1587>	Patris honorifice curantes condere corpus.
<alcuin. carm. 1.1588>	O pater, o pastor, vitae spes maxima nostrae:
<alcuin. carm. 1.1589>	Te sine nos ferimur turbata per aequora mundi,
<alcuin. carm. 1.1590>	Te duce deserti variis involvimur undis,
<alcuin. carm. 1.1591>	Incerti qualem mereamur tangere portum.
<alcuin. carm. 1.1592>	Dum sol noxque sibi cedunt, dum quatuor annus
<alcuin. carm. 1.1593>	Dividitur vicibus, crescunt dum germina terris;
<alcuin. carm. 1.1594>	Sidera dum lucent, trudit dum nubila ventus,
<alcuin. carm. 1.1595>	Semper honos nomenque tuum, laudesque manebunt.
<alcuin. carm. 1.1596>	Hic ego dum volui certo te fine, Thalia,
<alcuin. carm. 1.1597>	Claudere, res nostris occurrit gesta diebus:
<alcuin. carm. 1.1598>	Fessa licet paucos quapropter adhuc cane versus,
<alcuin. carm. 1.1599>	Atque mei pueri causam succinge parumper,
<alcuin. carm. 1.1600>	Cui quoque praesentem testem me contigit esse.
<alcuin. carm. 1.1601>	Ergo fuit quidam iuvenis nutritus in urbe
<alcuin. carm. 1.1602>	Euborica, simplex allimo, sed fervidus actu,
<alcuin. carm. 1.1603>	Quique meae rexit puerilis tempora vitae
<alcuin. carm. 1.1604>	Consilio, solus quadam qui nocte suetis
<alcuin. carm. 1.1605>	Insistit precibus Christi genitricis in aula.
<alcuin. carm. 1.1606>	Tunc lux alma domum subito repleverat illam,
<alcuin. carm. 1.1607>	Et cum luce simul venit vir vestibus albis,
<alcuin. carm. 1.1608>	Fulgidus adspectu, statu sublimis honesto,
<alcuin. carm. 1.1609>	Et blandis iuvenem nimio terrore cadentem
<alcuin. carm. 1.1610>	Elevat alloquiis, librumque ostendit apertum.
<alcuin. carm. 1.1611>	Perlegit hunc iuvenis, dixit cui codice clauso
<alcuin. carm. 1.1612>	Candidus ille: "Sciens iterum maiora videbis".
<alcuin. carm. 1.1613>	His dictis subito nitidus disparuit hospes.
<alcuin. carm. 1.1614>	Hinc quoque post aliquos non longo tempore menses
<alcuin. carm. 1.1615>	Percutitur iuvenis currenti peste per artus,
<alcuin. carm. 1.1616>	Aegrotusque diu dubia sub morte iacebat,
<alcuin. carm. 1.1617>	Angustis retrahens perituram naribus auram;
<alcuin. carm. 1.1618>	Inque meis recubans manibus, tunc spiritus eius
<alcuin. carm. 1.1619>	Est raptus subito, corpusque remansit inane.
<alcuin. carm. 1.1620>	Post spatium rediens iterum sed membra movebat,
<alcuin. carm. 1.1621>	Et mihi narrabat, quidam quod duxerit illum
<alcuin. carm. 1.1622>	Ad loca pulchra nimis, multos ubi vidit ovantes,
<alcuin. carm. 1.1623>	Ignotos notosque simul, sed maxime sanctae
<alcuin. carm. 1.1624>	Illius ecclesiae laetos agnovit alumnos.
<alcuin. carm. 1.1625>	Qui mox suscipiunt placidis amplexibus illum,
<alcuin. carm. 1.1626>	Et secum penitus semper retinere volebant,
<alcuin. carm. 1.1627>	Sed cito ductor eum converso calle reduxit
<alcuin. carm. 1.1628>	Ad proprium corpus, dicens quod "solis ad ortum
<alcuin. carm. 1.1629>	Iam melius habiturus eris; de fratribus alter
<alcuin. carm. 1.1630>	Sed hodie moriturus erit, cuiusque paratam
<alcuin. carm. 1.1631>	Vidisti sedem". Iuvenem nec sermo fefellit.
<alcuin. carm. 1.1632>	Nam cito convaluit, dum sol rutilabat ad ortum;
<alcuin. carm. 1.1633>	Ante diem medium fuerat sed mortuus alter.
<alcuin. carm. 1.1634>	Ille tamen iuvenis parvum post tempus eodem
<alcuin. carm. 1.1635>	Anno percutitur populantis peste doloris,
<alcuin. carm. 1.1636>	Atque mihi statim morbo praedixit in illo:
<alcuin. carm. 1.1637>	"Hac lue iam moriar, cito carnis claustra relinquam".
<alcuin. carm. 1.1638>	Nec secus evenit, quoniam vis magna doloris
<alcuin. carm. 1.1639>	Crevit, et extremam iuvenem deduxit in horam.
<alcuin. carm. 1.1640>	Qui tenui moriens animam traducere flatu
<alcuin. carm. 1.1641>	Dum coepit, fuerat vigilans e fratribus unus,
<alcuin. carm. 1.1642>	Vir probus et verax, vidit qui culmine ab alto
<alcuin. carm. 1.1643>	Descendisse virum facie seu veste coruscum,
<alcuin. carm. 1.1644>	Et posuisse suum mox os morientis ad ora,
<alcuin. carm. 1.1645>	Blandius amplexus manibus quoque membra cubantis;
<alcuin. carm. 1.1646>	Regressusque animam solvens de carcere carnis
<alcuin. carm. 1.1647>	Evexit volitans secum super astra polorum.
<alcuin. carm. 1.1648>	Haec ego nauta rudis teneris congesta carinis,
<alcuin. carm. 1.1649>	Per pelagi fluctus et per vada caeca gubernans,
<alcuin. carm. 1.1650>	Euboricae ad portum commercia iure reduxi;
<alcuin. carm. 1.1651>	Utpote quae proprium sibi me nutrivit alumnum,
<alcuin. carm. 1.1652>	Imbuit et primis utcumque verenter ab annis.
<alcuin. carm. 1.1653>	Haec idcirco cui propriis de patribus atque
<alcuin. carm. 1.1654>	Regibus et sanctis ruralia carmina scripsi.
<alcuin. carm. 1.1655>	Hos pariter sanctos, tetigi quos versibus istis,
<alcuin. carm. 1.1656>	Deprecor ut nostram mundi de gurgite cymbam
<alcuin. carm. 1.1657>	Ad portum vitae meritis precibusque gubernent.

<alcuin. carm. 2.1>	Pontificalis apex, meritis archique sacerdos
<alcuin. carm. 2.2>	Aelberhtus sacris iam miserante deo,
<alcuin. carm. 2.3>	Euborica doctor celebri preclarus in urbe,
<alcuin. carm. 2.4>	Qui semper sophiae magnus amator erat;
<alcuin. carm. 2.5>	Imbuit hic teneros liberalibus artibus annos
<alcuin. carm. 2.6>	Sollicita primo mente docendo meos;
<alcuin. carm. 2.7>	Quem quocumque quidem, Christo ducente, cucurrit,
<alcuin. carm. 2.8>	Prumptus mente pede iamque secutus eram,
<alcuin. carm. 2.9>	Dum Romam cunctis venerandam gentibus urbem,
<alcuin. carm. 2.10>	Vel iam Francorum florida regna petit,
<alcuin. carm. 2.11>	Illius obsequio cupiens adsistere semper,
<alcuin. carm. 2.12>	Ut sophiam biberem pronus ab ore patris;
<alcuin. carm. 2.13>	Qui postquam sacris meritis maturus et annis,
<alcuin. carm. 2.14>	De hac translatus luce superna petit.

<alcuin. carm. 3.1>	Ecce tuis parui votis, venerande sacerdos,
<alcuin. carm. 3.2>	Cor quia de vero fervet amore mihi,
<alcuin. carm. 3.3>	Pontificis magni Wilbrordi et praesulis almi
<alcuin. carm. 3.4>	Percurrens titulis inclyta gesta citis.
<alcuin. carm. 3.5>	Sit licet inferior, strepitans cum murmure rauco,
<alcuin. carm. 3.6>	Illius egregiis sermo meus meritis:
<alcuin. carm. 3.7>	Protulit ad templum Christi, Wilbrorde sacerdos,
<alcuin. carm. 3.8>	Nostra fides vestrum parva minuta tamen,
<alcuin. carm. 3.9>	Quae, rogo, suscipias clementer mente benigna,
<alcuin. carm. 3.10>	Criminibusque meis posce, precor, veniam.
<alcuin. carm. 3.11>	Non sunt digna tuis meritis mea munera, praesul,
<alcuin. carm. 3.12>	Qui regnas summi dives in arce poli:
<alcuin. carm. 3.13>	Ni pius in templo deus aera minuta ferentem
<alcuin. carm. 3.14>	Laudasset viduam, quae sua tota dedit.
<alcuin. carm. 3.15>	Aera minuta duo diversi ponderis ista,
<alcuin. carm. 3.16>	Sancte pater, supplex in tua templa fero.
<alcuin. carm. 3.17>	Sed prius aes retinet planis nummisma figuris,
<alcuin. carm. 3.18>	Posterius sed iam Pierium rutilat.
<alcuin. carm. 3.19>	Sunt qui in lege sacra pilos pellesque caprarum
<alcuin. carm. 3.20>	Ad pia tecta dei ferre iubentur onus.
<alcuin. carm. 3.21>	Non tamen hos sperni iussit lex sancta tonantis,
<alcuin. carm. 3.22>	Sed grate accipere, mens pia quae tulerit.
<alcuin. carm. 3.23>	Sic non magniloquas quaeris, pater optime, gazas,
<alcuin. carm. 3.24>	Sed vero calidum pectus amore meum.

<alcuin. carm. 3.1.1>	Venerat occiduis quidam de finibus orbis
<alcuin. carm. 3.1.2>	Vir virtute potens, divino plenus amore,
<alcuin. carm. 3.1.3>	Ore sagax et mente vigil, et fervidus actu,
<alcuin. carm. 3.1.4>	Ad te temporibus Pippini, Francia felix;
<alcuin. carm. 3.1.5>	Quem tibi iam genuit fecunda Britannia mater,
<alcuin. carm. 3.1.6>	Doctaque nutrivit studiis sed Hibernia sacris,
<alcuin. carm. 3.1.7>	Nomine Wilbrordus, meritis vivacibus almus:
<alcuin. carm. 3.1.8>	Qui peregrina petens domini deductus amore,
<alcuin. carm. 3.1.9>	Semina perpetuae cupiens caelestia vitae
<alcuin. carm. 3.1.10>	Spargere, qua rarus fuerat prius accola verbi.
<alcuin. carm. 3.1.11>	Quem Pippinus ovans Francorum rector honestus
<alcuin. carm. 3.1.12>	Suscipit, atque illum sitientia rura rigare
<alcuin. carm. 3.1.13>	Per loca mandavit iam singula rore superno,
<alcuin. carm. 3.1.14>	Auxiliisque dei famulum firmavit honestis.

<alcuin. carm. 3.2.1>	Ille deo plenus, lumen de lumine Christo,
<alcuin. carm. 3.2.2>	Iam quascumque piis peragravit gressibus urbes,
<alcuin. carm. 3.2.3>	Vel castella, casas, vel conpita, semper ubique
<alcuin. carm. 3.2.4>	Sparsit euangelicae radios per pectora lucis.
<alcuin. carm. 3.2.5>	Multorum donec fidei pia flamma reluxit,
<alcuin. carm. 3.2.6>	Et nox caeca procul illo discessit ab orbe,
<alcuin. carm. 3.2.7>	Cotidieque ruunt idolorum fana profana,
<alcuin. carm. 3.2.8>	Et populi Christus resonabat in ore fidelis.

<alcuin. carm. 3.3.1>	Crescere Pippinus dum viderat inclytus auctor
<alcuin. carm. 3.3.2>	Ecclesiam Christi, fidei et venerabile donum,
<alcuin. carm. 3.3.3>	Congaudens nimium tali doctore salutis,
<alcuin. carm. 3.3.4>	Ac melius ratus, cicius se mittere Romam
<alcuin. carm. 3.3.5>	Praecipuum fidei praeconem, quatenus illum
<alcuin. carm. 3.3.6>	Pastor apostolicus firmaret in ordine primo,
<alcuin. carm. 3.3.7>	Esset ut ecclesiae praesul summusque sacerdos.

alcuin. carm. 3.4.1 >	Pontificalis apex, Petri dignissimus heres,
<alcuin. carm. 3.4.2>	Sanctus apostolicam tenuit tunc Sergius aulam,
<alcuin. carm. 3.4.3>	Vir bonus et prudens, nulli pietate secundus,
<alcuin. carm. 3.4.4>	Ante diem quartam facta est cui visio nocte,
<alcuin. carm. 3.4.5>	Quam vir venisset Romam praeclarus ad illum.
<alcuin. carm. 3.4.6>	Angelus e caelo veniens praedixerat illi:
<alcuin. carm. 3.4.7>	"Ecce deo carus properat hanc hospes ad urbem,
<alcuin. carm. 3.4.8>	A duce Francorum missus sub munere largo.
<alcuin. carm. 3.4.9>	Hunc tu mente pia saltim tractare memento,
<alcuin. carm. 3.4.10>	Et mox pontificem summo sacrabis honore,
<alcuin. carm. 3.4.11>	A te quae cupiet, capiat quoque dona sacerdos.
<alcuin. carm. 3.4.12>	Iste deo sociat populorum milia multa".
<alcuin. carm. 3.4.13>	Angelus his dictis caeli remeavit ad aulam.

<alcuin. carm. 3.5.1>	Annuit angelicis monitis mox papa beatus,
<alcuin. carm. 3.5.2>	Atque dei famulum tractavit mente benigna:
<alcuin. carm. 3.5.3>	Ut fuerat iussus, conpleverat omnia prumptus,
<alcuin. carm. 3.5.4>	Pontificemque illum magno sacravit honore,
<alcuin. carm. 3.5.5>	Nomine Clementem patrio iussitque vocari,
<alcuin. carm. 3.5.6>	Et quaecumque petit sanctus sibi, tradidit illi,
<alcuin. carm. 3.5.7>	Plurima sanctorum praestans ei dona piorum.

<alcuin. carm. 3.6.1>	His actis domini famulus remeavit ad orbem
<alcuin. carm. 3.6.2>	Francorum, veniens firmatus munere summo,
<alcuin. carm. 3.6.3>	Et totus gaudens populus tunc accipit illum,
<alcuin. carm. 3.6.4>	Flumina mellifluae cupiens haurire salutis:
<alcuin. carm. 3.6.5>	Quae pater egregius cunctis inpenderat ultro,
<alcuin. carm. 3.6.6>	Rore rigans supero cunctorum pectora Christi,
<alcuin. carm. 3.6.7>	Et quocumque pius veniebat forte sacerdos,
<alcuin. carm. 3.6.8>	Auxiliante deo fructus carpebat amoenos,
<alcuin. carm. 3.6.9>	Catholicae fidei donec impleverat urbes
<alcuin. carm. 3.6.10>	Agnitione dei, villas, atque oppida, rura.

<alcuin. carm. 3.7.1>	Nec his contentus Francorum finibus, ultra
<alcuin. carm. 3.7.2>	Spargere sed temptans divini semina verbi,
<alcuin. carm. 3.7.3>	Gentibus antiquo captis errore Fresonum,
<alcuin. carm. 3.7.4>	Vel Danais, multum populo per saecla feroci,
<alcuin. carm. 3.7.5>	Quos tunc haud potuit, reges quia forte scelestos
<alcuin. carm. 3.7.6>	Illi habuere quidem, ad fidei convertere donum.

<alcuin. carm. 3.8.1>	Sed deus omnipotens animas donaverat illi
<alcuin. carm. 3.8.2>	Gentibus ex ipsis aliquas, et mira peregit
<alcuin. carm. 3.8.3>	Perque suum servum quaedam: qui in pace reversus,
<alcuin. carm. 3.8.4>	Ad populum domini spectans regionibus istis,
<alcuin. carm. 3.8.5>	Ianua perpetuae Christo pandente salutis
<alcuin. carm. 3.8.6>	Dum esset aperta piis monitis, sed semper ubique
<alcuin. carm. 3.8.7>	Firmabat cunctos; Pippinus tempora vitae
<alcuin. carm. 3.8.8>	Praesentis conplens, Carolo sua regna relinquit.

<alcuin. carm. 3.9.1>	Qui mox nobiliter regales rexit habenas,
<alcuin. carm. 3.9.2>	Amplificans fines, gentes superando triumphis
<alcuin. carm. 3.9.3>	Externas, etiam bello vicitque Fresones,
<alcuin. carm. 3.9.4>	Et ferrata super illos carpenta subegit,
<alcuin. carm. 3.9.5>	De manibus tulerat horum quoque frena tributi.

<alcuin. carm. 3.10.1>	Tunc vir euangelicus remeans Wilbrordus et illis
<alcuin. carm. 3.10.2>	Verba ferens vitae, sacro et baptismate tincxit,
<alcuin. carm. 3.10.3>	Quos fidei donis primo sacer inbuit almis,
<alcuin. carm. 3.10.4>	Et lux orta fuit residenti mortis in umbra
<alcuin. carm. 3.10.5>	Iamque diu populo; verus sol Christus ubique,
<alcuin. carm. 3.10.6>	Eluxit, subito tenebris cedentibus atris.

<alcuin. carm. 3.11.1>	Tunc data pontifici est Traiecto sedis in urbe,
<alcuin. carm. 3.11.2>	Et gens tota simul Fresonum subditur illi,
<alcuin. carm. 3.11.3>	Disceret ut magno fidei documenta magistro.
<alcuin. carm. 3.11.4>	Mox constructa deo viguerunt templa perenni,
<alcuin. carm. 3.11.5>	Per loca sunt positi et doctores multa fideles,
<alcuin. carm. 3.11.6>	Qui regerent populum, vitae qui verba docerent,
<alcuin. carm. 3.11.7>	Qui baptisma darent, caeli qui pane cibarent,
<alcuin. carm. 3.11.8>	Ne plebs esuriens a se ieiuna rediret,
<alcuin. carm. 3.11.9>	Sed cunctis Christus potus, cibus esset habundans.

<alcuin. carm. 3.12.1>	Hoc opus, hoc fuerat praeclaro praesule semper,
<alcuin. carm. 3.12.2>	Plurima quod ferret animarum lucra tonanti,
<alcuin. carm. 3.12.3>	Et domino ad servos remeanti occurreret ultro,
<alcuin. carm. 3.12.4>	Multiplicata ferens manibus utrisque talenta.
<alcuin. carm. 3.12.5>	Circuit idcirco vigili tutamine mandras,
<alcuin. carm. 3.12.6>	Nominibus meritis ut Christi augeret ovile,
<alcuin. carm. 3.12.7>	Et quocumque pius perrexit praeco salutis,
<alcuin. carm. 3.12.8>	Gratia celsithroni semper praevenit euntem,
<alcuin. carm. 3.12.9>	Effectum tribuens factis verbisque docentis.

<alcuin. carm. 3.13.1>	Plurima perque suum fecit miracula servum,
<alcuin. carm. 3.13.2>	Quae nunc non libuit versu percurrere cuncta,
<alcuin. carm. 3.13.3>	Sed strictim quaedam properanti tangere plectro,
<alcuin. carm. 3.13.4>	Et gestis titulos paucis praefigere musis,
<alcuin. carm. 3.13.5>	Ad prosamque meum lectorem mittere primam;
<alcuin. carm. 3.13.6>	Illic inveniet iam plenius omnia gesta
<alcuin. carm. 3.13.7>	Pontificis magni, studium, documenta magistri,
<alcuin. carm. 3.13.8>	Progeniem, vitam, mores, mentemque benignam,
<alcuin. carm. 3.13.9 >	Devotumque deo semper cor omnibus horis,
<alcuin. carm. 3.13.10>	Legibus in sacris meditans noctesque diesque.

<alcuin. carm. 3.14.1>	Ecce deo carus praesul iam tempore quodam
<alcuin. carm. 3.14.2>	Temptabat per se quoddam confringere fanum.
<alcuin. carm. 3.14.3>	Hoc cernens idoli custos, succensus in ira,
<alcuin. carm. 3.14.4>	Pontificisque caput gladio percussit acuto,
<alcuin. carm. 3.14.5>	Sed nihil ex ictu sensit vir vulneris almus.
<alcuin. carm. 3.14.6>	Quem voluere sui comites occidere statim:
<alcuin. carm. 3.14.7>	Hunc tamen eripuit mitis de morte sacerdos.
<alcuin. carm. 3.14.8>	Qui luit arreptus miseras mox denique poenas,
<alcuin. carm. 3.14.9>	Postque dies ternas vitam finivit amaram.
<alcuin. carm. 3.14.10>	Sicque suos sanctos Christus ulciscitur ultro.

<alcuin. carm. 3.15.1>	Egit iter quondam venerandus forte viator,
<alcuin. carm. 3.15.2>	Qua se per segetes propior iam semita duxit
<alcuin. carm. 3.15.3>	Cum sociis etiam, tenuit quas dives avarus:
<alcuin. carm. 3.15.4>	Cui segetum custos callem prohibere volebat,
<alcuin. carm. 3.15.5>	Plurima conclamans sancto convicia verbis,
<alcuin. carm. 3.15.6>	Nec non augebat factis obprobria diris.
<alcuin. carm. 3.15.7>	Qui divertit iter, qua se via publica monstrat:
<alcuin. carm. 3.15.8>	Mox perit infelix delusor luce secunda,
<alcuin. carm. 3.15.9>	Iam quia non timuit servo maledicere Christi.

<alcuin. carm. 3.16.1>	Dum divina pius caelestis semina vitae
<alcuin. carm. 3.16.2>	Spargere per multas properaverat accola terras,
<alcuin. carm. 3.16.3>	Pervenit qua nil steriles nisi gignit harenas
<alcuin. carm. 3.16.4>	Infecunda soli species prope litora ponti,
<alcuin. carm. 3.16.5>	Qua nec dulcis aquae inventa est sitientibus unda.
<alcuin. carm. 3.16.6>	Vir cupiens sanctus sociis succurrere fessis,
<alcuin. carm. 3.16.7>	Iusserat ut facerent intra tentoria fossam.
<alcuin. carm. 3.16.8>	Quo facto praesul solum se clauserat intus,
<alcuin. carm. 3.16.9>	Et genibus fixis lacrimas fundebat amaras
<alcuin. carm. 3.16.10>	Ante deum, dulcem quae mox meruere sed undam.
<alcuin. carm. 3.16.11>	Produxit subito fontem prius arida tellus,
<alcuin. carm. 3.16.12>	De quo potabant socii secumque ferebant,
<alcuin. carm. 3.16.13>	Indiguit quantum steriles via cepta per agros.

<alcuin. carm. 3.17.1>	Occurrere dei famulo ter forte quaterni
<alcuin. carm. 3.17.2>	Iam miseri pannis vestiti et panis egeni;
<alcuin. carm. 3.17.3>	Quos pius ut vidit motus pietate sacerdos:
<alcuin. carm. 3.17.4>	"Ferte meam", dixit, "flasconem, ferte ministri,
<alcuin. carm. 3.17.5>	Et miscete viris illam: benedictio Christi
<alcuin. carm. 3.17.6>	Sufficere in totos faciat largissima, credo".
<alcuin. carm. 3.17.7>	Turba bibebat ovans quantum sibi quisque volebat,
<alcuin. carm. 3.17.8>	Flasco tamen fuerat meliori plena falerno.

<alcuin. carm. 3.18.1>	Venerat ad quandam cellam venerabilis hospes.
<alcuin. carm. 3.18.2>	Omnibus ecclesiae rebus iam rite peractis,
<alcuin. carm. 3.18.3>	Fratribus et solito mandata more salute,
<alcuin. carm. 3.18.4>	Omnia perspiciens sacrae sedilia cellae;
<alcuin. carm. 3.18.5>	Ingrediens etiam sociis cellaria paucis,
<alcuin. carm. 3.18.6>	In qua sola parum vini vix tunna tenebat,
<alcuin. carm. 3.18.7>	Quam Christi famulus baculo benedixit honesto,
<alcuin. carm. 3.18.8>	Quem manibus semper sanctus portare solebat.
<alcuin. carm. 3.18.9>	Nocte sequente merum sed mox, mirabile dictu,
<alcuin. carm. 3.18.10>	Solus in aede manens servator crescere vidit,
<alcuin. carm. 3.18.11>	Donec mellifluo completa est nectare tunna.
<alcuin. carm. 3.18.12>	Hoc laetus retulit venerando patri silenter,
<alcuin. carm. 3.18.13>	Cui pius antistes dederat praecepta tacendi
<alcuin. carm. 3.18.14>	Usque diem mortis, nolens sibi quaerere laudem.

<alcuin. carm. 3.19.1>	Vir fuit in populo largus pergentibus hospes,
<alcuin. carm. 3.19.2>	Saepius hospitium cuius intrare solebat
<alcuin. carm. 3.19.3>	Egregius praesul, partes dum venit in illas.
<alcuin. carm. 3.19.4>	Ecce die quadam veniens, nil praescius ante
<alcuin. carm. 3.19.5>	Vir fuit adventus; quapropter pocula vini
<alcuin. carm. 3.19.6>	Non habuit caro veniente repente magistro.
<alcuin. carm. 3.19.7>	Hoc pater agnoscens, iussit sibi ferre quaternas,
<alcuin. carm. 3.19.8>	Per loca quas pueri secum portare solebant,
<alcuin. carm. 3.19.9>	Flascones pariter modicas, benedixit et inquit:
<alcuin. carm. 3.19.10>	"Nunc miscete citi nobis, benedictio Christi
<alcuin. carm. 3.19.11>	Augebit vinum, credo, pietate benigna".
<alcuin. carm. 3.19.12>	Sic fuit et factum, iam bis simul ecce viceni
<alcuin. carm. 3.19.13>	Namque fuere viri convivae, vina bibentes.
<alcuin. carm. 3.19.14>	Sufficit his Christi per donum potio cunctis.

<alcuin. carm. 3.20.1>	Lassus iter domini famulus faciebat amatum,
<alcuin. carm. 3.20.2>	Imbribus aetheriis cupiens sata lata rigare.
<alcuin. carm. 3.20.3>	Prata pius praesul cuiusdam divitis intrat,
<alcuin. carm. 3.20.4>	Cum sociis modicum lassis requiescere tempus.
<alcuin. carm. 3.20.5>	Cedere caepit equos vir dis, et abigere pratis.
<alcuin. carm. 3.20.6>	Quem pius alloquitur blando sermone sacerdos:
<alcuin. carm. 3.20.7>	"Desine, quaeso, tuis nos nunc depellere pratis,
<alcuin. carm. 3.20.8>	Sed magis ad nostras epulas conviva venito,
<alcuin. carm. 3.20.9>	Et bibe nobiscum, simus quoque semper amici".
<alcuin. carm. 3.20.10>	Respondit dives furiosa mente superbus:
<alcuin. carm. 3.20.11>	"Nolo tuas epulas, tecum potare recuso".
<alcuin. carm. 3.20.12>	Mox rapuit praesul verbum de voce loquentis:
<alcuin. carm. 3.20.13>	"Si potare negas mecum, modo non bibe, quaeso".
<alcuin. carm. 3.20.14>	His dictis domini famulus perrexerat ultro,
<alcuin. carm. 3.20.15>	Atque domum dives propriam repedavit iniquus:
<alcuin. carm. 3.20.16>	Quem sitis inflammat nimio fervore repente.
<alcuin. carm. 3.20.17>	Qui miscere furens famulos sibi vina rogabat,
<alcuin. carm. 3.20.18>	Accipiens calicem sed nil sorbere valebat.
<alcuin. carm. 3.20.19>	Ardebat sitiens stomachus, sed pocula Bachi
<alcuin. carm. 3.20.20>	Respuit, et totus flammis ardebat anhelis.
<alcuin. carm. 3.20.21>	Nec valuit quisquam medicus relevare laborem,
<alcuin. carm. 3.20.22>	Donec ipse miser culpam cognovit iniquam,
<alcuin. carm. 3.20.23>	Atque dei famuli ex dicto tormenta luisse.
<alcuin. carm. 3.20.24>	Optabat reditum quapropter praesulis almi.
<alcuin. carm. 3.20.25>	Venerat ipse senex, alter dum venerat annus.
<alcuin. carm. 3.20.26>	Cui miser occurrit, poenam confessus amaram,
<alcuin. carm. 3.20.27>	Cui pius indulsit quicquid commiserat in se,
<alcuin. carm. 3.20.28>	Atque manu propria potum porrexerat ipse.
<alcuin. carm. 3.20.29>	Qui mox sanatus, fastidia longa relinquens,
<alcuin. carm. 3.20.30>	Accipiens calicem pleno se et proluit ore.

<alcuin. carm. 3.21.1>	Est antiqua, potens muris et turribus ampla
<alcuin. carm. 3.21.2>	Urbs Treveris, nec non sacris circumdata cellis,
<alcuin. carm. 3.21.3>	In quibus unatim populorum turba piorum
<alcuin. carm. 3.21.4>	Laudibus invigilant domini nocteque dieque.
<alcuin. carm. 3.21.5>	Has inter fuerat sacrarum cella sororum,
<alcuin. carm. 3.21.6>	Quas subito nimium quassavit pestis acerba,
<alcuin. carm. 3.21.7>	Ex vita hac rapuit per quam mors ultima multas;
<alcuin. carm. 3.21.8>	Semineces quaedam longo iacuere dolore,
<alcuin. carm. 3.21.9>	Terror mortis erat nimius sed et omnibus idem.
<alcuin. carm. 3.21.10>	Spes fuit in famulo Christi, vocatus et ille
<alcuin. carm. 3.21.11>	Cum lacrimis citius fessis succurrere rebus.
<alcuin. carm. 3.21.12>	At pius ille pater conplevit vota sororum
<alcuin. carm. 3.21.13>	Adveniens, illas iam nec spes alma fefellit,
<alcuin. carm. 3.21.14>	Sed precibus sancti mox pestis acerba recessit,
<alcuin. carm. 3.21.15>	Et domino laudem reddunt pro sospite vita.

<alcuin. carm. 3.22.1>	Tota domus patris cuiusdam tempore multo
<alcuin. carm. 3.22.2>	Saepius incursu vexatur daemonis atri,
<alcuin. carm. 3.22.3>	Spiritus et variis dirus terroribus illam
<alcuin. carm. 3.22.4>	Torquebat, vano nec iam phantasmate tantum
<alcuin. carm. 3.22.5>	Sed nocuit multum manifestis publice gestis,
<alcuin. carm. 3.22.6>	Multoties manibus raptas vestesque cibosque
<alcuin. carm. 3.22.7>	Iniciens flammis; infantem nocte iacentem
<alcuin. carm. 3.22.8>	Amplexus inter tulerat vis dira parentum,
<alcuin. carm. 3.22.9>	Nisus in ardentem plorantem mittere pyram,
<alcuin. carm. 3.22.10>	Sed vix ereptus manibus de morte suorum.
<alcuin. carm. 3.22.11>	Hanc pestem nullus potuit sanare sacerdos,
<alcuin. carm. 3.22.12>	Donec ipse dei famulus a patre rogatus
<alcuin. carm. 3.22.13>	Hanc precibus pestem sanctis purgavit, et illis
<alcuin. carm. 3.22.14>	Nomine sub Christi benedictam miserat undam.
<alcuin. carm. 3.22.15>	Praescius et rerum praesul praedixerat atque,
<alcuin. carm. 3.22.16>	Quod domus illa vetus flammis ab hoste fuisset
<alcuin. carm. 3.22.17>	Consumenda prius: "Ne te, rogo, terreat ignis;
<alcuin. carm. 3.22.18>	Construis optatae melius tibi tecta salutis,
<alcuin. carm. 3.22.19>	Quae munire cito benedicto fonte memento.
<alcuin. carm. 3.22.20>	Post donante deo serpentis peste carebis,
<alcuin. carm. 3.22.21>	Et tua tota domus tecum gaudebit amata".
<alcuin. carm. 3.22.22>	Omnia mox patris conplentur in ordine dicta;
<alcuin. carm. 3.22.23>	Ex hinc nulla domum tetigit temptatio talis,
<alcuin. carm. 3.22.24>	Sed bene securus mansit habitator in illa.

<alcuin. carm. 3.23.1>	Iste dei sanctus praedixerat ante futura,
<alcuin. carm. 3.23.2>	Quae post eventus rerum modo vera probavit.
<alcuin. carm. 3.23.3>	Iamque ducis Carli Pippinum nomine natum,
<alcuin. carm. 3.23.4>	Ut pater optavit, sacro baptismate tincxit,
<alcuin. carm. 3.23.5>	De quo discipulis praedixit talia vatis:
<alcuin. carm. 3.23.6>	"Omnibus iste aliis fuerit sublimior infans
<alcuin. carm. 3.23.7>	Francorum ducibus, quos saecula longa tulerunt.
<alcuin. carm. 3.23.8>	Hic reget imperium felix feliciter istud,
<alcuin. carm. 3.23.9>	Dilatans fines magnis hinc inde triumphis".
<alcuin. carm. 3.23.10>	Non opus est nostris illud monstrare camenis,
<alcuin. carm. 3.23.11>	Quod toto veris celebratur in orbe loquelis.

<alcuin. carm. 3.24.1>	Vir fuit iste dei paciens, moderatus, honestus,
<alcuin. carm. 3.24.2>	Moribus egregius, et in omni strenuus actu,
<alcuin. carm. 3.24.3>	Corde pius, humili mitis rigidusque superbo,
<alcuin. carm. 3.24.4>	Solator miseris, et inops sibi, dives egenis.
<alcuin. carm. 3.24.5>	Qui postquam vitae meritis perfectus in annis,
<alcuin. carm. 3.24.6>	Bis octena pius conplevit lustra sacerdos,
<alcuin. carm. 3.24.7>	Ter quater et menses, mensis iam iamque Novembri
<alcuin. carm. 3.24.8>	Idibus octenis, caeli migravit ad aulam,
<alcuin. carm. 3.24.9>	Caetibus angelicis iunctus, caelestibus ymnis
<alcuin. carm. 3.24.10>	Conlaudans Christum semper sine fine beatus.

<alcuin. carm. 3.25.1>	Quem fratres studio curarunt condere sancto
<alcuin. carm. 3.25.2>	Psalmodiis, ymnis, magno cum laudis honore.
<alcuin. carm. 3.25.3>	Sarcofagum brevius fuerat sed corpore patris,
<alcuin. carm. 3.25.4>	In quo tunc fratres voluerunt condere corpus:
<alcuin. carm. 3.25.5>	Effecti nimium tristes, mirabile dictu,
<alcuin. carm. 3.25.6>	Ecce repente lapis se protelare locelli
<alcuin. carm. 3.25.7>	Caepit, et ad formam se aptavit corporis almi.

<alcuin. carm. 3.26.1>	Inter et exsequias miri flagrantia odoris
<alcuin. carm. 3.26.2>	Ambrosio ecclesiam perfundit nectare totam,
<alcuin. carm. 3.26.3>	Perspicue angelicam monstrans venisse catervam
<alcuin. carm. 3.26.4>	Ad patris officium laetis concentibus almi.

<alcuin. carm. 3.27.1>	Iste pater sanctus, pastor, patriarcha, sacerdos
<alcuin. carm. 3.27.2>	In propria pausat felix Aefternaco cella,
<alcuin. carm. 3.27.3>	In laudem domini quam iam construxerat ipse,
<alcuin. carm. 3.27.4>	In qua signa deus faciet nunc usque salutis.
<alcuin. carm. 3.27.5>	Ex olei tactu multi sanantur egroti,
<alcuin. carm. 3.27.6>	Quod solet ad corpus magni lucere patroni.
<alcuin. carm. 3.27.7>	Vincula rumpuntur per se properantibus illuc,
<alcuin. carm. 3.27.8>	Qui sua cum lacrimis veniunt mala crimina flere,
<alcuin. carm. 3.27.9>	Et laeti redeunt Christo donante soluti.

<alcuin. carm. 3.28.1>	Inque loco sancti quo stant sacra lectula patris,
<alcuin. carm. 3.28.2>	Saepius aetherium lumen venisse videtur,
<alcuin. carm. 3.28.3>	Hic quia pontificis linquens ergastula carnis
<alcuin. carm. 3.28.4>	Spiritus astra petit meritis vivacibus alta,
<alcuin. carm. 3.28.5>	Cum Christo et sanctis fruiturus luce perenni,
<alcuin. carm. 3.28.6>	Quod lux demonstrat, crebro quae cernitur istic.

<alcuin. carm. 3.29.1>	In quo multoties caelesti nectare dulcis
<alcuin. carm. 3.29.2>	Flagrat odor, vere pigmento dulcior omni:
<alcuin. carm. 3.29.3>	Testibus a multis fieri quae vera probantur,
<alcuin. carm. 3.29.4>	Quorum vita fidem certam dat casta relatu.
<alcuin. carm. 3.29.5>	Quam requiem speras animam habuisse beatam,
<alcuin. carm. 3.29.6>	Talia dum terris per sanctas signa geruntur
<alcuin. carm. 3.29.7>	Relliquias, tanti meritis dignissima patris?
<alcuin. carm. 3.29.8>	Qui nostros poterit precibus relevare dolores,
<alcuin. carm. 3.29.9>	Si iam corde pio lacrimas effundimus illic,
<alcuin. carm. 3.29.10>	Quo pater egregius sacrato corpore pausat.

<alcuin. carm. 3.30.1>	Interea mulier totis paralitica menbris,
<alcuin. carm. 3.30.2>	Continuis semper septenis languit annis,
<alcuin. carm. 3.30.3>	Tabida nec valuit quicquid sibi menbra movere:
<alcuin. carm. 3.30.4>	Ultima vix moriens suspiria corde trahebat.
<alcuin. carm. 3.30.5>	Ante dei sancti corpus portata iacebat,
<alcuin. carm. 3.30.6>	Effundens lacrimas fessa cum voce tepentes.
<alcuin. carm. 3.30.7>	Sola fides viguit, posse sperare salutem
<alcuin. carm. 3.30.8>	Per famulum Christi, nec se spes ipsa fefellit.
<alcuin. carm. 3.30.9>	Ecce repente salus leviter per membra cucurrit,
<alcuin. carm. 3.30.10>	Igneus atque calor venas afflavit apertas,
<alcuin. carm. 3.30.11>	Ossibus et nervis virtus redit inclyta cunctis.
<alcuin. carm. 3.30.12>	Surrexit mulier toto mox corpore sospes,
<alcuin. carm. 3.30.13>	Atque domum propriis gaudens se currere plantis,
<alcuin. carm. 3.30.14>	Quae prius alterius languens portatur ab ulnis.

<alcuin. carm. 3.31.1>	Ecce quidam iuvenis valido languore per annos
<alcuin. carm. 3.31.2>	Heu, multos doluit; nervi vix ossibus haerent,
<alcuin. carm. 3.31.3>	Intremuere simul vexati corporis artus.
<alcuin. carm. 3.31.4>	Ceu caput avulsum vidisses vertice summo,
<alcuin. carm. 3.31.5>	Sic huc, sic illuc dextra levaque rotatum:
<alcuin. carm. 3.31.6>	Saepe etiam iacuit multam moriturus in horam.
<alcuin. carm. 3.31.7>	Iste miser talis fidei cum pectore firmo
<alcuin. carm. 3.31.8>	Venerat ecclesiam, manibus deductus amicis,
<alcuin. carm. 3.31.9>	In qua pontificis magni pia membra quiescunt,
<alcuin. carm. 3.31.10>	Proque salute sua lacrimas fundebat amaras.
<alcuin. carm. 3.31.11>	Quem mox audivit miserantis gratia Christi,
<alcuin. carm. 3.31.12>	Et rediviva salus per menbra cucurrit ubique,
<alcuin. carm. 3.31.13>	Convaluitque viro nervorum flexilis ordo,
<alcuin. carm. 3.31.14>	Inrepit ossa vigor totis virtusque medullis.
<alcuin. carm. 3.31.15>	Adstanti populo cunctis cernentibus ille est
<alcuin. carm. 3.31.16>	Incolomis subito factus, ac robore fortis
<alcuin. carm. 3.31.17>	Perrexit sanus, quo se sua vota ferebant:
<alcuin. carm. 3.31.18>	Omnipotenti deo grates ob dona salutis
<alcuin. carm. 3.31.19>	Semper agens Christo, Christo laus, gloria semper.

<alcuin. carm. 3.32.1>	Altaris iuvenis corrupta mente minister,
<alcuin. carm. 3.32.2>	Clam rapuit quidam sancti donaria templi,
<alcuin. carm. 3.32.3>	Tollitur ac saevo quaedam crux aurea furtu,
<alcuin. carm. 3.32.4>	Quam Christi famulus secum portare solebat,
<alcuin. carm. 3.32.5>	Dum pius egit iter Christo comitante viator,
<alcuin. carm. 3.32.6>	Relliquias propter multas quas condit in illa.
<alcuin. carm. 3.32.7>	Mox tormenta luit sceleris praesumptor iniquus:
<alcuin. carm. 3.32.8>	Ultio consequitur peccatum iusta nefandum,
<alcuin. carm. 3.32.9>	Et perit infelix crudeli peste peremptus.
<alcuin. carm. 3.32.10>	Mortis in articulo pandit tamen impia furta,
<alcuin. carm. 3.32.11>	Et quo, quae tulerat, latuissent omnia monstrat.
<alcuin. carm. 3.32.12>	Quo pereunte timor crevit cum laudibus ingens
<alcuin. carm. 3.32.13>	Fratribus et populo, cernentes omnia Christo,
<alcuin. carm. 3.32.14>	Quaeque sui servi fuerant, servante tueri.

<alcuin. carm. 3.33.1>	Nobilis iste fuit magna de gente sacerdos,
<alcuin. carm. 3.33.2>	Sed magnis multo nobilior meritis.
<alcuin. carm. 3.33.3>	Ut dudum cecini, fecunda Britannia mater,
<alcuin. carm. 3.33.4>	Patria Scottorum clara magistra fuit.
<alcuin. carm. 3.33.5>	Francia sed felix rapuit, veneratur, habebat,
<alcuin. carm. 3.33.6>	Illius atque hodie membra sepulta tenet.
<alcuin. carm. 3.33.7>	Hunc Wilgils genuit proprio pater inclytus aevo:
<alcuin. carm. 3.33.8>	Vir sanctus, sapiens, ac pietate probus,
<alcuin. carm. 3.33.9>	De quo versifico liceat me ludere plectro,
<alcuin. carm. 3.33.10>	Lector, ut agnoscas qualis et ipse fuit;
<alcuin. carm. 3.33.11>	Et de quam sancta generis radice parentum
<alcuin. carm. 3.33.12>	Iste dei famulus progenitus fieret.
<alcuin. carm. 3.33.13>	Vir fuit in populo dictus cognomine Wilgils,
<alcuin. carm. 3.33.14>	In Transhumbrana nobili gente degens.
<alcuin. carm. 3.33.15>	Moribus egregius, populo peramabilis omni,
<alcuin. carm. 3.33.16>	Vita fuit cui cum coniuge casta satis;
<alcuin. carm. 3.33.17>	Quae iam mente pia fuerat subiecta marito,
<alcuin. carm. 3.33.18>	Ut quondam proprio Sarra viro fuerat.

<alcuin. carm. 3.34.1>	Haec revelante deo cernebat mente futura
<alcuin. carm. 3.34.2>	In stratis recubans, somnia vera videns.
<alcuin. carm. 3.34.3>	Namque novam sese lunam vidisse putabat,
<alcuin. carm. 3.34.4>	Cornibus erectis, ut solet esse nova.
<alcuin. carm. 3.34.5>	Crescere paulatimque implere et cornua caepit,
<alcuin. carm. 3.34.6>	Donec ei pleno lumen in orbe micat.
<alcuin. carm. 3.34.7>	Illius haec subito sorbentis in ore ruebat,
<alcuin. carm. 3.34.8>	Viscera perradians luce micante sibi.
<alcuin. carm. 3.34.9>	Evigilans somno mulier haec mente retractat,
<alcuin. carm. 3.34.10>	Quid sibi quod cernit significare queat;
<alcuin. carm. 3.34.11>	Atque sacerdoti cuidam haec omnia pandit,
<alcuin. carm. 3.34.12>	Cuius in aecclesia vita probata fuit.
<alcuin. carm. 3.34.13>	Haec ubi pensabat praedictus corde sacerdos,
<alcuin. carm. 3.34.14>	Coniecit et rebus visa superna novis,
<alcuin. carm. 3.34.15>	Respondit tandem mulieri talia vatis,
<alcuin. carm. 3.34.16>	Inspirante deo, flamine veridico:
<alcuin. carm. 3.34.17>	"Tu mulier lunam cernisti crescere parvam,
<alcuin. carm. 3.34.18>	Et tota impleri cornua luce nova.
<alcuin. carm. 3.34.19>	Illa nocte viro forsan commixta fuisti,
<alcuin. carm. 3.34.20>	Quae generas toto lumen in orbe novum.
<alcuin. carm. 3.34.21>	Parvulus ex utero, mulier, tibi nascitur infans,
<alcuin. carm. 3.34.22>	Qui meritis magnus crescit honorificis.
<alcuin. carm. 3.34.23>	Iste erit eximius doctor praesulque futurus,
<alcuin. carm. 3.34.24>	Splendescet nostro lucifer orbe novus,
<alcuin. carm. 3.34.25>	Et quos caeca prius populos caligo tenebat,
<alcuin. carm. 3.34.26>	Inradiat summi luce poli supera".
<alcuin. carm. 3.34.27>	Omnia vatidici conplentur in ordine dicta,
<alcuin. carm. 3.34.28>	Et rerum eventus somnia vera probat.
<alcuin. carm. 3.34.29>	Nascitur atque puer matre, et baptismate loto
<alcuin. carm. 3.34.30>	Inposuit Wilbrord nomen habere pater:
<alcuin. carm. 3.34.31>	Cuius vita, fides, mores, doctrina camenis
<alcuin. carm. 3.34.32>	Olim quippe fuit praetitulata meis.
<alcuin. carm. 3.34.33>	Mox pater egregius linquens mala gaudia mundi,
<alcuin. carm. 3.34.34>	Et servire deo, mente, manu, cupiens:
<alcuin. carm. 3.34.35>	Caelestem rapiens tota dulcedine vitam,
<alcuin. carm. 3.34.36>	Et se caenobio tradidit ipse sacro.
<alcuin. carm. 3.34.37>	Fratribus adiunctus vixit sine crimine frater,
<alcuin. carm. 3.34.38>	Iam paciens, humilis, prumptus in omne bonum.
<alcuin. carm. 3.34.39>	Post haec mente sacer famulus maiora secutus,
<alcuin. carm. 3.34.40>	Theoricam cupiens solus adire viam,
<alcuin. carm. 3.34.41>	Incipit undisoni inter promontoria ponti.
<alcuin. carm. 3.34.42>	Qua loca repperiens congrua corde suo.
<alcuin. carm. 3.34.43>	In quibus aetherios possit decerpere flores
<alcuin. carm. 3.34.44>	Et mundi curis liber abesse malis:
<alcuin. carm. 3.34.45>	Totius hic solus transegit tempora vitae,
<alcuin. carm. 3.34.46>	Nocte dieque magis proficiens meritis;
<alcuin. carm. 3.34.47>	Plurima perpessus serpentis bella nefandi,
<alcuin. carm. 3.34.48>	Qui solet in sanctos arma movere sua.
<alcuin. carm. 3.34.49>	Sed deus omnipotens sanctos qui iure triumphat,
<alcuin. carm. 3.34.50>	Trophea concessit clara suo famulo,
<alcuin. carm. 3.34.51>	Efficit et quaedam miserantis gratia Christi
<alcuin. carm. 3.34.52>	Per famulum verum signa stupenda suum.
<alcuin. carm. 3.34.53>	Nec decuit modio abscondi tam clara lucerna,
<alcuin. carm. 3.34.54>	Lectula nec supter subicienda fuit,
<alcuin. carm. 3.34.55>	Sed ponenda magis supra fastigia tecti,
<alcuin. carm. 3.34.56>	Spargeret ut lucem altius illa piam.
<alcuin. carm. 3.34.57>	Quae tamen haut libuit currenti tangere plectro,
<alcuin. carm. 3.34.58>	Inclyta vel musis signa aperire meis:
<alcuin. carm. 3.34.59>	Sufficit hoc tantum vitam cognoscere patris,
<alcuin. carm. 3.34.60>	Quae placet altithrono semper ubique magis.
<alcuin. carm. 3.34.61>	Vita dei famuli multis exempla salutis
<alcuin. carm. 3.34.62>	Praebuit, et testis pectoris omnis erat.
<alcuin. carm. 3.34.63>	Huic famulo Christi reges famulantur, et illum
<alcuin. carm. 3.34.64>	Per patriam populus totus amore colit.
<alcuin. carm. 3.34.65>	Vir fuit iste dei paciens, moderatus, honestus,
<alcuin. carm. 3.34.66>	Moribus egregius, mitis et ore pius.
<alcuin. carm. 3.34.67>	Plurima qui postquam perfecto dona labore
<alcuin. carm. 3.34.68>	Commeruit, Christo perficiente, sibi,
<alcuin. carm. 3.34.69>	Mox meritis, annis, tota et pietate repletus,
<alcuin. carm. 3.34.70>	Tranquilla tandem in pace quievit ovans.
<alcuin. carm. 3.34.71>	Spiritus aetheriam laetus migravit ad aulam,
<alcuin. carm. 3.34.72>	Gaudia cum sanctis iam sine fine tenens.
<alcuin. carm. 3.34.73>	Corpus in ecclesia curarunt condere fratres,
<alcuin. carm. 3.34.74>	Quae constructa maris stat prope litoribus,
<alcuin. carm. 3.34.75>	Atque sacrata, dei genetrix clarissima Christi,
<alcuin. carm. 3.34.76>	Nomine fulgescit, virgo Maria, tuo:
<alcuin. carm. 3.34.77>	In qua te nostris bene credimus esse futuram
<alcuin. carm. 3.34.78>	In Christo precibus, semper honore potens.
<alcuin. carm. 3.34.79>	Tu mundi vitam, totis tu gaudia saeclis,
<alcuin. carm. 3.34.80>	Tu regem caeli, tu dominum atque deum
<alcuin. carm. 3.34.81>	Ventris in hospicio genuisti, virgo perennis:
<alcuin. carm. 3.34.82>	Tu nobis precibus auxiliare tuis.
<alcuin. carm. 3.34.83>	Carmiger indoctus cecinit hos Alcuine versus,
<alcuin. carm. 3.34.84>	Cui, rogo, quisque legas, dic: "Miserere deus".

<alcuin. carm. 4.1>	Cartula, perge cito pelagi trans aequora cursu,
<alcuin. carm. 4.2>	Ostia piscosi flabris pete fortia Rheni,
<alcuin. carm. 4.3>	Ingrediens rapidis pontum qua volvitur undis.
<alcuin. carm. 4.4>	Tum tua prelongo ducatur prora remulco.
<alcuin. carm. 4.5>	Ne cito retrorsum rapiatur flumine puppis.
<alcuin. carm. 4.6>	Si meus Albricus veniens occurrat in amne,
<alcuin. carm. 4.7>	"Vaccipotens praesul", properans tu dicito, "salve",
<alcuin. carm. 4.8>	Nam tibi Hadda prior nocte non amplius una
<alcuin. carm. 4.9>	In Traiect mel compultimque buturque ministrat:
<alcuin. carm. 4.10>	Utpute non oleum nec vinum Fresia fundit.
<alcuin. carm. 4.11>	Hinc tua vela leva, fugiens Dorstada relinque:
<alcuin. carm. 4.12>	Non tibi forte niger Hrotberct parat hospita tecta,
<alcuin. carm. 4.13>	Non amat ecce tuum carmen mercator avarus.
<alcuin. carm. 4.14>	Sed diverte mei vatis tu litora Ione:
<alcuin. carm. 4.15>	Est nam certa quies fessis venientibus illuc,
<alcuin. carm. 4.16>	Hic holus hospitibus, piscis hic, panis abundat.
<alcuin. carm. 4.17>	Urbs Agripina tibi pandit, scio, tecta benigne:
<alcuin. carm. 4.18>	Hic humili patrem Ricvulfum voce saluta;
<alcuin. carm. 4.19>	Dic: "Tua laus mecum semper, dilecte, manebit".
<alcuin. carm. 4.20>	Hinc castella petes currenti nave per undas,
<alcuin. carm. 4.21>	Donec ad optatae pertingas flustra Musellae.
<alcuin. carm. 4.22>	Remigio postquam spatium sulcaveris amnem,
<alcuin. carm. 4.23>	Hic tum siste ratem, puppis potiatur harena,
<alcuin. carm. 4.24>	Et pete Wilbrordi patris loca sancta pedester
<alcuin. carm. 4.25>	Atque sacerdotis Samuhelis tecta require.
<alcuin. carm. 4.26>	Castalido portas plectro pulsare memento,
<alcuin. carm. 4.27>	Constanter puero Pithea dic voce ministro:
<alcuin. carm. 4.28>	"Puplius Albinus me misit ab orbe Brittanno
<alcuin. carm. 4.29>	Predulci dulcem patri perferre salutem".
<alcuin. carm. 4.30>	Si tibi praesentis fuerit data copia verbi,
<alcuin. carm. 4.31>	Fusa solo supplex plantas tu lambe sacratas,
<alcuin. carm. 4.32>	Dicque "Valeto, pater Samuhel", dic "Vive sacerdos".
<alcuin. carm. 4.33>	Detege iam gremium, patres et profer honestos
<alcuin. carm. 4.34>	Priscianum, Phocam, tali quia munere gaudet,
<alcuin. carm. 4.35>	Si non Neptunus pelago demerserit illos.
<alcuin. carm. 4.36>	Si te forte velit regis deducere ad aulam,
<alcuin. carm. 4.37>	Hic proceres patres fratres percurre, saluta.
<alcuin. carm. 4.38>	Ante pedes regis totas expande camenas,
<alcuin. carm. 4.39>	Dicito multoties: "Salve, rex optime, salve.
<alcuin. carm. 4.40>	Tu mihi protector, tutor, defensor adesto,
<alcuin. carm. 4.41>	Invida ne valeat me carpere lingua nocendo
<alcuin. carm. 4.42>	Paulini, Petri, Albrici, Samuelis, Ione,
<alcuin. carm. 4.43>	Vel quicumque velit mea rodere viscera morsu;
<alcuin. carm. 4.44>	Te terrente procul fugiat, discedat inanis".
<alcuin. carm. 4.45>	Murmure dic tacito: "Cathegita Petre valeto!
<alcuin. carm. 4.46>	Herculeo sevus claro ferit ille, caveto"!
<alcuin. carm. 4.47>	Paulini gaudens conplectere colla magistri,
<alcuin. carm. 4.48>	Oscula melligeris decies da blanda labellis.
<alcuin. carm. 4.49>	Ricvulfum, Raefgot, Radonem rite saluta,
<alcuin. carm. 4.50>	Auriculas horum peditemtim tange canendo,
<alcuin. carm. 4.51>	Dic: "Socii fratres laeti salvete valete".
<alcuin. carm. 4.52>	Egregiam forsan venies Maggensis ad urbem
<alcuin. carm. 4.53>	Perpetuumque vale doctori dicito Lullo,
<alcuin. carm. 4.54>	Ecclesiae specimen, sophiae qui splendor habetur,
<alcuin. carm. 4.55>	Moribus et vita tanto condignus honore.
<alcuin. carm. 4.56>	O Bassine bone, Spirensis gloria plebis,
<alcuin. carm. 4.57>	Me, rogo, commenda Paulo, pater alme, patrono,
<alcuin. carm. 4.58>	Cuius et alma domus fratres nos fecerat ambos.
<alcuin. carm. 4.59>	Quis, Fulerade pius, lyrico te tangere plectro
<alcuin. carm. 4.60>	Audebit? meritis Musarum carmina vincis.
<alcuin. carm. 4.61>	Nunc tamen hanc hederam circum sine timpora sacra
<alcuin. carm. 4.62>	Serpere, summe pater, tibimet bonitate sueta,
<alcuin. carm. 4.63>	Vel demitte semel memet tibi dicere salve.
<alcuin. carm. 4.64>	Heia age, carta, cito navem conscende paratam;
<alcuin. carm. 4.65>	Oceanum Rhenum sub te natet unca carina.
<alcuin. carm. 4.66>	Materies auri non te, rogo, fulva retardet,
<alcuin. carm. 4.67>	Accula quem fessus profert de viscere terrae.
<alcuin. carm. 4.68>	Non castella, domus, urbes, nec florida rura
<alcuin. carm. 4.69>	Deteneant stupidam spatio nec unius horae,
<alcuin. carm. 4.70>	Sed fuge, rumpe moras, propera, percurre volando:
<alcuin. carm. 4.71>	Incolomes sanos gaudentes atque vigentes
<alcuin. carm. 4.72>	Invenies utinam nostros gratanter amicos.
<alcuin. carm. 4.73>	Det deus omnipotens illis per secla salutem,
<alcuin. carm. 4.74>	Postea caelestem laetos deducat in aulam.
<alcuin. carm. 4.75>	Omnibus his actis patriam tu certa reverte,
<alcuin. carm. 4.76>	Et quod quisque tibi dicat narrare memento,
<alcuin. carm. 4.77>	Ut cum vere novo rubrae de cortice gemmae
<alcuin. carm. 4.78>	Erumpant, nostris videam te ludere tectis,
<alcuin. carm. 4.79>	Atque novas iterum nobis adferre camenas.
<alcuin. carm. 4.80>	Tum tibi serta novis de floribus aurea fingam
<alcuin. carm. 4.81>	Et sociata mihi pratis pausabis amoenis.

<alcuin. carm. 5.1>	Bestia nam subito nostras subrepserat aedes,
<alcuin. carm. 5.2>	In qua imago fuit capitum miranda duorum;
<alcuin. carm. 5.3>	Quae maxilla tamen pariter coniunxerat una.
<alcuin. carm. 5.4>	Bis ternis decies sed dentibus horruit illa.
<alcuin. carm. 5.5>	Esca fuit crescens illis de corpore vivo,
<alcuin. carm. 5.6>	Nec caro, nec fruges. Fructus nec vina bibentum
<alcuin. carm. 5.7>	Dentibus edebat; patulo non tabuit ore.
<alcuin. carm. 5.8>	Scis, Damoeta meus, quae sit haec bestia talis?

<alcuin. carm. 6.1>	Crux, decus es mundi, Iessu de sanguine sancta.
<alcuin. carm. 6.2>	Rex deus ex cruce donavit caeleste tribunal.
<alcuin. carm. 6.3>	Victor tollendo mala regnat, vicit et hostem
<alcuin. carm. 6.4>	Xristus, nostra cruci grandis, en, hostia fixa.
<alcuin. carm. 6.5>	Pastor oves moriens dextra sanante redemit.
<alcuin. carm. 6.6>	Inclyta sancta salus, ligni venerabilis ore
<alcuin. carm. 6.7>	Absolvendo trahit praedam, carnale ligamen.
<alcuin. carm. 6.8>	Vinctus enim nos rex summus solvebat et ipse,
<alcuin. carm. 6.9>	Et tradendo cruci vitam de morte triumphat.
<alcuin. carm. 6.10>	Regia sancta patet mundi sic hoste perempto.
<alcuin. carm. 6.11>	Amplius haec toto laudanda vigore patebunt.
<alcuin. carm. 6.12>	Signa gerenda bonis nam cernent omnia sensu,
<alcuin. carm. 6.13>	Altius ut videant, quot solvit passio sancta
<alcuin. carm. 6.14>	Luctibus aeternis unumque a tempore victum,
<alcuin. carm. 6.15>	Ut pressos plagis sanaret ab hostis; et istic
<alcuin. carm. 6.16>	Sit nunc nostra salus, excelsus verus Ioseph,
<alcuin. carm. 6.17>	Passus in arce crucis sic, ne seduceret error
<alcuin. carm. 6.18>	Afficiens homines trudensque ex luce fidei,
<alcuin. carm. 6.19>	Rector in orbe, tuis sanavit saecla sigillis.
<alcuin. carm. 6.20>	Te, mea vita, salus, tibi tantum cantica condet
<alcuin. carm. 6.21>	Et generosa canet vox semper carmina, aperto
<alcuin. carm. 6.22>	Si liceat plectro, quia clarus carmine David
<alcuin. carm. 6.23>	Insistendo probat pretioso sancta coturno.
<alcuin. carm. 6.24>	Nobis testificare decens esse inde paratum,
<alcuin. carm. 6.25>	Quem primum incoepi, tu Christi sume superni,
<alcuin. carm. 6.26>	Vera salus, calamum, tu lux pia sanctaque dein
<alcuin. carm. 6.27>	Alma crucis vexilla canunt gentilia saecla,
<alcuin. carm. 6.28>	Tota tremens tellus, effertur et unice nomen
<alcuin. carm. 6.29>	Testificat crucis: en, orans subtilia pandit
<alcuin. carm. 6.30>	Viscera: nunc vanus, confossus, iniquus avete!
<alcuin. carm. 6.31>	Omnipotens fulget: sit corde beata fides nec
<alcuin. carm. 6.32>	Rursus ylidrus agat veteri ut pectora retro.
<alcuin. carm. 6.33>	Optimus ad regnum nos fidus et ille redemtor
<alcuin. carm. 6.34>	Reddidit et rigidum signo superavit in isto
<alcuin. carm. 6.35>	Belligerum evertens de regni sorte Satanan.
<alcuin. carm. 6.36>	Inclyta crux, mundus debet tibi solvere vota:
<alcuin. carm. 6.37>	Suscipe sic talem rubicundam, celsa, coronam.

<alcuin. carm. 7.1>	Magna quidem pavido praebet fiducia vati,
<alcuin. carm. 7.2>	Condere subdulces rurali carmine laudes,
<alcuin. carm. 7.3>	Iudice nec etiam trepidat te dicere Musas,
<alcuin. carm. 7.4>	Dum tacet illa magis: laedit nam tibia mundo,
<alcuin. carm. 7.5>	Quae miri timuit regis laudare triumphos,
<alcuin. carm. 7.6>	Ludendo penitus totum seu ferre per orbem.
<alcuin. carm. 7.7>	O lux Ausonidum, mitis pater inclite mundi,
<alcuin. carm. 7.8>	Hos lege Musarum calamos, rogo, pace serena:
<alcuin. carm. 7.9>	Flavius Anicius Carlus laetare tropaeis!
<alcuin. carm. 7.10>	Tibia nunc variis libeat vittata coronis
<alcuin. carm. 7.11>	Haec tibi, rex felix, picto renovata colore,
<alcuin. carm. 7.12>	Quae te Pieriis decantat versibus auctor.
<alcuin. carm. 7.13>	Nomina digna patrum venerato ponere regi
<alcuin. carm. 7.14>	Hac libet in Musa, quos nobis, magne, reducis,
<alcuin. carm. 7.15>	Tu pater o patriae, decus et victoria tecum.
<alcuin. carm. 7.16>	Spes miseris et certa salus, o semper aveto.
<alcuin. carm. 7.17>	Rex pius, hos etiam versus tutare canentis:
<alcuin. carm. 7.18>	Flavius Anicius Carlus, per saecula salve!
<alcuin. carm. 7.19>	Iure tuas iterum resonato fistula laudes,
<alcuin. carm. 7.20>	Lege et Castalia, Pitheo seu carmine ludit.
<alcuin. carm. 7.21>	O decus omne tuis, vitae lux maxima nostrae,
<alcuin. carm. 7.22>	Subque tuo mundus flectatur pronus amore,
<alcuin. carm. 7.23>	Magnanimum regem te claris laudet in odis.
<alcuin. carm. 7.24>	En, tu laudantes vincis, sed rex bone, versus
<alcuin. carm. 7.25>	Virtutum meritis mundo tu praecipe solus.
<alcuin. carm. 7.26>	Magna salus hominum, celsa pietate beatus,
<alcuin. carm. 7.27>	Flavius Anicius Carlus, tibi carmina dixi.
<alcuin. carm. 7.28>	Suscipe, rex magne, Dryadum de nomine Musas,
<alcuin. carm. 7.29>	Quas tibi ruricolo statuit, en, tibia versu.
<alcuin. carm. 7.30>	Sed, rogo, pastorum placeat Saxonica penna
<alcuin. carm. 7.31>	Pro tua, summe pater, o laus bonitate serena,
<alcuin. carm. 7.32>	Iam nunc ausus eram ruralia currere prata,
<alcuin. carm. 7.33>	Ut calamis flores pastorum more rubentes
<alcuin. carm. 7.34>	Colligerim capiti divo conpingere serta.
<alcuin. carm. 7.35>	Sanus adesto potens, toto sine fine valeto.

<alcuin. carm. 8.1>	Est mihi servili scripulus dicione subactus,
<alcuin. carm. 8.2>	Qui me cotidie statutam pascit ad horam.
<alcuin. carm. 8.3>	Ille est sinscalcus, vere buticlarius ille,
<alcuin. carm. 8.4>	Hic cocus, hic pistor, necnon stabularius ille,
<alcuin. carm. 8.5>	Ille lavander adest, etiamque focarius ille.
<alcuin. carm. 8.6>	Et si forte semel vadit per compita missus,
<alcuin. carm. 8.7>	Nescio quid causae est, ad me repedare recusat.
<alcuin. carm. 8.8>	Ut reor, imponunt mangones vincula saevi,
<alcuin. carm. 8.9>	Includuntque meum tenebroso in carcere servum,
<alcuin. carm. 8.10>	Nec est qui redimat servum de carcere nigro.
<alcuin. carm. 8.11>	Sic vadunt cuncti fugientes omnibus horis,
<alcuin. carm. 8.12>	Sic male sacra fames exactor dispulit illos,
<alcuin. carm. 8.13>	Sic minuet servos, nec sic sibi sat habet illa.
<alcuin. carm. 8.14>	Quapropter maneas Sennis, sanctissime praesul.
<alcuin. carm. 8.15>	Utque tui tecum possint consistere servi
<alcuin. carm. 8.16>	Atque domus numero proprias implere sacrato,
<alcuin. carm. 8.17>	Nec te spes revocet sub dulcia regna Suranae:
<alcuin. carm. 8.18>	Quicquid ibi potus remanet vel quicquid edendum
<alcuin. carm. 8.19>	Omnia saeva fames nosmet consumere cogit.
<alcuin. carm. 8.20>	Te sed Igona suis iam piscibus atque Sigona
<alcuin. carm. 8.21>	Te pascant, satient, et tota Senonia bachis.
<alcuin. carm. 8.22>	Et si cornutus veniat ad fercula vervex,
<alcuin. carm. 8.23>	Illum sacra prior benedicat bucca parentis,
<alcuin. carm. 8.24>	Tunc alii atque alii multoni membra per aulam
<alcuin. carm. 8.25>	Discerpant rapiantque sacro cum carmine laudis.
<alcuin. carm. 8.26>	Sis memor Albini, calidus caminator ad ignem
<alcuin. carm. 8.27>	Dum sedeas laetus, Samuhel, per saecla valeto.

<alcuin. carm. 9.1>	Postquam primus homo paradisi liquerat hortos,
<alcuin. carm. 9.2>	Et miseras terras exul adibat inops,
<alcuin. carm. 9.3>	Exilioque gravi poenas cum prole luebat,
<alcuin. carm. 9.4>	Perfidiae quoniam furta maligna gerit,
<alcuin. carm. 9.5>	Per varios casus mortalis vita cucurrit,
<alcuin. carm. 9.6>	Diversosque dies omnis habebat homo.
<alcuin. carm. 9.7>	Fatali cursu miscentur tristia laetis,
<alcuin. carm. 9.8>	Nulli firma fuit regula laetitiae;
<alcuin. carm. 9.9>	Nemo dies cunctos felices semper habebat,
<alcuin. carm. 9.10>	Nemo sibi semper gaudia certa tenet.
<alcuin. carm. 9.11>	Nil manet aeternum, celso sub cardine caeli,
<alcuin. carm. 9.12>	Omnia vertuntur temporibus variis.
<alcuin. carm. 9.13>	Una dies ridet, casus cras altera planget,
<alcuin. carm. 9.14>	Nil fixum faciet tessera laeta tibi.
<alcuin. carm. 9.15>	Prospera conturbat sors tristibus impia semper,
<alcuin. carm. 9.16>	Alternis vicibus ut redit unda maris.
<alcuin. carm. 9.17>	Nunc micat alma dies, veniet nox atra tenebris.
<alcuin. carm. 9.18>	Ver floret gemmis, hiems ferit hocque decus.
<alcuin. carm. 9.19>	Sidereum stellis culmen depingitur almis,
<alcuin. carm. 9.20>	Quas nubes rapiunt imbriferae subito.
<alcuin. carm. 9.21>	Et sol ipse die media subducitur ardens,
<alcuin. carm. 9.22>	Cum tonat undosus auster ab axe poli.
<alcuin. carm. 9.23>	Saepius excelsos feriunt et fulgura montes,
<alcuin. carm. 9.24>	Summaque silvarum flamma ferire solet:
<alcuin. carm. 9.25>	Sic maior magnis subito saepissime rebus
<alcuin. carm. 9.26>	Eveniet casu forte ruina malo.
<alcuin. carm. 9.27>	Haec exempla dedit periturus et undique mundus,
<alcuin. carm. 9.28>	Divitiis florens, qui perit in pelago.
<alcuin. carm. 9.29>	Voce prophetarum partes per quatuor orbis
<alcuin. carm. 9.30>	Iam praedicta vides subruta regna modo.
<alcuin. carm. 9.31>	Nobilis urbs regno et prima potentia regum
<alcuin. carm. 9.32>	Perdidit, o, Babilon Caldea regna potens.
<alcuin. carm. 9.33>	Egregium bello et magnis te, Persa, triumphis
<alcuin. carm. 9.34>	Obruit, heu, iaculis femina sola suis.
<alcuin. carm. 9.35>	Victorem mundi medio sors, ecce, secundis
<alcuin. carm. 9.36>	Rebus Alexandrum invida flore tulit.
<alcuin. carm. 9.37>	Roma, caput mundi, mundi decus, aurea Roma,
<alcuin. carm. 9.38>	Nunc remanet tantum saeva ruina tibi.
<alcuin. carm. 9.39>	Gloria castrensis gladiis aequata remansit,
<alcuin. carm. 9.40>	Lutea pars tegetum sola videtur iners.
<alcuin. carm. 9.41>	Quid te, sancta, canam, David urbs inclita regis,
<alcuin. carm. 9.42>	In mundo nullis aequiperanda locis?
<alcuin. carm. 9.43>	In te templa dei, cultus, laus, gloria, virtus,
<alcuin. carm. 9.44>	In te mansit ovans sancta propago patrum.
<alcuin. carm. 9.45>	Dum tua, quis teneat lacrimas, nunc ultima cernit:
<alcuin. carm. 9.46>	Gens inimica deo iam tua tecta tenet.
<alcuin. carm. 9.47>	Heu, Iudea, tuis habitator in urbibus errat
<alcuin. carm. 9.48>	Rarus in antiquis, laus tua tota perit.
<alcuin. carm. 9.49>	Nobile nam templum, toto et venerabile in orbe,
<alcuin. carm. 9.50>	Quod Salomon fecit, Caldea flamma vorat.
<alcuin. carm. 9.51>	Deicit hoc iterum Romana potentia bellis,
<alcuin. carm. 9.52>	In cineres solvens moenia, tecta simul.
<alcuin. carm. 9.53>	Ecce, relicta domus Siloe per secla remansit,
<alcuin. carm. 9.54>	In qua sancta dei arca potentis erat.
<alcuin. carm. 9.55>	Sic fugit omne decus, hominis quod dextera fecit,
<alcuin. carm. 9.56>	Gloria seclorum sic velut umbra volat.
<alcuin. carm. 9.57>	Ut sitiens liquidas frustra sibi somniat undas,
<alcuin. carm. 9.58>	Sic gazas mundi dives habebit inops.
<alcuin. carm. 9.59>	Tempora cur tantum luctu longinqua retexam,
<alcuin. carm. 9.60>	Et veterum miseros carmine plango dies,
<alcuin. carm. 9.61>	Dum praesens aetas patitur peiora per orbem,
<alcuin. carm. 9.62>	Et misera mundus nunc ditione dolet.
<alcuin. carm. 9.63>	Asia lata gemit paganis pressa catenis,
<alcuin. carm. 9.64>	Quam premit et spoliat gens inimica deo.
<alcuin. carm. 9.65>	Africa iam servit, magni pars tertia mundi,
<alcuin. carm. 9.66>	Pro dolor, heu, tota pestiferis dominis.
<alcuin. carm. 9.67>	Hesperiae populus, quondam gens inclita bello,
<alcuin. carm. 9.68>	Invisis sceptris servit et ipsa modo.
<alcuin. carm. 9.69>	Quicquid habent pulchri domini vel templa decoris
<alcuin. carm. 9.70>	Vastavit, rapuit ethnica dextra sibi.
<alcuin. carm. 9.71>	Hoc generale malum relevet speciale per orbem,
<alcuin. carm. 9.72>	Quod patitur solus quisque, ferat levius.
<alcuin. carm. 9.73>	Iam domus alma dei, princeps qua corpore pausat
<alcuin. carm. 9.74>	Petrus, apostolica primus in arce pater,
<alcuin. carm. 9.75>	Perfidiae manibus fertur vastata fuisse,
<alcuin. carm. 9.76>	Dum preciosa domus impia dextra tulit.
<alcuin. carm. 9.77>	Planxerat Italia Gothorum tempore tota,
<alcuin. carm. 9.78>	Vastavit templa hostis ubique dei,
<alcuin. carm. 9.79>	Et natat effusus sanctorum sanguis in aula,
<alcuin. carm. 9.80>	Qua prius almus honor omnipotentis erat.
<alcuin. carm. 9.81>	Hunorum gladios ter ternis senserat annis
<alcuin. carm. 9.82>	Gallia tota, suis expoliata bonis.
<alcuin. carm. 9.83>	Ecclesias, urbes, vicos, castella, sacratas
<alcuin. carm. 9.84>	Cum populis pariter ignis edax rapuit.
<alcuin. carm. 9.85>	Talia, cur, Iesu, fieri permittis in orbe
<alcuin. carm. 9.86>	Iudicio occulto, non ego scire queo.
<alcuin. carm. 9.87>	Vita tuis alia servatur in arce polorum,
<alcuin. carm. 9.88>	Qua pax alma viget, praelia nulla fiunt.
<alcuin. carm. 9.89>	Aurum ut flamma probat, iustos temptatio mundat,
<alcuin. carm. 9.90>	Purior utque anima sidera celsa petat.
<alcuin. carm. 9.91>	Haec est vita viro iusto temptatio tota,
<alcuin. carm. 9.92>	Auribus ut cecinit pagina sacra tuis.
<alcuin. carm. 9.93>	Quemque pater natum caro complectit amore,
<alcuin. carm. 9.94>	Saepius huic tristi dura flagella dabit:
<alcuin. carm. 9.95>	Sic deus omnipotens sanctos per saeva probavit
<alcuin. carm. 9.96>	Verbera, post reddens premia laeta polo.
<alcuin. carm. 9.97>	Non vos conturbet, sancti, inconstantia, fratres,
<alcuin. carm. 9.98>	Nec mundana quidem gurgitibus variis.
<alcuin. carm. 9.99>	Sic fuit atque fiet secli versatilis ordo,
<alcuin. carm. 9.100>	Laetitiae numquam sit cui certa fides.
<alcuin. carm. 9.101>	Qui iacet in lecto, quondam certabat in arvis
<alcuin. carm. 9.102>	Cum cervis, quoniam fessa senectus adest.
<alcuin. carm. 9.103>	Qui olim strato laetus recubabat in ostro,
<alcuin. carm. 9.104>	Vix panno veteri frigida membra tegit.
<alcuin. carm. 9.105>	Longa dies oculos atra caligine claudit,
<alcuin. carm. 9.106>	Solivagos athomos quae numerare solet.
<alcuin. carm. 9.107>	Dextera, quae gladios, quae fortia tela vibrabat,
<alcuin. carm. 9.108>	Nunc tremit atque ori porrigit aegre cibos.
<alcuin. carm. 9.109>	Clarior ecce tuba subito vox faucibus haesit,
<alcuin. carm. 9.110>	Auribus adpositis murmura clausa ciet.
<alcuin. carm. 9.111>	Quid iam plura canam? marcescit tota iuventus,
<alcuin. carm. 9.112>	Iam perit atque cadit corporis omne decus,
<alcuin. carm. 9.113>	Et pellis tantum vacua vix ossibus haeret,
<alcuin. carm. 9.114>	Nec cognoscit homo propria membra senex.
<alcuin. carm. 9.115>	Quod fuit, alter erit, iam nec erit ipse, quod ipse:
<alcuin. carm. 9.116>	Fur erit ipse suus temporibus variis.
<alcuin. carm. 9.117>	Sic ventura dies mentes mutabit et artus,
<alcuin. carm. 9.118>	Atque utinam melior proficiat meritis!
<alcuin. carm. 9.119>	Quapropter potius caelestia semper amemus,
<alcuin. carm. 9.120>	Et mansura polo, quam peritura solo.
<alcuin. carm. 9.121>	Hic variat tempus, nil non mutabile cernis:
<alcuin. carm. 9.122>	Illic una dies semper erit, quod erit.
<alcuin. carm. 9.123>	Quo tu, queso, meus, mentem, rogo, dirige, lector:
<alcuin. carm. 9.124>	Invenies quicquid cor cupit ecce tuum.
<alcuin. carm. 9.125>	Qua tua te numquam fallit spes, advena mundi,
<alcuin. carm. 9.126>	Aspicies patriam, quam tuus optat amor.
<alcuin. carm. 9.127>	Invenies veniens illic bona gaudia vitae
<alcuin. carm. 9.128>	Perpetuae, quae tu semper habere potes.
<alcuin. carm. 9.129>	Laetus in aeternum Christo sociabere civis,
<alcuin. carm. 9.130>	Ille manet semper, tu quoque semper eris.
<alcuin. carm. 9.131>	Quid tu pertristis aurum te perdere plangis?
<alcuin. carm. 9.132>	Est auro melius lucrificare deum.
<alcuin. carm. 9.133>	Quid species vanas lacrimosis, nate, querellis
<alcuin. carm. 9.134>	Prosequeris, haec tu cur peritura cupis?
<alcuin. carm. 9.135>	Talia iam mundi, non Christi luget amator,
<alcuin. carm. 9.136>	Sit, rogo, non aurum, sit tibi Christus amor.
<alcuin. carm. 9.137>	Ad vos, o fratres, vertam, mea cura, camenas
<alcuin. carm. 9.138>	Alloquar et paucis vos modo versiculis.
<alcuin. carm. 9.139>	Vos regale genus, sobolis veneranda parentum
<alcuin. carm. 9.140>	Sanctorum, qui vos iam genuere deo.
<alcuin. carm. 9.141>	Illorum bibulas meritis caelestibus aures
<alcuin. carm. 9.142>	Nunc adhibete pio pectore, mente, manu.
<alcuin. carm. 9.143>	Ut sanctum precibus conservet semper ovile,
<alcuin. carm. 9.144>	Pectore concordi quod statuere deo.
<alcuin. carm. 9.145>	Horrida non frangat vestras temptatio mentes,
<alcuin. carm. 9.146>	Impia quam vobis gessit iniqua manus.
<alcuin. carm. 9.147>	Sed magis ad studium vitae melioris abundet,
<alcuin. carm. 9.148>	Incitet et mentes semper adesse deo,
<alcuin. carm. 9.149>	Erigit elisos, qui vulnerat atque medetur,
<alcuin. carm. 9.150>	Qui ferit atque sanat, conterit atque levat.
<alcuin. carm. 9.151>	Nocte dieque simul precibus insistite sanctis.
<alcuin. carm. 9.152>	Ut vos conservet Iesus ubique pius.
<alcuin. carm. 9.153>	Et si quae placeant concordi addiscite corde,
<alcuin. carm. 9.154>	Atque implete manu, quod pia mens cupiat.
<alcuin. carm. 9.155>	Sic tandem vobis clipeus descendit ab alto,
<alcuin. carm. 9.156>	Et domini dextra proteget atque reget.
<alcuin. carm. 9.157>	Vos estote patrum memores, quis semper ab alto
<alcuin. carm. 9.158>	Venerat auxilium, dante tonante, pium.
<alcuin. carm. 9.159>	Iam Moyses melius precibus quam fortis in armis,
<alcuin. carm. 9.160>	Expandens palmas praelia sacra gerit.
<alcuin. carm. 9.161>	Plurima pro lacrimis sternuntur milia morte
<alcuin. carm. 9.162>	Ezechiae regis pestiferi populi,
<alcuin. carm. 9.163>	Huic quoque ter quinos clemens deus addidit annos
<alcuin. carm. 9.164>	Pro prece, quam moriens fundit ab ore deo.
<alcuin. carm. 9.165>	Vobis nota canam, fratres, quae fecerat olim
<alcuin. carm. 9.166>	Ecclesiae vestrae pontificalis apex.
<alcuin. carm. 9.167>	Praesulis egregii precibus se flamma retorsit
<alcuin. carm. 9.168>	Aedani quondam Bebban ab urbe procul.
<alcuin. carm. 9.169>	Conposuit precibus Eadbert minitantia mortem
<alcuin. carm. 9.170>	Flabra, pius praesul vester et ipse pater.
<alcuin. carm. 9.171>	Magnus et ipse pater, praesul pastorque sacerdos
<alcuin. carm. 9.172>	Cudbertus, vestrae iam decus ecclesiae,
<alcuin. carm. 9.173>	Quanta piis precibus, domino donante, peregit,
<alcuin. carm. 9.174>	Non opus est nostris dicere versiculis.
<alcuin. carm. 9.175>	Dum prius heroicis praeclarus Beda magister
<alcuin. carm. 9.176>	Versibus explicuit inclita gesta patris,
<alcuin. carm. 9.177>	Laudibus ac celebrat quem tota Britannia crebris,
<alcuin. carm. 9.178>	Et precibus rogitat se auxiliare piis.
<alcuin. carm. 9.179>	Hi simul atque alii, si si praecepta tenetis
<alcuin. carm. 9.180>	Illorum fixo semper amore dei,
<alcuin. carm. 9.181>	Instanter precibus vestrum tueantur ovile,
<alcuin. carm. 9.182>	Hostibus expulsis moenia vestra favent.
<alcuin. carm. 9.183>	Posteriora vobis meliora prioribus esse,
<alcuin. carm. 9.184>	Legistis, fratres: sic quoque vestra fient,
<alcuin. carm. 9.185>	Si in domino toto speratis pectore, qui post
<alcuin. carm. 9.186>	Iam maiora solet verbera dona dare.
<alcuin. carm. 9.187>	At tu, sanctorum praesul successor avorum,
<alcuin. carm. 9.188>	Qui pascis populum, qui loca sancta tenes,
<alcuin. carm. 9.189>	Es magno, ut video, curarum pondere pressus,
<alcuin. carm. 9.190>	Quod tam dira fuit tempore plaga tuo.
<alcuin. carm. 9.191>	Tecum plango tuos casus, karissime frater,
<alcuin. carm. 9.192>	Ora fluunt lacrimis, pectora mesta dolent.
<alcuin. carm. 9.193>	Saepius ingeminans tacito sub murmure mecum,
<alcuin. carm. 9.194>	Omnibus, heu, quam sit illa dolenda dies,
<alcuin. carm. 9.195>	Qua pagana manus, veniens a finibus orbis,
<alcuin. carm. 9.196>	Navigio subito litora nostra petit;
<alcuin. carm. 9.197>	Expoliansque patrum veneranda sepulcra decore,
<alcuin. carm. 9.198>	Necnon foedavit templa dicata dei,
<alcuin. carm. 9.199>	Atque dei Christi mundissima vinea Sorehc
<alcuin. carm. 9.200>	Vulpinis subito dentibus esca fuit.
<alcuin. carm. 9.201>	Et lapides vivi pereunt altaria circum,
<alcuin. carm. 9.202>	Quapropter cithara plus gemit ecce mea.
<alcuin. carm. 9.203>	Victima facta fuit, domino quae ferre solebat
<alcuin. carm. 9.204>	Munera; credo, pium munus et ipsa fuit.
<alcuin. carm. 9.205>	Felix illa dies illis, si tristia nobis
<alcuin. carm. 9.206>	Pectora fecisset, sic petiere polum;
<alcuin. carm. 9.207>	Et sanctis socii facti sunt sanguine sacro,
<alcuin. carm. 9.208>	Qui se pro Christo subiciunt gladiis.
<alcuin. carm. 9.209>	Hos puto quapropter nobis non esse gemendos,
<alcuin. carm. 9.210>	Quos melior caelo vita sibi rapuit.
<alcuin. carm. 9.211>	Desine quapropter lacrimis hos plangere, praesul,
<alcuin. carm. 9.212>	Quos sibi perpetuo Christus habet socios.
<alcuin. carm. 9.213>	Teque magisque tua facias virtute paratum,
<alcuin. carm. 9.214>	Ut, quo pervenias, tristia nulla fiant.
<alcuin. carm. 9.215>	Inclita perpetuam praestat patientia vitam,
<alcuin. carm. 9.216>	Ut vox veridica iusserat ipsa dei.
<alcuin. carm. 9.217>	Fer patienter onus Christi tu triste sacerdos,
<alcuin. carm. 9.218>	Iob exempla dabit victor et ipse tibi,
<alcuin. carm. 9.219>	Miles et ecclesiae Paulus per mille triumphos,
<alcuin. carm. 9.220>	Qui sua non doluit vulnera mente potens.
<alcuin. carm. 9.221>	Quis sine vel miles capiat certamine palmam,
<alcuin. carm. 9.222>	Bella nefanda dabunt praemia magna suis.
<alcuin. carm. 9.223>	Per gladios, mortes, pestes, per tela, per ignes
<alcuin. carm. 9.224>	Martyrio sancti regna beata petunt.
<alcuin. carm. 9.225>	Stemmate iam gaudet belli, qui stemmate vincit,
<alcuin. carm. 9.226>	Praelia post terrae regnat in arce poli.
<alcuin. carm. 9.227>	Si quid displicuit Christo iam cuncta videnti,
<alcuin. carm. 9.228>	Moribus in vestris corrigite hoc citius,
<alcuin. carm. 9.229>	Ut pius egregium conservet pastor ovile,
<alcuin. carm. 9.230>	Ne rapidis capiat hoc lupus insidiis.
<alcuin. carm. 9.231>	Non est quippe deus poenis culpandus in istis,
<alcuin. carm. 9.232>	Sed nostra in melius vita ferenda cito,
<alcuin. carm. 9.233>	Et pia flectenda est precibus clementia nostris,
<alcuin. carm. 9.234>	Quatenus a nobis transferat ipse plagas:
<alcuin. carm. 9.235>	Atque suis clemens praestet solacia servis,
<alcuin. carm. 9.236>	Tempora concedens prospera cuncta quibus,
<alcuin. carm. 9.237>	Hymnidicas laeta laudes ut mente canamus
<alcuin. carm. 9.238>	Celsithroni cuncti semper ubique simul,
<alcuin. carm. 9.239>	Laus cui, cultus, honor, virtus, benedictio, carmen
<alcuin. carm. 9.240>	Semper in aeternum gloria magna deo.

<alcuin. carm. 10.1>	Urbs aeterna dei, terrae sal, lumina mundi,
<alcuin. carm. 10.2>	Bis sex signa poli, menses et ter quater anni,
<alcuin. carm. 10.3>	Atque diei horae, lapidesque in stemmate Christi,
<alcuin. carm. 10.4>	Vestra aperire polum poterit vel claudere lingua.
<alcuin. carm. 10.5>	Doctores vitae, magnae et medicina salutis,
<alcuin. carm. 10.6>	Vos fontes vivi, paradisi et flumina sacra;
<alcuin. carm. 10.7>	Vos decus ecclesiae, populi spes, ianua lucis;
<alcuin. carm. 10.8>	Inclita progenies, Salomonis nobile templum.
<alcuin. carm. 10.9>	Per vos, o patres, nostro sub tempore tota
<alcuin. carm. 10.10>	Virtutum meritis fecunda Britannia floret.
<alcuin. carm. 10.11>	Vos simul unanimes Christi defendite castra,
<alcuin. carm. 10.12>	Et clypeo fidei tela exsuperate nefanda.
<alcuin. carm. 10.13>	Pectore concordes, fortes virtute superna,
<alcuin. carm. 10.14>	Iudiciis iusti, humiles pietate modestas
<alcuin. carm. 10.15>	Doctores populi, ductores et gregis almi,
<alcuin. carm. 10.16>	Semper ubique deo, peto, vos estote fideles.
<alcuin. carm. 10.17>	Multiplicate pio percepta talenta labore,
<alcuin. carm. 10.18>	Maxima quod summo capiatis praemia caelo,
<alcuin. carm. 10.19>	Cum Christo et sanctis caelestia regna tenentes.
<alcuin. carm. 10.20>	Vosque mei memores Christus conservet ubique,
<alcuin. carm. 10.21>	Alchuine dicor ego, vestro devotus amori.
<alcuin. carm. 10.22>	O vos pastores, patres, sine fine valete.
<alcuin. carm. 10.23>	Et tu, sancte pater, pius Aedilharde sacerdos,
<alcuin. carm. 10.24>	Iam valeas, vigeas, Christo donante per aevum.

<alcuin. carm. 11.1>	Pectus amor nostrum penetravit flamma .....
<alcuin. carm. 11.2>	Atque calore novo semper inardet amor.
<alcuin. carm. 11.3>	Nec mare, nec tellus, montes nec silva vel alpes
<alcuin. carm. 11.4>	Huic obstare queunt aut inhibere viam,
<alcuin. carm. 11.5>	Quo minus, alme pater, semper tua viscera lingat,
<alcuin. carm. 11.6>	Vel lacrimis lavet pectus, amate, tuum.
<alcuin. carm. 11.7>	Cur tu, dulcis amor, fletus generabis amaros,
<alcuin. carm. 11.8>	Et de melle pio pocula amara fluunt?
<alcuin. carm. 11.9>	Si tua iam, mundus, miscentur dulcia amaris,
<alcuin. carm. 11.10>	Adversis variant prospera cuncta cito.
<alcuin. carm. 11.11>	Omnia tristifico mutantur gaudia luctu,
<alcuin. carm. 11.12>	Nil est perpetuum, cuncta perire queunt.
<alcuin. carm. 11.13>	Te modo quapropter fugiamus pectore toto,
<alcuin. carm. 11.14>	Tuque et nos, mundus iam periture, fugis.
<alcuin. carm. 11.15>	Delitiasque poli semperque manentia regna,
<alcuin. carm. 11.16>	Quaeramus toto pectore, mente, manu.
<alcuin. carm. 11.17>	Felix aula poli nunquam disiungit amicum;
<alcuin. carm. 11.18>	Semper habet, quod amat, pectus amore calens.
<alcuin. carm. 11.19>	Huc properare, pater, precibus rape me, rogo tecum,
<alcuin. carm. 11.20>	Qua noster nunquam dissociatur amor.
<alcuin. carm. 11.21>	Aspice laetifico gratanter corde, precamur,
<alcuin. carm. 11.22>	Parvula quae magnus munera misit amor.
<alcuin. carm. 11.23>	Nam duo praemitis laudaverat aera magister,
<alcuin. carm. 11.24>	Quae iniecit templi vidua nuda gazis.
<alcuin. carm. 11.25>	Omnibus est donis melior dilectio sacra,
<alcuin. carm. 11.26>	Atque fides firma, quae viget atque manet.
<alcuin. carm. 11.27>	Te divina, pater karissime, dona sequantur
<alcuin. carm. 11.28>	Praeveniantque simul: semper ubique vale.

<alcuin. carm. 12.1>	Te deus omnipotens conservet semper ubique,
<alcuin. carm. 12.2>	Iulius o iuvenis, spes amor atque decus.
<alcuin. carm. 12.3>	Lucia vive deo felix, clarissima virgo,
<alcuin. carm. 12.4>	Semper in aeternum, Lucia virgo, vale!
<alcuin. carm. 12.5>	Et mea per versus valeat Mathematica dulces,
<alcuin. carm. 12.6>	Femina verbipotens, tu sine fine vale!
<alcuin. carm. 12.7>	Delia doctisono ... grammatica plectro,
<alcuin. carm. 12.8>	Floreat ut studiis pectus ubique tuum.
<alcuin. carm. 12.9>	Vita, salus cunctis, domino donante, puellis,
<alcuin. carm. 12.10>	Perpetuumque vale in tempora longa fiat.
<alcuin. carm. 12.11>	Felix quippe pater, flores qui germine tales
<alcuin. carm. 12.12>	Egregiis mundi progenuit titulis.
<alcuin. carm. 12.13>	Dextra patris summi natas natosque patremque
<alcuin. carm. 12.14>	Conservet pariter, protegat atque regat.

<alcuin. carm. 13.1>	Ad nos quippe tuus famulus veniebat Homerus,
<alcuin. carm. 13.2>	Nuntia laeta ferens, David, ab ore tuo.
<alcuin. carm. 13.3>	Fecerat et Flaccum gaudentem in pectore vestrum,
<alcuin. carm. 13.4>	Deque salute tua, de sobolisque tuae.
<alcuin. carm. 13.5>	O mihi dulcis amor, dulcis praesentia Christi,
<alcuin. carm. 13.6>	Dulce tuum studium, et dulcis ab ore sonus.
<alcuin. carm. 13.7>	Tuque tuique simul per saecula semper amici
<alcuin. carm. 13.8>	Pervaleant, vigeant, David ubique vale!
<alcuin. carm. 13.9>	Hunc iterum puerum vestrae pietate remisi,
<alcuin. carm. 13.10>	Serviat ut vobis carmine, corde, manu.

<alcuin. carm. 14.1>	Pergite, Pierides, musali pollice flores
<alcuin. carm. 14.2>	Carpere, qui liquidis crescunt prope fontibus amnis:
<alcuin. carm. 14.3>	Regali ut iuveni faciatis serta salutis.
<alcuin. carm. 14.4>	Ut variis totus rutilet virtutibus ille,
<alcuin. carm. 14.5>	Nobilitate cluens, laudabilis orbe, paterna,
<alcuin. carm. 14.6>	Sic vos florigeri percurrite prata decoris,
<alcuin. carm. 14.7>	Vertice Castalidum iuvenali et pangite stemma:
<alcuin. carm. 14.8>	Fulgeat hinc roseo vertex virtutis honore.
<alcuin. carm. 14.9>	Illic et sophiae clarescat lilia candens,
<alcuin. carm. 14.10>	Iustitiae violis variet per tempora fulgor,
<alcuin. carm. 14.11>	Et croceo rutilet verecunda modestia vultu.
<alcuin. carm. 14.12>	Talibus his iuvenem sertis ornate, Camaenae,
<alcuin. carm. 14.13>	Vertice fulgenti ut venerabilis orbe nitescat.
<alcuin. carm. 14.14>	Ecce tuas aures, iuvenum clarissime, donis,
<alcuin. carm. 14.15>	Versifico volui pauxillum tangere plectro,
<alcuin. carm. 14.16>	Et tibi perpetuam Musis mandare salutem.
<alcuin. carm. 14.17>	Florigeris vigeas utinam per saecula sceptris
<alcuin. carm. 14.18>	Atque deo iunctus teneas caelestia regna.

<alcuin. carm. 15.1>	Semper in aeternum valeas, sanctissime papa,
<alcuin. carm. 15.2>	Tu Leo, tu victor, proles amata dei.
<alcuin. carm. 15.3>	Doctor in orbe pius, Christi clarissima salpix,
<alcuin. carm. 15.4>	Et caput ecclesiae, lux, decus atque pater;
<alcuin. carm. 15.5>	Iustitiae cultor, verae et pietatis amator,
<alcuin. carm. 15.6>	Pauperibus largus, clarus honore pio;
<alcuin. carm. 15.7>	Notus in orbe procul, meritorum laude venustus,
<alcuin. carm. 15.8>	Virtutum titulis nomen amoris habens.
<alcuin. carm. 15.9>	Sis pius et mitis Christi pro, pastor, amore
<alcuin. carm. 15.10>	Angelicis ovibus, quas tua dextra regit.
<alcuin. carm. 15.11>	Te deus aeternus longaevo tempore sanum
<alcuin. carm. 15.12>	Protegat, exaltet prosperitate bona.
<alcuin. carm. 15.13>	Et tibi perpetuum concedat in arce polorum
<alcuin. carm. 15.14>	Cum sanctis regnum: iam sine fine vale!

<alcuin. carm. 16.1>	Te rogo, sancte pater, supplex per carmina nostra,
<alcuin. carm. 16.2>	Sis memor et nostri, te rogo, sancte pater.
<alcuin. carm. 16.3>	Dulcis Homere, precor, Flacci memor esto poetae,
<alcuin. carm. 16.4>	Sis memor ut Samuel, dulcis Homere, precor.
<alcuin. carm. 16.5>	Auxiliare senem nostros, rogo, tu per amicos,
<alcuin. carm. 16.6>	Est locus in Sennis, auxiliare senem.
<alcuin. carm. 16.7>	Est mihi certa fides de te, carissime frater,
<alcuin. carm. 16.8>	Cum Christo et sanctis sit tibi certa salus.

<alcuin. carm. 17.1>	Tingue tuos calamos, caritas, in gurgite Christi,
<alcuin. carm. 17.2>	Atque meum pectus comple caelestibus odis,
<alcuin. carm. 17.3>	Ut dignas valeam Paulino dicere grates,
<alcuin. carm. 17.4>	Mellifluis nostras musis qui impleverat aures,
<alcuin. carm. 17.5>	Et memor unanimi longum post tempus amici
<alcuin. carm. 17.6>	Carminibus sacris repetens: "Albine valeto".
<alcuin. carm. 17.7>	Quam festiva dies fuerat, cum pagina nobis
<alcuin. carm. 17.8>	Lecta fuit titulis optatae inscripta salutis!
<alcuin. carm. 17.9>	Omnia dicta mihi caritatis melle manabant.
<alcuin. carm. 17.10>	Quo se divertit laetus relegentis ocellus,
<alcuin. carm. 17.11>	Cernit ubique suae semper nova gaudia mentis,
<alcuin. carm. 17.12>	Maxime tam gaudens in prosperitate paterna,
<alcuin. carm. 17.13>	Quem deus aeterno conservet tempore sanum.
<alcuin. carm. 17.14>	O laus Ausoniae, patriae decus, inclytus auctor.
<alcuin. carm. 17.15>	Iustitiae cultor, sacrae pietatis amator,
<alcuin. carm. 17.16>	Te mea mens ardet sacris constricta catenis,
<alcuin. carm. 17.17>	Diligit, exquirit, complectitur, adtrahit, ambit,
<alcuin. carm. 17.18>	Pectoris aeterna secumque recondit in arca.

<alcuin. carm. 18.1>	Tingue semel calamum, caritas, in gurgite Christi,
<alcuin. carm. 18.2>	Fac paucos Aquilae versiculosque meo:
<alcuin. carm. 18.3>	Cuius amore calent patris praecordia tota.
<alcuin. carm. 18.4>	Omnibus atque horis nomen in ore sonat.
<alcuin. carm. 18.5>	Cui deus aeternum tribuat per saecula salve,
<alcuin. carm. 18.6>	Protegat, exaltet, fructificet, vegetet.
<alcuin. carm. 18.7>	Quem mea mens ardet, sacris religata catenis,
<alcuin. carm. 18.8>	Ambit et exquirit, diligit et memorat.
<alcuin. carm. 18.9>	Tertius Albinus vobis iungatur amicus,
<alcuin. carm. 18.10>	Et lacrimas resonet inter in ore sacras.
<alcuin. carm. 18.11>	Quippe triplex funis facile non rumpitur umquam,
<alcuin. carm. 18.12>	Sic quoque tres inter firma viget caritas:
<alcuin. carm. 18.13>	Tres ubi sunt pariter collecti in nomine Christi,
<alcuin. carm. 18.14>	His adstat medius Christus et ipse pius.
<alcuin. carm. 18.15>	Hoc memorate viri, totumque valete per aevum,
<alcuin. carm. 18.16>	Vos videam laetos mox, miserante deo.
<alcuin. carm. 18.17>	Corporis et capitis omnes tunc certe capilli
<alcuin. carm. 18.18>	Pierio plectro carmina laeta canant.
<alcuin. carm. 18.19>	Orpheus aut Linus, nec me Maro vincit in odis,
<alcuin. carm. 18.20>	Dum manibus cingam pectora vestra meis.

<alcuin. carm. 19.1>	Hic Paulinus ovans toto requiescat in aevo,
<alcuin. carm. 19.2>	Hocque cubile pater dignus dignetur habere.
<alcuin. carm. 19.3>	Invidus hoc templum nunquam pertranseat hostis,
<alcuin. carm. 19.4>	Ne caros animis subito disiungat amicos,
<alcuin. carm. 19.5>	Quos Christi caritas caros coniunxit amicos.

<alcuin. carm. 20.1>	O Pauline pater, pastor, patriarcha, sacerdos,
<alcuin. carm. 20.2>	Pars animae melior, nostrae pars inclyta vitae:
<alcuin. carm. 20.3>	Sis memor Albini sacris altaribus adstans,
<alcuin. carm. 20.4>	Et dulces inter lacrimas super ora fluentes
<alcuin. carm. 20.5>	Dic: "Miserere, deus, nostro clementer amico,
<alcuin. carm. 20.6>	Criminibusque suis veniam largire benignus,
<alcuin. carm. 20.7>	Ut te cum sanctis liceat laudare per aevum"
<alcuin. carm. 20.8>	Omnipotens patris virtus, sapientia Christus,
<alcuin. carm. 20.9 >	Obsecro te supplex toto de pectore pauper,
<alcuin. carm. 20.10>	Ut tua conservet Paulinum dextera semper,
<alcuin. carm. 20.11>	Protegat atque regat, virtutum floribus ornet.
<alcuin. carm. 20.12>	Tuque Maria, dei genetrix, sanctissima virgo,
<alcuin. carm. 20.13>	Prospera cuncta meo Paulino posce, precamur,
<alcuin. carm. 20.14>	Ut vigeat, valeat Christi repletus amore.
<alcuin. carm. 20.15>	Vos quoque, cara simul sanctorum turba, tonanti,
<alcuin. carm. 20.16>	Qui bibulas proni monitis caelestibus aures,
<alcuin. carm. 20.17>	Ecclesiae patres, habuistis semper apertas,
<alcuin. carm. 20.18>	Et nunc cum Christo caelestia regna tenetis,
<alcuin. carm. 20.19>	Fundite proque mei Paulini, posco, salute
<alcuin. carm. 20.20>	Cum pietate preces summo super omnia regi,
<alcuin. carm. 20.21>	Ut vigeat, valeat Christi precepta secutus.
<alcuin. carm. 20.22>	Et vos, ecclesiae sanctae sanctissima proles,
<alcuin. carm. 20.23>	In commune precor prostrato corpore terris,
<alcuin. carm. 20.24>	Utque mei curam Paulini habeatis in aevum,
<alcuin. carm. 20.25>	Illius et vitam precibus commendite Christo,
<alcuin. carm. 20.26>	Ut vigeat, valeat longaevo tempore sanus.
<alcuin. carm. 20.27>	Angelici faciem coetus qui cernitis almam,
<alcuin. carm. 20.28>	Perpetui patris caelesti in culmine semper,
<alcuin. carm. 20.29>	Expansis manibus humili sed pectore posco,
<alcuin. carm. 20.30>	Vos quoque Paulinum precibus defendite vestris,
<alcuin. carm. 20.31>	Ut gaudens regnet vestro sociatus honori,
<alcuin. carm. 20.32>	Aeternisque dei vobiscum laudibus adsit,
<alcuin. carm. 20.33>	Regna beata tenens, felix sine fine polorum.
<alcuin. carm. 20.34>	Hos rogo versiculos habeas, pater optime, tecum,
<alcuin. carm. 20.35>	Ut tua mens memoret lecto pro carmine natum.
<alcuin. carm. 20.36>	Sit tibi Christus amor, virtus, decus, omnia Christus,
<alcuin. carm. 20.37>	Sit via, vita, salus, spes et laus, gloria perpes
<alcuin. carm. 20.38>	Semper in ore sonet, maneatque in pectore semper,
<alcuin. carm. 20.39>	Ut tibi cum sanctis tribuat caelestia regna:
<alcuin. carm. 20.40>	Qua memor esto tui nati, te posco per illum,
<alcuin. carm. 20.41>	Qui te perpetuam caeli deducat in aulam.
<alcuin. carm. 20.42>	Et nunc, et semper, mi mi Pauline valeto.
<alcuin. carm. 20.43>	Carminis hic finem lacrimis faciemus obortis,
<alcuin. carm. 20.44>	Sed nunquam sacri finem faciemus amoris.

<alcuin. carm. 21.1>	Theophilacte pater, sophiae tu doctor honestus,
<alcuin. carm. 21.2>	Laudibus egregiis clarus in orbe procul,
<alcuin. carm. 21.3>	In regno magnus caelorum scriba videris,
<alcuin. carm. 21.4>	Dona tui cordis sunt nova vel vetera
<alcuin. carm. 21.5>	Urbs, caput orbis, habet te maxima Roma magistrum,
<alcuin. carm. 21.6>	Verba salutis habes semper in ore tuo.
<alcuin. carm. 21.7>	Omnibus es mitis sancta pietate magistra,
<alcuin. carm. 21.8>	Quae solet egregium cor habitare tuum.
<alcuin. carm. 21.9>	In qua meque, precor, gremio caritatis amicum,
<alcuin. carm. 21.10>	Sim licet ignotus, suscipe sancte, tibi.
<alcuin. carm. 21.11>	Nam scriptura canit vero paradigmate sancta
<alcuin. carm. 21.12>	Carmine, quae laudes concelebrat sophiae.
<alcuin. carm. 21.13>	Sic novus ut mustum tecum veterascat amicus,
<alcuin. carm. 21.14>	Sic hoc dulce bibis, dulcis amicus erit.
<alcuin. carm. 21.15>	Dixerat et Paulus, doctor clarissimus orbis:
<alcuin. carm. 21.16>	"Cuncta probate prius, quaeque tenete bona."
<alcuin. carm. 21.17>	Obsecro te supplex, animo me spernere noli,
<alcuin. carm. 21.18>	Sed solita fratrem me pietate proba.
<alcuin. carm. 21.19>	Larga quidem caritas Christi solet esse per orbem,
<alcuin. carm. 21.20>	In gremium multos congregat illa suum.
<alcuin. carm. 21.21>	Qui in caritate manet, portat in pectore Christum,
<alcuin. carm. 21.22>	Vera quidem caritas est deus omnipotens.
<alcuin. carm. 21.23>	Qui prodesse potest, non est spernendus amicus,
<alcuin. carm. 21.24>	Vel prodesse valet alter amicus ei,
<alcuin. carm. 21.25>	Profuit ut Christus iam vulnera dira gementi
<alcuin. carm. 21.26>	In curam nummos protulit atque duos.
<alcuin. carm. 21.27>	Hac pietate, precor, me tu tibi suscipe fratrem,
<alcuin. carm. 21.28>	In Christo fratres gratia nos genuit.
<alcuin. carm. 21.29>	Suadeo quippe tibi, doctor clarissime mundi,
<alcuin. carm. 21.30>	Ut doctrina sacro currat ab ore tuo.
<alcuin. carm. 21.31>	Cartula scribatur vitae, mittatur ubique,
<alcuin. carm. 21.32>	Praetitulata pio nomine apostolico.
<alcuin. carm. 21.33>	Sic tua laus crescit, merces sic magna manebit
<alcuin. carm. 21.34>	Pastori summo sedis apostolicae.
<alcuin. carm. 21.35>	Cuius amore pio me tu commende, rogamus,
<alcuin. carm. 21.36>	Commendet Christo ut me pater ore suo.
<alcuin. carm. 21.37>	Vos pariter, patres, semper sine fine valete,
<alcuin. carm. 21.38>	Dextera vos Christi protegat atque regat.

<alcuin. carm. 22.1>	Cur, rogo, nate, tuo patri irasceris, amate,
<alcuin. carm. 22.2>	Longius optatum mox modo carpis iter?
<alcuin. carm. 22.3>	Et tu tristis abis, patrem tristemque relinquis,
<alcuin. carm. 22.4>	Ut sceleratus ego iudicor ecce reus.
<alcuin. carm. 22.5>	Iratus calido quicquam nec pectore dixi,
<alcuin. carm. 22.6>	Mandavi placida dicere verba tibi.
<alcuin. carm. 22.7>	Utere ceu propriis rebus feliciter illis,
<alcuin. carm. 22.8>	Sunt mea quippe tua, sint tua queso mea.

<alcuin. carm. 23.1>	O mea cella, mihi habitatio dulcis, amata,
<alcuin. carm. 23.2>	Semper in aeternum, o mea cella, vale.
<alcuin. carm. 23.3>	Undique te cingit ramis resonantibus arbos,
<alcuin. carm. 23.4>	Silvula florigeris semper onusta comis.
<alcuin. carm. 23.5>	Prata salutiferis florebunt omnia et herbis,
<alcuin. carm. 23.6>	Quas medici quaerit dextra salutis ope.
<alcuin. carm. 23.7>	Flumina te cingunt florentibus undique ripis,
<alcuin. carm. 23.8>	Retia piscator qua sua tendit ovans.
<alcuin. carm. 23.9>	Pomiferis redolent ramis tua claustra per hortos,
<alcuin. carm. 23.10>	Lilia cum rosulis candida mixta rubris.
<alcuin. carm. 23.11>	Omne genus volucrum matutinas personat odas,
<alcuin. carm. 23.12>	Atque creatorem laudat in ore deum.
<alcuin. carm. 23.13>	In te personuit quondam vox alma magistri,
<alcuin. carm. 23.14>	Quae sacro sophiae tradidit ore libros.
<alcuin. carm. 23.15>	In te temporibus certis laus sancta tonantis
<alcuin. carm. 23.16>	Pacificis sonuit vocibus atque animis.
<alcuin. carm. 23.17>	Te, mea cella, modo lacrimosis plango camaenis.
<alcuin. carm. 23.18>	Atque gemens casus pectore plango tuos.
<alcuin. carm. 23.19>	Tu subito quoniam fugisti carmina vatum,
<alcuin. carm. 23.20>	Atque ignota manus te modo tota tenet.
<alcuin. carm. 23.21>	Te modo nec Flaccus nec vatis Homerus habebit,
<alcuin. carm. 23.22>	Nec pueri musas per tua tecta canunt.
<alcuin. carm. 23.23>	Vertitur omne decus secli sic namque repente.
<alcuin. carm. 23.24>	Omnia mutantur ordinibus variis.
<alcuin. carm. 23.25>	Nil manet aeternum, nihil immutabile vere est.
<alcuin. carm. 23.26>	Obscurat sacrum nox tenebrosa diem.
<alcuin. carm. 23.27>	Decutit et flores subito hiems frigida pulcros,
<alcuin. carm. 23.28>	Perturbat placidum et tristior aura mare.
<alcuin. carm. 23.29>	Qua campis cervos agitabat sacra iuventus,
<alcuin. carm. 23.30>	Incumbit fessus nunc baculo senior.
<alcuin. carm. 23.31>	Nos miseri, cur te fugitivum, mundus, amamus?
<alcuin. carm. 23.32>	Tu fugis a nobis semper ubique ruens.
<alcuin. carm. 23.33>	Tu fugiens fugias, Christum nos semper amemus,
<alcuin. carm. 23.34>	Semper amor teneat pectora nostra dei.
<alcuin. carm. 23.35>	Ille pius famulos diro defendat ab hoste,
<alcuin. carm. 23.36>	Ad caelum rapiens pectora nostra, suos;
<alcuin. carm. 23.37>	Pectore quem pariter toto laudemus, amemus:
<alcuin. carm. 23.38>	Nostra est ille pius gloria, vita, salus.

<alcuin. carm. 24.1>	Gens bona Gothorum semper sine fine valeto,
<alcuin. carm. 24.2>	Electus domino populus, plebs inclyta salve.
<alcuin. carm. 24.3>	Praeclaris gentes vicisti maxime bellis
<alcuin. carm. 24.4>	Quam multas quondam: hostes modo vincite Christi
<alcuin. carm. 24.5>	Per clypeum fidei, per fortia tela salutis.
<alcuin. carm. 24.6>	Auxiliator erit vobis deus almus ubique,
<alcuin. carm. 24.7>	Si iam firma fides habitat sub pectore vestro,
<alcuin. carm. 24.8>	Atque opus egregium sequitur bona dona fidei.
<alcuin. carm. 24.9>	Has, rogo, litterulas placido percurrite sensu,
<alcuin. carm. 24.10>	Quas modo direxit vobis dilectio sancta.
<alcuin. carm. 24.11>	Prospera cuncta deus Gothis concedat Olimpi,
<alcuin. carm. 24.12>	Omnibus aeterni tribuens bona gaudia regni,
<alcuin. carm. 24.13>	Inque piis precibus memores estote, rogamus
<alcuin. carm. 24.14>	Albini semper, scripsit qui talia vobis.
<alcuin. carm. 24.15>	Vos deus omnipotens totum conservet in aevum,
<alcuin. carm. 24.16>	Aeternum tribuens vobis per saecula regnum.

<alcuin. carm. 25.1>	Salve, Roma potens, mundi decus, inclyta mater,
<alcuin. carm. 25.2>	Atque tui tecum valeant in secula nati;
<alcuin. carm. 25.3>	Et caput orbis, honor magnus, Leo papa valeto.
<alcuin. carm. 25.4>	Tu quoque iustitiae sceptrum, lux sedis, honoris
<alcuin. carm. 25.5>	Perpetuis valeas, Christo donante, triumphis:
<alcuin. carm. 25.6>	Claviger aetherius, doctor simul inclytus orbis,
<alcuin. carm. 25.7>	Te precibus pariter conservet semper ubique,
<alcuin. carm. 25.8>	Et quos Roma tenet circum sua moenia, sancti
<alcuin. carm. 25.9>	Vos precibus pariter sanctis tueantur ubique.
<alcuin. carm. 25.10>	O patres, populus, Romanae gloria gentis,
<alcuin. carm. 25.11>	Semper in aeternum domino miserante valete.

<alcuin. carm. 26.1>	Venerunt apices vestrae pietatis ab aula,
<alcuin. carm. 26.2>	O dilecte deo, David dulcissime, Flacco,
<alcuin. carm. 26.3>	Portantes vestrae nobis pia dona salutis,
<alcuin. carm. 26.4>	Quam deus omnipotens semper superaugeat, opto.
<alcuin. carm. 26.5>	Tu laus, spesque tuis, toto tu gaudia regno,
<alcuin. carm. 26.6>	Tu decus ecclesiae, rector, defensor, amator.
<alcuin. carm. 26.7>	Tu dignos equidem misisti sorte ministros
<alcuin. carm. 26.8>	Ordinibus sacris iam per loca nota capellae.
<alcuin. carm. 26.9>	Ecce sacerdotes Christi sua iura tenebunt,
<alcuin. carm. 26.10>	Officiale decus servant sibi rite ministri
<alcuin. carm. 26.11>	Nathaneique suo gaudent sub principe certo.
<alcuin. carm. 26.12>	Accurrunt medici mox, Hippocratica secta:
<alcuin. carm. 26.13>	Hic venas fundit, herbas hic miscet in olla,
<alcuin. carm. 26.14>	Ille coquit pultes, alter sed pocula praefert.
<alcuin. carm. 26.15>	Et tamen, o medici, cunctis impendite gratis,
<alcuin. carm. 26.16>	Ut manibus vestris adsit benedictio Christi:
<alcuin. carm. 26.17>	Haec mihi cuncta placent, iste est laudabilis ordo.
<alcuin. carm. 26.18>	Quid Maro versificus solus peccavit in aula?
<alcuin. carm. 26.19>	Non fuit ille pater iam dignus habere magistrum,
<alcuin. carm. 26.20>	Qui daret egregias pueris per tecta camenas?
<alcuin. carm. 26.21>	Quid faciet Beleel Hiliacis doctus in odis?
<alcuin. carm. 26.22>	Cur, rogo, non tenuit scolam sub nomine patris?
<alcuin. carm. 26.23>	Quid faciet tardus canuto vertice Drances,
<alcuin. carm. 26.24>	Consilio validus, gelida est cui dextera bello?
<alcuin. carm. 26.25>	Zacheus arborem conscendit parvus in altam,
<alcuin. carm. 26.26>	Ut videat turbam scriptorum currere circum,
<alcuin. carm. 26.27>	Litterulis, cartis miseris solatia praestat.
<alcuin. carm. 26.28>	Non tangat, caveat puerorum sportula dextras.
<alcuin. carm. 26.29>	Iam tenet ordo suum proprie nunc quisque magistrum:
<alcuin. carm. 26.30>	Presbyter egregius, toto sub pectore plenus,
<alcuin. carm. 26.31>	Iste sacerdotes factis et voce gubernat,
<alcuin. carm. 26.32>	Ante illos gradiens, clarissima forma salutis.
<alcuin. carm. 26.33>	Ordo ministrorum sequitur te, Iesse, magistrum.
<alcuin. carm. 26.34>	Vox tibi forte sonat Christi taurina per aulam,
<alcuin. carm. 26.35>	Ut decet ex alto populis pia verba legenti.
<alcuin. carm. 26.36>	Candida Sulpicius post te trahit agmina, lector,
<alcuin. carm. 26.37>	Hos regat et doceat, certis ne accentibus errent.
<alcuin. carm. 26.38>	Instituit pueros Idithun modulamine sacro,
<alcuin. carm. 26.39>	Utque sonos dulces decantent voce sonora.
<alcuin. carm. 26.40>	Quot pedibus, numeris, rithmo stat musica discant.
<alcuin. carm. 26.41>	Noctibus inspiciat caeli mea filia stellas,
<alcuin. carm. 26.42>	Adsuescatque deum semper laudare potentem,
<alcuin. carm. 26.43>	Qui caelum stellis ornavit, gramine terras,
<alcuin. carm. 26.44>	Omnia qui verbo mundi miracula fecit.
<alcuin. carm. 26.45>	Fistula tunc Flacci proprium tibi carmen, Homere,
<alcuin. carm. 26.46>	Iam faciet, tu dum sacram redieris ad aulam.
<alcuin. carm. 26.47>	Perpetuum valeat Thyrsis simul atque Menalca,
<alcuin. carm. 26.48>	Ipse Menalca coquos nigra castiget in aula,
<alcuin. carm. 26.49>	Ut calidos habeat Flaccus per fercula pultes.
<alcuin. carm. 26.50>	Et Nemias Graeco infundat sua pocula Bachos
<alcuin. carm. 26.51>	Qui secum tunnam semper portare suescit.

<alcuin. carm. 27.1>	Omnibus alma salus pueris sit atque puellis,
<alcuin. carm. 27.2>	Regia progenies, valeas per saecula longa:
<alcuin. carm. 27.3>	Vivere quam Christus multis feliciter annis
<alcuin. carm. 27.4>	Concedat, tribuens aeterni et gaudia regni.
<alcuin. carm. 27.5>	Christe, salus mundi, laus, gloria, vita, redemptor.
<alcuin. carm. 27.6>	Temporibus cunctis, annis atque omnibus horis,
<alcuin. carm. 27.7>	Dilectum David conserva in saecula multa,
<alcuin. carm. 27.8>	Ut gaudens vivat felix et prospere regnet.
<alcuin. carm. 27.9>	Omnis ubique simul populus respondeat "amen".
<alcuin. carm. 27.10>	Clementer mitis populo miserere misello:
<alcuin. carm. 27.11>	Grex est quippe tuus, tu pastor amabilis illi.
<alcuin. carm. 27.12>	Mercedem tribuet tibimet per saecula Christus.
<alcuin. carm. 27.13>	Nunc valeas iterum et semper in saecla valeto!

<alcuin. carm. 28.1>	Pontificalis apex, princeps patriarcha, sacerdos,
<alcuin. carm. 28.2>	Praesul amate deo, sanctorum sancte magister,
<alcuin. carm. 28.3>	Pastor apostolicus, magnus Leo papa valeto.
<alcuin. carm. 28.4>	Lux, decus ecclesiae, Romanae gloria gentis,
<alcuin. carm. 28.5>	Et patrio patriae populo spes magna salutis:
<alcuin. carm. 28.6>	Egregius doctor, meritis et nomine clarus,
<alcuin. carm. 28.7>	Virtutum titulis toto praeclarus in orbe.
<alcuin. carm. 28.8>	Te deus aeternus, mundi mitissimus auctor,
<alcuin. carm. 28.9>	Salvator generis humani, maximus haeres
<alcuin. carm. 28.10>	Protegat atque regat longaevo tempore sanum,
<alcuin. carm. 28.11>	Atque tibi tribuat felicia tempora clemens,
<alcuin. carm. 28.12>	Augeat et numerum populi per dogmata verbi
<alcuin. carm. 28.13>	Ut multiplicia laetus mercede laboris
<alcuin. carm. 28.14>	Celsithroni videas faciem sine fine beatam,
<alcuin. carm. 28.15>	Principi apostolico Petro coniunctus in aevum,
<alcuin. carm. 28.16>	Arce poli Christo laetus in laudibus almis.
<alcuin. carm. 28.17>	Tu rege doctrinis, mundi laus, regna per orbem,
<alcuin. carm. 28.18>	Carta tua currat, signata in nomine sacro,
<alcuin. carm. 28.19>	Per terram, pelagus, regiones, regna, per urbes,
<alcuin. carm. 28.20>	Exhortans sancto cunctos sermone legentes.
<alcuin. carm. 28.21>	Semina ne vitae maculent zizania mortis,
<alcuin. carm. 28.22>	Crescat ab ore tuo caelorum candida messis,
<alcuin. carm. 28.23>	Unde dei populus vivat feliciter omnis.
<alcuin. carm. 28.24>	Gaudeat et teneat tecum caelestia regna
<alcuin. carm. 28.25>	Semper in aeternum, summo donante tonante.
<alcuin. carm. 28.26>	Vive deo felix, felix et vive per aevum,
<alcuin. carm. 28.27>	Aurea lux mundi, terrae sal, porta salutis,
<alcuin. carm. 28.28>	Et decus ecclesiae, gemmisque corona refulgens.
<alcuin. carm. 28.29>	Sis memor Albini, memoret te gratia Christi,
<alcuin. carm. 28.30>	Quae te conservet, praesul sanctissime, semper.

<alcuin. carm. 29.1.1>	Incolumem Christus, carissime, te mihi praesul
<alcuin. carm. 29.1.2>	Conservet mitis semper ubique, precor.
<alcuin. carm. 29.1.3>	Tu mihi dulcis amor, cordis tu carmen in ore,
<alcuin. carm. 29.1.4>	Tu memor esto mei, tu sine fine vale!

<alcuin. carm. 29.2.1>	Nulla manus cartam discingat, ni tua, praesul;
<alcuin. carm. 29.2.2>	Solve, pater sancte, et lege tu feliciter illam.
<alcuin. carm. 29.2.3>	Succinctum solvat, cupiat qui abscondita scire,
<alcuin. carm. 29.2.4>	Nulla tamen dextra, ni tua, sancte pater.

<alcuin. carm. 30.1.1>	Fer festina patri Paulino, carta, salutem,
<alcuin. carm. 30.1.2>	Dic "Pauline pater, dulcis amice vale"!

<alcuin. carm. 30.2.1>	Ianua parva quidem et parvus habitator in aede est.
<alcuin. carm. 30.2.2>	Non spernas nardum, lector, in corpore parvum;
<alcuin. carm. 30.2.3>	Nam redolet nardus spicato gramine multum:
<alcuin. carm. 30.2.4>	Mel apis egregium portat tibi corpore parvo.
<alcuin. carm. 30.2.5>	Parva quidem res est oculorum, cerne, pupilla,
<alcuin. carm. 30.2.6>	Sed regit imperio vivacis corporis actus.
<alcuin. carm. 30.2.7>	Sic regit ipse domum totam sibi Nardulus istam,
<alcuin. carm. 30.2.8>	"Nardule", dic lector pergens, "tu parvule, salve".

<alcuin. carm. 31.1>	Haec tibi, Macari, devovi munera, pastor:
<alcuin. carm. 31.2>	Cum Christo et sanctis tu sine fine vale!
<alcuin. carm. 31.3>	Si memor Albini, memoret te gratia Christi,
<alcuin. carm. 31.4>	Et tu nigre meus candidus esto dei.
<alcuin. carm. 31.5>	Cur, mi nigre, taces? de te nunc nescio quidquam,
<alcuin. carm. 31.6>	Aut tamen ecce tibi sit deus omnis amor.
<alcuin. carm. 31.7>	Sit cibus et potus, clipeus, rex, vita salusque,
<alcuin. carm. 31.8>	Laus cuius resonet semper in ore tuo.
<alcuin. carm. 31.9>	Ut tibi mandavi, Bergenses instrue nostros,
<alcuin. carm. 31.10>	Et tecum discat qui tibi perplaceat.
<alcuin. carm. 31.11>	Haec praecepta decem, vobis quae cartula cantat,
<alcuin. carm. 31.12>	Nocte dieque pio corde tenete, precor.
<alcuin. carm. 31.13>	Saepius et nosmet memorantes dicite, quaeso:
<alcuin. carm. 31.14>	"Pauperis Albini, Christe, memento tui".

<alcuin. carm. 32.1>	En tuus Albinus, saevis ereptus ab undis,
<alcuin. carm. 32.2>	Venerat, altithrono nunc miserante deo.
<alcuin. carm. 32.3>	Te cupiens apel -peregrinis- lare camenis,
<alcuin. carm. 32.4>	O Corydon, Corydon, dulcis amice satis.
<alcuin. carm. 32.5>	Quicquid tu volitas per magna palatia regum,
<alcuin. carm. 32.6>	Ut ludens pelago aliger undisono:
<alcuin. carm. 32.7>	Qui sophiae libros primis lac ore sub annis
<alcuin. carm. 32.8>	Suxisti et labris ubera sacra tuis.
<alcuin. carm. 32.9>	Dum tibi, dum maior per tempora creverat aetas,
<alcuin. carm. 32.10>	Tunc solidos sueras sumere corde cibos,
<alcuin. carm. 32.11>	Fortia de gazis veterum et potare Falerna;
<alcuin. carm. 32.12>	Sensibus et fuerant pervia cuncta tuis.
<alcuin. carm. 32.13>	Quicquid ab antiquo invenerunt tempore patres,
<alcuin. carm. 32.14>	Nobile cuncta tibi pandit et ingenium,
<alcuin. carm. 32.15>	Ac divina tuis patuit scriptura loquelis,
<alcuin. carm. 32.16>	Aedibus in sacris dum tua vox resonat.
<alcuin. carm. 32.17>	Quid tua nunc memorem scolastica carmina, vatis,
<alcuin. carm. 32.18>	Qui cunctos poteras tu superare senes?
<alcuin. carm. 32.19>	Viscera tota tibi cecinerunt atque capilli,
<alcuin. carm. 32.20>	Nunc tua lingua tacet; cur tua lingua tacet?
<alcuin. carm. 32.21>	Nec tua lingua valet forsan cantare camenas,
<alcuin. carm. 32.22>	Atque, reor, dormit lingua tibi, Corydon?
<alcuin. carm. 32.23>	Dormit et ipse meus Corydon, scolasticus olim,
<alcuin. carm. 32.24>	Sopitus Bacho. Ve tibi, Bache pater!
<alcuin. carm. 32.25>	Ve, quia tu quaeris sensus subvertere sacros,
<alcuin. carm. 32.26>	Atque meum Corydon ore tacere facis.
<alcuin. carm. 32.27>	Ebrius in tectis Corydon aulensibus errat,
<alcuin. carm. 32.28>	Nec memor Albini, nec memor ipse sui.
<alcuin. carm. 32.29>	Obvia non misit venienti carmina patri,
<alcuin. carm. 32.30>	Ut canerent "salve": tu tamen, ecce, vale!
<alcuin. carm. 32.31>	Rusticus est Corydon, dixit hoc forte propheta
<alcuin. carm. 32.32>	Virgilius quondam: "Rusticus es Corydon".
<alcuin. carm. 32.33>	Dixerat ast alter, melius sed, Naso poeta:
<alcuin. carm. 32.34>	"Presbyter est Corydon", sit cui semper ave.

<alcuin. carm. 33.1.1>	Da tua celsithronus nobis suffragia semper,
<alcuin. carm. 33.1.2>	Exaudire preces famulorum, Christe, tuorum,
<alcuin. carm. 33.1.3>	Qui tibi vota ferant devoto pectore laudis,
<alcuin. carm. 33.1.4>	Perpetuam tribuens clementi munere vitam.

<alcuin. carm. 33.2.1>	Quisque deo lacrimas, lector, hanc tundis ad aram,
<alcuin. carm. 33.2.2>	Esto memor nostri, cecini qui carmina Christo.
<alcuin. carm. 33.2.3>	Exaudire preces famulorum, Christe, tuorum,
<alcuin. carm. 33.2.4>	Qui tibi vota ferant praesenti laudis in ara,
<alcuin. carm. 33.2.5>	Et da caelestis nobis pia dona salutis.
<alcuin. carm. 33.2.6>	Sis memor Alchuini, lector, rogo, carminis huius.

<alcuin. carm. 34.1>	Praesul amate, precor, hac tu diverte, viator:
<alcuin. carm. 34.2>	Sis memor Albini ut, praesul amate, precor.
<alcuin. carm. 34.3>	O mea cara domus, habitatio dulcis, amata,
<alcuin. carm. 34.4>	Sis felix semper, o mea cara domus.
<alcuin. carm. 34.5>	Sophia sancta patrum tectis servetur in istis,
<alcuin. carm. 34.6>	In te discatur sophia sancta patrum.
<alcuin. carm. 34.7>	Tu valeas, vigeas donis his inclita semper,
<alcuin. carm. 34.8>	In sophiae cultu tu valeas, vigeas.
<alcuin. carm. 34.9>	Rustica turba tuo habitet sub tegmine nunquam:
<alcuin. carm. 34.10>	Sit procul e tecto rustica turba tuo.
<alcuin. carm. 34.11>	Protegat atque regat Christi te gratia semper,
<alcuin. carm. 34.12>	Cum sociis pariter protegat atque regat.

<alcuin. carm. 35.1>	Praesul amate, precor, pergat haec cartula tecum,
<alcuin. carm. 35.2>	Sis memor ut patris, praesul amate, precor.
<alcuin. carm. 35.3>	Tu mihi dulcis amor, fili, per saecula salve,
<alcuin. carm. 35.4>	Christus in aeternum sit tibi dulcis amor.
<alcuin. carm. 35.5>	Semper in ore tuo resonent pia verba salutis,
<alcuin. carm. 35.6>	Laus Christo resonet semper in ore tuo.
<alcuin. carm. 35.7>	Pectore, mente, manu miseris solatia praesta,
<alcuin. carm. 35.8>	Semper ama Christum pectore, mente, manu.
<alcuin. carm. 35.9>	Omnibus esto pater, pastor, patriarcha, sacerdos,
<alcuin. carm. 35.10>	Pauperibus, miseris omnibus esto pater.
<alcuin. carm. 35.11>	Sis decus ecclesiae, cunctis et forma salutis,
<alcuin. carm. 35.12>	Et caput et custos, sis decus ecclesiae.
<alcuin. carm. 35.13>	Gratia summa dei tecum comitetur ubique,
<alcuin. carm. 35.14>	Augeat et meritis gratia summa dei.
<alcuin. carm. 35.15>	Dic, rogo, perpetuum pueris, puer inclite, salve,
<alcuin. carm. 35.16>	Albinoque vale dic, rogo, perpetuum.
<alcuin. carm. 35.17>	Laeta dies veniat nobis sub nomine nostro,
<alcuin. carm. 35.18>	Aeterna et vobis laeta dies veniat.
<alcuin. carm. 35.19>	Sit tibi cura mei, curet te Christus ubique:
<alcuin. carm. 35.20>	Est mihi cura tui, sit tibi cura mei.

<alcuin. carm. 36.1>	Quae cupis, ut veniat, venias nec carta caveto,
<alcuin. carm. 36.2>	Ne Musas mergat sospita dira tuas.
<alcuin. carm. 36.3>	Dum Moses pelagus virgae divisit in ictu,
<alcuin. carm. 36.4>	Dic semel aut bis si percutit ipse sinum.

<alcuin. carm. 37.1>	Dulcis Homere vale, valeat tua vita per aevum,
<alcuin. carm. 37.2>	Semper in aeternum, dulcis Homere vale.
<alcuin. carm. 37.3>	Pectoribus maneat dulcis dilectio nostris,
<alcuin. carm. 37.4>	In nostris Christus pectoribus maneat.
<alcuin. carm. 37.5>	Lux, via, vita, salus cunctorum, Christus ametur,
<alcuin. carm. 37.6>	Sit nobis Christus lux, via, vita, salus.
<alcuin. carm. 37.7>	Semper ubique vale, dic dic, dulcissime David,
<alcuin. carm. 37.8>	David amor Flacci, semper ubique vale.
<alcuin. carm. 37.9>	O mihi dulcis amor David, per saecla valeto,
<alcuin. carm. 37.10>	Quam te praesentem semper habere velim,
<alcuin. carm. 37.11>	Pierio ut tecum liceat mihi ludere versu,
<alcuin. carm. 37.12>	Scandere vel summi sidera celsa poli,
<alcuin. carm. 37.13>	Vel pulchras tecum numerorum discere formas,
<alcuin. carm. 37.14>	Inrepere aut veterum dicta stupenda patrum,
<alcuin. carm. 37.15>	Aut tractare sacra aeternae precepta salutis,
<alcuin. carm. 37.16>	Quae via me tecum perveat astra super.
<alcuin. carm. 37.17>	Haec est sola salus, haec est sapientia vera,
<alcuin. carm. 37.18>	Hanc qui semper amat, hunc amat ipse deus.
<alcuin. carm. 37.19>	Qui terrena dedit, tribuat caelestia regna,
<alcuin. carm. 37.20>	Ut felix vivas semper in arce poli.
<alcuin. carm. 37.21>	Ipse pius nobis placeat super omnia Christus,
<alcuin. carm. 37.22>	Utque dies nostros protegat atque regat.

<alcuin. carm. 38.1>	Munera muneribus David superaddidit Albin:
<alcuin. carm. 38.2>	Munera muneribus Christus superaddat et illi.
<alcuin. carm. 38.3>	Carmina carminibus binas superaddit et illi:
<alcuin. carm. 38.4>	Omnia dona bonus semper deus augeat illi,
<alcuin. carm. 38.5>	Et te florentem faciat, mea filias donis
<alcuin. carm. 38.6>	Atque mei David subolis clarissima donis
<alcuin. carm. 38.7>	Floreat aeternis: cuncti florete felices,
<alcuin. carm. 38.8>	Iam salvete, valete, vigete et avete, valete.

<alcuin. carm. 39.1>	Nec tu quippe tuum curasti, filia, Flaccum:
<alcuin. carm. 39.2>	Vester abit toto tremulus, heu, corpore vatis,
<alcuin. carm. 39.3>	Vergilii resonans tacito vix carmine versum:
<alcuin. carm. 39.4>	Me circum validus ventus, nix, undique nimbus.
<alcuin. carm. 39.5>	Hanc tamen iniuriam poteris purgare precando:
<alcuin. carm. 39.6>	Si Regenbrectum possis servare magistrum,
<alcuin. carm. 39.7>	Serva sic vestro patrono et praesule magno:
<alcuin. carm. 39.8>	Viribus et manibus, securi tribulaque palaque
<alcuin. carm. 39.9>	Cetera turba sui populi mox pergat in hostem,
<alcuin. carm. 39.10>	Ille operi insistat canuto vertice tantum:
<alcuin. carm. 39.11>	Haec, rogo, perficiens valeas, mea Delia, semper!

<alcuin. carm. 40.1>	Nix ruit e caelo, gelidus simul ingruit imber:
<alcuin. carm. 40.2>	Non fuit Albino "Exspecta paulisper in urbe"
<alcuin. carm. 40.3>	Qui iam dixisset, "donec pertranseat imber,
<alcuin. carm. 40.4>	Et calido pectus Parnasi fonte refirma".
<alcuin. carm. 40.5>	Tristis abit senior ieiuno ventre poeta,
<alcuin. carm. 40.6>	Et pueri tristes planxerunt carmine Flaccum.
<alcuin. carm. 40.7>	Frigida quapropter taceat sibi fistula carmen,
<alcuin. carm. 40.8>	Has tantum paucas balbutiat ore camenas:
<alcuin. carm. 40.9>	Carmina non curat David, nec Delia curat.
<alcuin. carm. 40.10>	Dum redeunt iterum calidi bona tempora Phoebi,
<alcuin. carm. 40.11>	Mox pristina redit virtus in carmine Flacco,
<alcuin. carm. 40.12>	Tunc ruet in David Musarum laetior odis,
<alcuin. carm. 40.13>	Tunc pax, vita, salus David, tunc praelia Musis.

<alcuin. carm. 41.1>	Tu mihi dulcis amor, semper soror inclita salves,
<alcuin. carm. 41.2>	In precibus fratris sis memor ipsa tui.
<alcuin. carm. 41.3>	Delicias saecli, pompas, gazasque caducas,
<alcuin. carm. 41.4>	Mente, manu, lingua spernere disce tua.
<alcuin. carm. 41.5>	Sit tibi Christus amor, virtus, laus, omnia Christus
<alcuin. carm. 41.6>	Permaneat * et semper in ore sonet.

<alcuin. carm. 42.1>	Splendida dum rutilat roseis Aurora quadrigis,
<alcuin. carm. 42.2>	Perfundens pelagus luce nova liquidum,
<alcuin. carm. 42.3>	Discutit ex oculis nocturnos pollice somnos,
<alcuin. carm. 42.4>	Mox senior strato prosilit ipse suo,
<alcuin. carm. 42.5>	In campos veterum procurrens carpere flores,
<alcuin. carm. 42.6>	Rectiloquos ludos pangeret ut pueris;
<alcuin. carm. 42.7>	Quos tibi dulcis amor, David clarissime consul,
<alcuin. carm. 42.8>	Optulit, ut pietas vestra probaret eos,
<alcuin. carm. 42.9>	Tradere iam pueris fierent si iudice digni
<alcuin. carm. 42.10>	Te, decus o sophiae, condere corde tuis.
<alcuin. carm. 42.11>	Tu defende, precor, solita pietate poetam,
<alcuin. carm. 42.12>	Qui direxit ovans munera parva tibi.
<alcuin. carm. 42.13>	Sunt equidem plures, cupiunt qui carpere dicta
<alcuin. carm. 42.14>	Sepius alterius, quam sua ferre foras,
<alcuin. carm. 42.15>	In hoc se studio sapientes esse putantes,
<alcuin. carm. 42.16>	Vatorum valeant si maculare melos.
<alcuin. carm. 42.17>	Talibus occurrat tua, rex, sapientia dives
<alcuin. carm. 42.18>	Defendens Flacci paucula dicta senis.
<alcuin. carm. 42.19>	Sint patris Entelli memores iuvenisque Daretis,
<alcuin. carm. 42.20>	Ne laus quam querunt detrahat ipsa magis.
<alcuin. carm. 42.21>	Impleat aeternis Christi te gratia donis,
<alcuin. carm. 42.22>	O laus atque decus, rex, sine fine vale.

<alcuin. carm. 43.1>	Pontificalis apex et primus in orbe sacerdos,
<alcuin. carm. 43.2>	Pastor apostolicus, papa valeto Leo.
<alcuin. carm. 43.3>	Sancte pater patriae, praeclari et culmen honoris,
<alcuin. carm. 43.4>	Dignus in urbe sacra, doctus in orbe procul.
<alcuin. carm. 43.5>	Iustitiae cultor, sanctae et pietatis amator,
<alcuin. carm. 43.6>	Firmus in officiis, verus in eloquiis.
<alcuin. carm. 43.7>	Tu decus ecclesiae, mundi laus, gloria cleri,
<alcuin. carm. 43.8>	Exemplum vitae, forma salutis ope.
<alcuin. carm. 43.9>	Te deus aeternus multis feliciter annis
<alcuin. carm. 43.10>	Concedat sacrum multiplicare gregem,
<alcuin. carm. 43.11>	Ut laus et merces maneat tibi, sancte sacerdos,
<alcuin. carm. 43.12>	Tempore perpetuo pacis in orbe sacro.
<alcuin. carm. 43.13>	Dogmata divinae legis renoventur ubique
<alcuin. carm. 43.14>	Per te perque tuum, sancte pater, studium.
<alcuin. carm. 43.15>	Hoc opus antiqui patres fecere per orbem,
<alcuin. carm. 43.16>	Quorum dicta modo pagina sacra canit,
<alcuin. carm. 43.17>	Et virtutis honos lato celebratur in orbe;
<alcuin. carm. 43.18>	Caelestis quorum nomina carta tenet,
<alcuin. carm. 43.19>	Et quos perpetuo decantat carmine mundus:
<alcuin. carm. 43.20>	Principibus structa est talibus ecclesia.
<alcuin. carm. 43.21>	Hoc opus, hoc studium magni est pastoris in orbe,
<alcuin. carm. 43.22>	Nempe talenta sibi multiplicare data.
<alcuin. carm. 43.23>	Totus hora quidem properat mundi ...,
<alcuin. carm. 43.24>	Ut quondam vates praecinuere sacri,
<alcuin. carm. 43.25>	Et iudex vigilat hominum super acta supernus,
<alcuin. carm. 43.26>	Ut cunctos propriis iudicet ex meritis.
<alcuin. carm. 43.27>	Tunc famulus sumet meritorum dona fidelis,
<alcuin. carm. 43.28>	Laetus et intrabit gaudia summa dei.
<alcuin. carm. 43.29>	Tu quoque, sancte pater, laudem inter hosce habebis
<alcuin. carm. 43.30>	Sanctorum cives clarus in orbe poli.
<alcuin. carm. 43.31>	Ut tunc esse bonis felix merearis in actis,
<alcuin. carm. 43.32>	Nunc durus tibi sit nullus in orbe labor.
<alcuin. carm. 43.33>	Poenarum genera spreverunt omnia sancti,
<alcuin. carm. 43.34>	Cum Christo ut caperent regna beata poli.
<alcuin. carm. 43.35>	Horum sancta sequens felix vestigia pastor,
<alcuin. carm. 43.36>	Doctrinis mentis cum pietate sacris,
<alcuin. carm. 43.37>	Ut te perpetuis caelorum gloria donis
<alcuin. carm. 43.38>	Cum Christo et sanctis accipiat, teneat.
<alcuin. carm. 43.39>	Miserat hunc puerum vestrae pietatis amator,
<alcuin. carm. 43.40>	Praesul Eanbaldus, munera parva gerens.
<alcuin. carm. 43.41>	Quem tua suscipiat bonitas, obsecro, benigne:
<alcuin. carm. 43.42>	Est famulus vester, filius atque meus.
<alcuin. carm. 43.43>	Ecclesiae magno papae et pastore Leoni
<alcuin. carm. 43.44>	Albinus cartam miserat hanc famulus.

<alcuin. carm. 44.1>	Te mea mens sequitur, carissime Candide, tristis;
<alcuin. carm. 44.2>	Me tua mens secum portet ubique, precor.
<alcuin. carm. 44.3>	Per loca cuncta dei Christi comitetur euntem
<alcuin. carm. 44.4>	Gratia te, nate dulcis, ab arce poli.
<alcuin. carm. 44.5>	Et tibi per terras, silvas, et flumina, montes
<alcuin. carm. 44.6>	Felici rectum tramite donet iter.
<alcuin. carm. 44.7>	Ut te optata dies iam cernat in arcibus urbis
<alcuin. carm. 44.8>	Egregiae, in qua sunt limina sancta Petri.
<alcuin. carm. 44.9>	Qui tua vota ferat Christo super ardua celi
<alcuin. carm. 44.10>	Culmina, clementer primus in orbe pater,
<alcuin. carm. 44.11>	Quae tibi cum lacrimis, prostrato corpore terris
<alcuin. carm. 44.12>	Ante altare dei, cordis ab ore fluant.
<alcuin. carm. 44.13>	Inde per aereas ruituris moenibus arces
<alcuin. carm. 44.14>	Ad Pauli veniens tecta sacrata pii.
<alcuin. carm. 44.15>	In crucis extensus, gemebundo pectore, signum,
<alcuin. carm. 44.16>	Qua patris et nati crimina plange simul.
<alcuin. carm. 44.17>	Moxque per ecclesias devotus curre viator
<alcuin. carm. 44.18>	Sanctorum laudans semper in ore deum,
<alcuin. carm. 44.19>	Qui mundo tales concessit habere patronos,
<alcuin. carm. 44.20>	Ante poli stantes patris in arce thronum,
<alcuin. carm. 44.21>	Sanguine qui roseo vicerunt regna per orbem
<alcuin. carm. 44.22>	Portantes Christi per pia colla crucem.
<alcuin. carm. 44.23>	Hos iterum atque iterum devoto pectore posce,
<alcuin. carm. 44.24>	Clementer precibus semper adesse tuis.
<alcuin. carm. 44.25>	Ante pios cineres lacrimarum signa tuarum
<alcuin. carm. 44.26>	In sacris sistant semper ubique petris.
<alcuin. carm. 44.27>	Te quoque sacratis studiosa mente per urbem
<alcuin. carm. 44.28>	Ordinibus, festis inter et esse, precor.
<alcuin. carm. 44.29>	Quid cui conveniat personae et tempore, cerne,
<alcuin. carm. 44.30>	Ut patri valeas cuncta referre memor,
<alcuin. carm. 44.31>	Et prodesse tuis monitis et moribus almis,
<alcuin. carm. 44.32>	Per te sancta dei ut floreat ecclesia.
<alcuin. carm. 44.33>	Si te preveniat clementis gratia Christi
<alcuin. carm. 44.34>	Ante oculos sacros patris apostolici,
<alcuin. carm. 44.35>	Posce patrum cineres, vestes, vel forte capillos
<alcuin. carm. 44.36>	Sanctorum, sacrae aut gaudia magna crucis,
<alcuin. carm. 44.37>	Ut sit subsidium nostrae per saecula vitae,
<alcuin. carm. 44.38>	Et nostris pariter, semper ubique pium.
<alcuin. carm. 44.39>	Omnibus his rite, Christo miserante, peractis,
<alcuin. carm. 44.40>	Ad patrem rediens prospere, perge cito.
<alcuin. carm. 44.41>	Non te pausantem videat iam Phoebus in aula,
<alcuin. carm. 44.42>	Sed cum Lucifero surge, viator ovans.
<alcuin. carm. 44.43>	Non sol flammivolus, ventus, non frigora, nimbi
<alcuin. carm. 44.44>	Ad patrem tardent iam properantis iter.
<alcuin. carm. 44.45>	Omnia vincit amor, pedibus velocior Euro
<alcuin. carm. 44.46>	Festine perge, curre, vola, propera.
<alcuin. carm. 44.47>	Ut laetus videat Iacob iam Ioseph ocellis,
<alcuin. carm. 44.48>	Ante diem dirae mortis in urbe sua.
<alcuin. carm. 44.49>	Quid tibi plura canam? felix feliciter omnes,
<alcuin. carm. 44.50>	Nate, vias vade nunc, miserante deo.
<alcuin. carm. 44.51>	Prospera concedat mundi tibi cuncta creator,
<alcuin. carm. 44.52>	Dulcis amate tuo, nate, valeto patri.

<alcuin. carm. 45.1>	Carmina dilecto faciat mea fistula David:
<alcuin. carm. 45.2>	Laurigero David carmine dignus erit.
<alcuin. carm. 45.3>	David amor populi, David laus, gloria plebis,
<alcuin. carm. 45.4>	Atque decus regni, spesque corona suis.
<alcuin. carm. 45.5>	Ite per Hespericas, Musae, concentibus urbes,
<alcuin. carm. 45.6>	Clamantes: "David semper ubique vale"!
<alcuin. carm. 45.7>	Terra, polus, pelagus resonent hoc voce sonora,
<alcuin. carm. 45.8>	Dicat et orbis: "Honor sit cui, vita, salus".
<alcuin. carm. 45.9>	Hoc optent precibus simul agmina sancta polorum,
<alcuin. carm. 45.10>	Hoc tribuat clemens Christus ab arce poli:
<alcuin. carm. 45.11>	Ut vivat, regnet multis feliciter annis,
<alcuin. carm. 45.12>	Ad laudem populi David in orbe pius.
<alcuin. carm. 45.13>	Transacto et felix praesentis tempore vitae
<alcuin. carm. 45.14>	Cum Christo teneat regna beata poli.
<alcuin. carm. 45.15>	Ad te nunc, David, referat mea fistula voces,
<alcuin. carm. 45.16>	Quas, precor, ut solita iam pietate legas.
<alcuin. carm. 45.17>	Te mea mens sequitur, sequitur quoque carmen amoris,
<alcuin. carm. 45.18>	Decantat, laudat, nocte dieque simul.
<alcuin. carm. 45.19>	Atque pii patris Martini pronus ad aram,
<alcuin. carm. 45.20>	En poscit lacrimis prospera cuncta tibi.
<alcuin. carm. 45.21>	Tecum, sancte pater, pergat miseratio semper,
<alcuin. carm. 45.22>	Iustitiaeque decus et pietatis amor,
<alcuin. carm. 45.23>	Gaudeat ut populus, te iam veniente, per urbes
<alcuin. carm. 45.24>	Totus ubique simul, cum senibus iuvenes.
<alcuin. carm. 45.25>	Huc tua perveniat bonitas, pater optime regni,
<alcuin. carm. 45.26>	Ut tua permaneat laus, honor atque decus.
<alcuin. carm. 45.27>	Tu pater es patriae, praeclari et pastor ovilis,
<alcuin. carm. 45.28>	Te timeat pravus, te pius omnis amet.
<alcuin. carm. 45.29>	Nec tibi subripiat quorumdam prava voluntas,
<alcuin. carm. 45.30>	Qui sua forte volunt, nec tua, nec domini.
<alcuin. carm. 45.31>	Roma caput mundi, primi quoque culmen honoris,
<alcuin. carm. 45.32>	In qua gazarum munera sancta latent,
<alcuin. carm. 45.33>	Quae modo disrupto plangit sua viscera foetu,
<alcuin. carm. 45.34>	Per te sanentur saucia membra cito,
<alcuin. carm. 45.35>	Ut pater et populus concordi pace regantur,
<alcuin. carm. 45.36>	Ut mens una fiat, quos habet una fides;
<alcuin. carm. 45.37>	Quos genuit Christo, Christi confessus amorem,
<alcuin. carm. 45.38>	Claviger aetherius Petrus in orbe pius,
<alcuin. carm. 45.39>	Ne turbata fluat per mundum fluminis unda,
<alcuin. carm. 45.40>	Unde solebat aqua pura manare prius.
<alcuin. carm. 45.41>	Plurima nempe tibi sunt emendanda per orbem,
<alcuin. carm. 45.42>	O rex, o rector, o decus ecclesiae!
<alcuin. carm. 45.43>	Simoniaca quidem pululat male pestis in orbe,
<alcuin. carm. 45.44>	Muneribus dantur mystica dona dei,
<alcuin. carm. 45.45>	Quae deus aeternus cunctis impendere gratis
<alcuin. carm. 45.46>	Iusserat, ut gratis accipit ipse dator.
<alcuin. carm. 45.47>	Stat quoque iudicium causae sub munere dantis,
<alcuin. carm. 45.48>	Sportula iustitiam vertit in ore senis;
<alcuin. carm. 45.49>	Muneribusque datis veniunt ad pocula testes,
<alcuin. carm. 45.50>	Impia iam purgat ebrietasque reum.
<alcuin. carm. 45.51>	Opprimit et miseros quorumdam saeva potestas,
<alcuin. carm. 45.52>	Impleat ut saccos dives ab ore suos.
<alcuin. carm. 45.53>	Impune discurrunt facientes furta latrones,
<alcuin. carm. 45.54>	Ultores scelerum sunt etiam socii.
<alcuin. carm. 45.55>	Talia compescat tua, rex, veneranda potestas,
<alcuin. carm. 45.56>	Rectorem regni te deus instituit.
<alcuin. carm. 45.57>	Grex est quippe tuus populus, tu pastor ovilis
<alcuin. carm. 45.58>	Nobilis egregii, magnus in orbe pater.
<alcuin. carm. 45.59>	Ut tua nobilitas, sic et sapientia cunctis
<alcuin. carm. 45.60>	Praecellat, virtus, laus, honor atque decus.
<alcuin. carm. 45.61>	Ad te respiciunt famulorum vota tuorum,
<alcuin. carm. 45.62>	Quid tua, exspectantes, mens pia praecipiat.
<alcuin. carm. 45.63>	Ipsa caput mundi spectat te Roma patronum,
<alcuin. carm. 45.64>	Cum patre et populo pacis amore pio.
<alcuin. carm. 45.65>	Quos revocare quidem studeat tua sancta voluntas
<alcuin. carm. 45.66>	Ad pacis donum, per pia verba dei.
<alcuin. carm. 45.67>	Erige subiectos et iam depone superbos,
<alcuin. carm. 45.68>	Ut pax et pietas regnet ubique sacra.
<alcuin. carm. 45.69>	Pastor apostolicus, iam primus in orbe sacerdos,
<alcuin. carm. 45.70>	Per te cum populo gaudeat ipse pater.
<alcuin. carm. 45.71>	Rector et ecclesiae per te, rex, rite regatur
<alcuin. carm. 45.72>	Et te magnipotens dextra regat domini;
<alcuin. carm. 45.73>	Ut felix vivas lato regnator in orbe,
<alcuin. carm. 45.74>	Proficiens facias cuncta deo placita.
<alcuin. carm. 45.75>	Angelus aetheria veniens caelestis ab arce,
<alcuin. carm. 45.76>	Qui tecum maneat nocte dieque simul,
<alcuin. carm. 45.77>	Prospere qui semper te, rex, deducat euntem,
<alcuin. carm. 45.78>	Et redeuntis iter protegat atque regat,
<alcuin. carm. 45.79>	Ut te suscipiat victorem Francia gaudens,
<alcuin. carm. 45.80>	Obvia palmatis et manibus veniat.
<alcuin. carm. 45.81>	Hoc tribuat Christus, mundi mitissimus auctor,
<alcuin. carm. 45.82>	Ut veniens venias, David amate, cito.
<alcuin. carm. 45.83>	Hoc mihi cunctipotens donet clementia Christi,
<alcuin. carm. 45.84>	Ut videam faciem laetus in orbe tuam.
<alcuin. carm. 45.85>	O pater, o pastor, rector, spes alma tuorum,
<alcuin. carm. 45.86>	Sit tibi vita, salus sit sine fine, vale!

<alcuin. carm. 46.1>	Cartula percurrens, Friducino fer mea salve
<alcuin. carm. 46.2>	Perpetuum nato pacis in ore tuo:
<alcuin. carm. 46.3>	"Dulcis amor patris valeas", dic, "semper ubique
<alcuin. carm. 46.4>	Cum pietate sacra et prosperitate bona.
<alcuin. carm. 46.5>	Per loca sancta tui sanctorum, nate, fidelis
<alcuin. carm. 46.6>	Sis memor Albini semper in ore patris.
<alcuin. carm. 46.7>	Esto pius, mitis, cauto moderamine pergens,
<alcuin. carm. 46.8>	Consilio prudens et pietate potens,
<alcuin. carm. 46.9>	In sermone quidem verax et corde fidelis,
<alcuin. carm. 46.10>	Conlaudans Christum oris in officio.
<alcuin. carm. 46.11>	Sedulus in precibus sanctorum maxime templis,
<alcuin. carm. 46.12>	Ne te praetereat ullius auxilium.
<alcuin. carm. 46.13>	Sobria eum sociis faciens convivia iustis,
<alcuin. carm. 46.14>	Pauperibus largus ceu miserisque pater.
<alcuin. carm. 46.15>	Prohibeas propria sceleratis castra rapinis,
<alcuin. carm. 46.16>	Ne cuiquam tulerint vi sua forte tui.
<alcuin. carm. 46.17>	Sanctus ait: "Iustum non vidi nempe relictum,
<alcuin. carm. 46.18>	Eius egens semen non ego pane sacro".
<alcuin. carm. 46.19>	Pauperis ad thronum clamor conscendit Olimpi,
<alcuin. carm. 46.20>	Audiet et Christus illius ipse preces.
<alcuin. carm. 46.21>	Non tua mensa, precor, furtis vel forte rapinis
<alcuin. carm. 46.22>	Vel miserum spoliis ipsa domus redolet.
<alcuin. carm. 46.23>	Saepius altithroni tibi sit conviva sacerdos,
<alcuin. carm. 46.24>	Et Christi famulus, vel miser atque vagus,
<alcuin. carm. 46.25>	Quam verbosa malis persona adsueta loquellis,
<alcuin. carm. 46.26>	Auribus ingeminans verba nefanda tuis".

<alcuin. carm. 47.1>	Musa volans veniat Monimagno ferre salutem,
<alcuin. carm. 47.2>	Cui deus aeternum tribuat per saecula salve,
<alcuin. carm. 47.3>	Quem precibus Christo sanctorum turba per orbem
<alcuin. carm. 47.4>	Assiduis domino commendet sancta, precamur.
<alcuin. carm. 47.5>	Ut sanus veniat, veniente tempore, natus
<alcuin. carm. 47.6>	Albini patris, praeclaram laetus ad urbem,
<alcuin. carm. 47.7>	Qua sanctus sancto Martinus corpore pausat.
<alcuin. carm. 47.8>	Quod praestare precor nobis, pia gratia Christi
<alcuin. carm. 47.9>	Sed tu, nate, deo placitis servire memento
<alcuin. carm. 47.10>	Moribus, ut mitis semper te protegat ille;
<alcuin. carm. 47.11>	Prospere per terras ignotas ducat euntem,
<alcuin. carm. 47.12>	Gaudentem nobis clemens iterumque reducat.
<alcuin. carm. 47.13>	Quo pergas, vel quid facias, circumspice cautus,
<alcuin. carm. 47.14>	Sis memor atque tuam propriam servare salutem.
<alcuin. carm. 47.15>	Noli, nate, precor, multo te perdere vino,
<alcuin. carm. 47.16>	Non escis, ille est quoniam sat pestifer orbis:
<alcuin. carm. 47.17>	Ex esca et potu morbi generantur amari.
<alcuin. carm. 47.18>	Noxius et nimium iam pendit in arbore fructus,
<alcuin. carm. 47.19>	Incautus quorum mox infirmabitur aesu.
<alcuin. carm. 47.20>	Sit quoque lingua tibi verax et sermo salubris,
<alcuin. carm. 47.21>	Sit cibus et potus multum moderatus in ore.
<alcuin. carm. 47.22>	Sit vigil in precibus pectus et pura voluntas,
<alcuin. carm. 47.23>	Laudibus in domini sanctorum per loca patrum.

<alcuin. carm. 48.1>	Per montes, campos Aquilam, mea cartula, quaere,
<alcuin. carm. 48.2>	Pontificem magni nominis et meriti;
<alcuin. carm. 48.3>	Inventum ut valeat, milleno carmine canta,
<alcuin. carm. 48.4>	Albini officio dic: "Vale perpetuum".
<alcuin. carm. 48.5>	Dic: "Memor esto tui semper, pater alme, magistri
<alcuin. carm. 48.6>	In precibus sacris, per loca sancta patrum".
<alcuin. carm. 48.7>	Dic quoque, dic supplex, lacrimis dic, "Sancte sacerdos
<alcuin. carm. 48.8>	Iustitiam sequere semper in ore tuo.
<alcuin. carm. 48.9>	Non tibi blanditiae saecli, non vana voluptas,
<alcuin. carm. 48.10>	Non timor aut terror cordis in antra cadat,
<alcuin. carm. 48.11>	Plena salutiferi sed iam fiducia verbi
<alcuin. carm. 48.12>	Possedeat plenum pectus amore dei.
<alcuin. carm. 48.13>	Iudicium promat iustum tua lingua, sacerdos,
<alcuin. carm. 48.14>	Ut Christo placeat quicquid in ore sonas.
<alcuin. carm. 48.15>	Spiritus e caelo veniens tua pectora, praesul,
<alcuin. carm. 48.16>	Laetificet, habitet, sanctificet, repleat.
<alcuin. carm. 48.17>	Plus aeterna dei Christi est metuenda potestas,
<alcuin. carm. 48.18>	Quam terrena quidem, quae velut umbra volat.
<alcuin. carm. 48.19>	Omnipotens iudex, iustis qui praemia praestat,
<alcuin. carm. 48.20>	Det tibi verba piae pacis in ore tuo.
<alcuin. carm. 48.21>	Tempora sunt nimium variis nunc plena periclis,
<alcuin. carm. 48.22>	Quae quondam sancti praececinere patres.
<alcuin. carm. 48.23>	Aetates hominum, mores mutantur et actus,
<alcuin. carm. 48.24>	Utque momenta quidem vita cito fugiet.
<alcuin. carm. 48.25>	Nec redit ipsa dies, mensis, nox, hora vel annus,
<alcuin. carm. 48.26>	Sed fugiens fugiet, fontis ut unda fluens.
<alcuin. carm. 48.27>	Tristia se laetis inmiscent tempora nostris:
<alcuin. carm. 48.28>	Utque vices faciunt noxque diesque suas,
<alcuin. carm. 48.29>	Gaudia iam veniunt, veniunt et tristia statim,
<alcuin. carm. 48.30>	Non est qui fuerat, transiet omnis homo.
<alcuin. carm. 48.31>	O pater, idcirco facies, dum tempus habebis,
<alcuin. carm. 48.32>	Mente, manu, lingua quaeque deo placeant.
<alcuin. carm. 48.33>	Ore sonet Christi laudes et vera loquatur,
<alcuin. carm. 48.34>	Et totum redolet pectus amore dei.
<alcuin. carm. 48.35>	Totius atque bonis instent iam corporis actus,
<alcuin. carm. 48.36>	Membra simul placitis nocte dieque deo,
<alcuin. carm. 48.37>	Ut totus placeas magno tu iudice Christo,
<alcuin. carm. 48.38>	Ut te conservet semper ubique deus.
<alcuin. carm. 48.39>	Posco, memento tui, praesul praeclare, magistri
<alcuin. carm. 48.40>	In precibus, lacrimis per loca sancta sacris,
<alcuin. carm. 48.41>	Ut veniam mitis praestet cui Christus ab arce
<alcuin. carm. 48.42>	Quae gessit scelerum vita nefanda, precor.
<alcuin. carm. 48.43>	Tu sine fine vale, pastor, patriarcha, sacerdos,
<alcuin. carm. 48.44>	Sit tibi Christus amor, lux, via, vita, salus.

<alcuin. carm. 49.1>	Dicta vocatur avis proprio cognomine gallus.
<alcuin. carm. 49.2>	Nuntiat haec lucem, terrarum decutit umbras,
<alcuin. carm. 49.3>	Tempora discernit, lumbis succingitur, huius
<alcuin. carm. 49.4>	Subditus imperio gallinarum regitur grex.
<alcuin. carm. 49.5>	Hunc laudans deus intellectum dicit habere:
<alcuin. carm. 49.6>	Quippe sub obscuro dirimat qui tempora peplo.
<alcuin. carm. 49.7>	Pro dolor, hunc longe properantem septa viarum
<alcuin. carm. 49.8>	Artarant quondam, dum temptat pabula rostro.
<alcuin. carm. 49.9>	Ergo cibos solus dum quaerens competa lustrat,
<alcuin. carm. 49.10>	Heu iactans audaxque nimis, multumque superbus
<alcuin. carm. 49.11>	Insidiante lupo excipitur. Quo pondere pressus
<alcuin. carm. 49.12>	Protinus hanc evadendi sibi repperit artem:
<alcuin. carm. 49.13>	"Sepe meas tua fama, lupe praefortis, ad aures
<alcuin. carm. 49.14>	Venit et ignoto monuit rumore, quod altum
<alcuin. carm. 49.15>	Vox tibi magna sonum claris concentibus edat.
<alcuin. carm. 49.16>	Nec tantum doleo, inviso quod devoror ore,
<alcuin. carm. 49.17>	Quantum, quod fraudor, liceat ne discere de te
<alcuin. carm. 49.18>	Credere quod licuit". Cuius fera credula vocis,
<alcuin. carm. 49.19>	Oblataeque lupus laudis tumefactus amore,
<alcuin. carm. 49.20>	Infernale aperit guttur, faucesque voraces
<alcuin. carm. 49.21>	Pandit, et inmensae reserat penetrale cavernae.
<alcuin. carm. 49.22>	Sed celer eripitur lucis praenuntius ales,
<alcuin. carm. 49.23>	Ac saltu volat et ramo citus arboris haeret.
<alcuin. carm. 49.24>	Mox igitur subita iam libertate potitus,
<alcuin. carm. 49.25>	Excelsusque sedens his cantus vocibus edit:
<alcuin. carm. 49.26>	"Decipitur merito, frustra quicumque superbit,
<alcuin. carm. 49.27>	Et capitur falsis cariturus laudibus escis,
<alcuin. carm. 49.28>	Ante cibos voces dum spargere temptat inanes".
<alcuin. carm. 49.29>	Respicit haec illos, qui cum sint, fabula, nacti
<alcuin. carm. 49.30>	Iure salutis opus, privantur fraudibus atris,
<alcuin. carm. 49.31>	Attendendo cavis falsas rumoribus auras.

<alcuin. carm. 50.1>	Pontificalis apex, pater Aethelharde, valeto;
<alcuin. carm. 50.2>	Omnipotens tribuat prospera cuncta tibi.
<alcuin. carm. 50.3>	Sis decus aecclesiae, Christi praecepta secutus,
<alcuin. carm. 50.4>	Clarus in officio, cautus in eloquio.
<alcuin. carm. 50.5>	Sit tibi larga manus, letum cor, Christus in ore,
<alcuin. carm. 50.6>	Egregii mores et pietatis amor.
<alcuin. carm. 50.7>	Ad te qui veniat, tristis non exeat umquam;
<alcuin. carm. 50.8>	Sis spes pauperibus atque salus miseris.
<alcuin. carm. 50.9>	Previus esto dei populo ad caelestia regna,
<alcuin. carm. 50.10>	Ut te namque sequens pergat ad astra poli.
<alcuin. carm. 50.11>	Insere veridicis vitalia semina verbis,
<alcuin. carm. 50.12>	Cordibus humanis crescat ut inde fides.
<alcuin. carm. 50.13>	Luceat in tenebris oriens ceu lucifer atris
<alcuin. carm. 50.14>	Exemplis, verbis lumen ubique tuum.
<alcuin. carm. 50.15>	Non te divitiae secli, non magna potestas
<alcuin. carm. 50.16>	Blanditiis faciat vera tacere quidem.
<alcuin. carm. 50.17>	Nec rex, nec iudex, etiam nec carus amicus
<alcuin. carm. 50.18>	Os sacrum claudat a pietate tuum.
<alcuin. carm. 50.19>	Est breve nam tempus vitae et presentis in annis,
<alcuin. carm. 50.20>	Atque pede tacito mors citius properat
<alcuin. carm. 50.21>	Exosisque tuae digitis fert ostia vitae;
<alcuin. carm. 50.22>	Ingrediens secum, quicquid habes, rapiet.
<alcuin. carm. 50.23>	Hunc idcirco diem atque hoc inamabile tempus
<alcuin. carm. 50.24>	Prevideas semper nocte dieque tibi;
<alcuin. carm. 50.25>	Utque domus patrem vigilantem Christus ab arce
<alcuin. carm. 50.26>	Inveniat veniens, tumque beatus eris.
<alcuin. carm. 50.27>	Felix illa dies, vocem qua iudicis almi
<alcuin. carm. 50.28>	Auditurus eris, proque labore tuo
<alcuin. carm. 50.29>	Tunc gaudens: "Intra, nimium mi serve fidelis,
<alcuin. carm. 50.30>	Aeterni aeternus regna beata patris".
<alcuin. carm. 50.31>	Tunc memor esto mei et dic: "Mitissime Christe,
<alcuin. carm. 50.32>	Pauperis Albini nunc miserere, precor".
<alcuin. carm. 50.33>	Nos nunc velivoli pelagi spectamus in horis,
<alcuin. carm. 50.34>	Quando dei adveniat, quando serena dies.
<alcuin. carm. 50.35>	Tuque iter hoc nostrum, devoto pectore posco,
<alcuin. carm. 50.36>	Ad Christum precibus auxiliare piis.

<alcuin. carm. 51.1.1>	Qui legat, "Alchuinum", dicat rogo, "Christe tuere".
<alcuin. carm. 51.1.2>	Vos, dilecta cohors, patris generosa propago,
<alcuin. carm. 51.1.3>	Accipite hunc fratrem, misi quem mente benigna.

<alcuin. carm. 51.2.1>	Has tibi, sancte puer Benedicti Maure, camenas
<alcuin. carm. 51.2.2>	Albinus vates versiculis cecinit,
<alcuin. carm. 51.2.3>	Valde optans animo tibi prospera cuncta fideli,
<alcuin. carm. 51.2.4>	Ut felix vivas semper ubique deo.
<alcuin. carm. 51.2.5>	Pro quo funde preces solita pietate tonanti,
<alcuin. carm. 51.2.6>	Conservet famulum ut Christus ab hoste suum.

<alcuin. carm. 51.3.1>	Tu quoque non meritis, crispis sed calve capillis,
<alcuin. carm. 51.3.2>	Ut valeas, vigeas tempus in omne, precor.
<alcuin. carm. 51.3.3>	Dum lacrimas domino Benedicti fundis in aula,
<alcuin. carm. 51.3.4>	Sis memor Albini, dulcis amice, tui.

<alcuin. carm. 51.4.1>	Tu quoque, nate, vale, maior tibi mente fideli
<alcuin. carm. 51.4.2>	Inter sacra, precor, verba memento mei.
<alcuin. carm. 51.4.3>	Parvula nilque nocent librorum membra ministro,
<alcuin. carm. 51.4.4>	Si mens alta petit grandis amore dei.

<alcuin. carm. 51.5.1>	Vosque valete, viri fratres patresque fideles,
<alcuin. carm. 51.5.2>	Vos deus omnipotens protegat atque regat.
<alcuin. carm. 51.5.3>	Vos mandata patrum tota virtute priorum
<alcuin. carm. 51.5.4>	Conservate, precor, pectore, mente, manu.
<alcuin. carm. 51.5.5>	Obsecro meque piis precibus commendite Christo,
<alcuin. carm. 51.5.6>	Ut scelerum veniam donet ubique mihi.

<alcuin. carm. 51.6.1>	O Benedicte, vale, monachorum maxime pastor,
<alcuin. carm. 51.6.2>	Quos generas verbis, hos rege iam precibus.
<alcuin. carm. 51.6.3>	Iudicis ante thronum doctorum quisque cohortes
<alcuin. carm. 51.6.4>	Deducet proprias, quas genuit domino.
<alcuin. carm. 51.6.5>	Tunc quoque tu monachos deduxeris ante tribunal
<alcuin. carm. 51.6.6>	Celsithroni regis, almipater, proprios.
<alcuin. carm. 51.6.7>	Auxiliare tuos precibus quapropter ubique:
<alcuin. carm. 51.6.8>	Grex numero crescat, pastor amate, tuus.
<alcuin. carm. 51.6.9>	Iam gregis ex numero pastoris gloria crescit,
<alcuin. carm. 51.6.10>	Conserva meritis ecce tuos famulos.

<alcuin. carm. 52.1>	Angelus e caelo veniens comitetur euntem
<alcuin. carm. 52.2>	Semper, abito tuas, dulcis amice, vias.
<alcuin. carm. 52.3>	Te mea mens sequitur magno cum cordis amore,
<alcuin. carm. 52.4>	Exoptans animo prospera cuncta tibi.
<alcuin. carm. 52.5>	Qui mihi te, frater, Christus concessit amicum,
<alcuin. carm. 52.6>	Conservet sanum Christus ubique mihi.
<alcuin. carm. 52.7>	Efficiens citius pariter natumque parentem
<alcuin. carm. 52.8>	Congaudere simul prosperitate bona.
<alcuin. carm. 52.9>	Quod modo non vidi te te, dulcissime frater,
<alcuin. carm. 52.10>	Contestor vere, cor dolet hoc nimium.
<alcuin. carm. 52.11>	Quam prope nescivi te nos spectando maneres,
<alcuin. carm. 52.12>	Nunc nisi gaudens non mihi dixit homo.
<alcuin. carm. 52.13>	Me tamen ecce, precor, praesentem semper habeto,
<alcuin. carm. 52.14>	Ut te presentem semper habebo, pater.
<alcuin. carm. 52.15>	Sit tibi, sitque mihi praesens deus omnibus horis,
<alcuin. carm. 52.16>	Sit pius et clemens, gloria, vita, salus.
<alcuin. carm. 52.17>	Quos caritate pia terris coniunxit amicos,
<alcuin. carm. 52.18>	Gaudentes pariter iungat in arce poli.
<alcuin. carm. 52.19>	Hos rogo versiculos tecum fer, frater amice,
<alcuin. carm. 52.20>	Sis memor Albini ut semper, amice, tui.
<alcuin. carm. 52.21>	Per campos, colles, silvas et flumina pergens,
<alcuin. carm. 52.22>	Semper iter Christus protegat ecce tuum,
<alcuin. carm. 52.23>	Sanctorum precibus semper sine fine valeto,
<alcuin. carm. 52.24>	Et nunc et semper, dulcis amice vale!

<alcuin. carm. 53.1>	Curre viam, frater, angusto tramite pulchram,
<alcuin. carm. 53.2>	Quae te sub tectis domini deducat in aulam;
<alcuin. carm. 53.3>	Nec tibi forte pedes coeno sordente respargit,
<alcuin. carm. 53.4>	Nec tibi caeruleus crines infuderit imber;
<alcuin. carm. 53.5>	Nec vis ventorum turbat, nec grando procellis;
<alcuin. carm. 53.6>	Nec timor, ut tollant vestes, nec fauce latrones,
<alcuin. carm. 53.7>	Nec leo, nec tygris, ursus, aper ambo visuntur;
<alcuin. carm. 53.8>	Vel coluber, regulus, serpens prosternit euntem,
<alcuin. carm. 53.9>	Sed bene securus poteris percurrere stratam.
<alcuin. carm. 53.10>	Laus divina tibi resonet quapropter in ore,
<alcuin. carm. 53.11>	Utque pium placido Christum tu pectore porta:
<alcuin. carm. 53.12>	Ille tuos gressus, sensus et verba gubernet,
<alcuin. carm. 53.13>	Dux, via, rector, amor tibi sit, protector ubique
<alcuin. carm. 53.14>	Incolomem ducat te, teque reducat euntem.

<alcuin. carm. 54.1>	Nunc bipedali
<alcuin. carm. 54.2>	Carmine laudes,
<alcuin. carm. 54.3>	Credule, dulces,
<alcuin. carm. 54.4>	Mi tibi nate
<alcuin. carm. 54.5>	Care, canemus.
<alcuin. carm. 54.6>	Certo valeto!
<alcuin. carm. 54.7>	Semper ubique
<alcuin. carm. 54.8>	Sit tibi Christus
<alcuin. carm. 54.9>	Pax, via, virtus.
<alcuin. carm. 54.10>	Plenus amore
<alcuin. carm. 54.11>	Illius esto,
<alcuin. carm. 54.12>	Ecce precamur.
<alcuin. carm. 54.13>	Te quoque semper
<alcuin. carm. 54.14>	Protegat ille
<alcuin. carm. 54.15>	Omnibus horis
<alcuin. carm. 54.16>	Atque momentis;
<alcuin. carm. 54.17>	Ut tibi nullus
<alcuin. carm. 54.18>	Ledere possit.
<alcuin. carm. 54.19>	Curva senectus
<alcuin. carm. 54.20>	Certe propinquat,
<alcuin. carm. 54.21>	Signaque vertex
<alcuin. carm. 54.22>	Candida monstrat,
<alcuin. carm. 54.23>	Ultima fata
<alcuin. carm. 54.24>	Forsan adesse:
<alcuin. carm. 54.25>	Esto paratus,
<alcuin. carm. 54.26>	Ecce precamur,
<alcuin. carm. 54.27>	Obvius ire
<alcuin. carm. 54.28>	Omnipotenti,
<alcuin. carm. 54.29>	Pectore gaudens.
<alcuin. carm. 54.30>	Pax tibi semper,
<alcuin. carm. 54.31>	Care fidelis,
<alcuin. carm. 54.32>	Credule nate,
<alcuin. carm. 54.33>	Primus amore,
<alcuin. carm. 54.34>	Atque paterno
<alcuin. carm. 54.35>	Discipulatus
<alcuin. carm. 54.36>	Dulcis amore.
<alcuin. carm. 54.37>	Tuque sophiae
<alcuin. carm. 54.38>	Scrinea sacrae,
<alcuin. carm. 54.39>	Arca fidei,
<alcuin. carm. 54.40>	Et tuba vitae
<alcuin. carm. 54.41>	Praeco salutis,
<alcuin. carm. 54.42>	Primus in aula.
<alcuin. carm. 54.43>	Vox tua plebi
<alcuin. carm. 54.44>	Pandat Olimpi
<alcuin. carm. 54.45>	Hostia summa,
<alcuin. carm. 54.46>	Lucisque templum,
<alcuin. carm. 54.47>	Laus ubi Christo
<alcuin. carm. 54.48>	Personet alma.
<alcuin. carm. 54.49>	Hoc, rogo, carmen
<alcuin. carm. 54.50>	Ore caneto,
<alcuin. carm. 54.51>	Mente teneto,
<alcuin. carm. 54.52>	Et memor esto?
<alcuin. carm. 54.53>	Obsecro, patris;
<alcuin. carm. 54.54>	Sisque beatus
<alcuin. carm. 54.55>	Semper in aevum.
<alcuin. carm. 54.56>	Te comitetur
<alcuin. carm. 54.57>	Gratia Christi,
<alcuin. carm. 54.58>	Gloria caeli,
<alcuin. carm. 54.59>	Perpete vita,
<alcuin. carm. 54.60>	Pax tibi semper.

<alcuin. carm. 55.1.1>	Dulcis amor lacrimis absentem plangit amicum,
<alcuin. carm. 55.1.2>	Quem longinqua negat terra videre oculis.
<alcuin. carm. 55.1.3>	Rara fides hominum caros effecit amicos,
<alcuin. carm. 55.1.4>	Milia multa cient, pectore solus erit.
<alcuin. carm. 55.1.5>	Argento melior, fulvo pretiosior auro,
<alcuin. carm. 55.1.6>	Omnibus et gazis clarior iste nitet,
<alcuin. carm. 55.1.7>	Quem cupit et quaerit mentis sibi tota voluntas
<alcuin. carm. 55.1.8>	Ut habeat, teneat, diligat atque colat.
<alcuin. carm. 55.1.9>	Iste eris ecce mihi magno coniunctus amore,
<alcuin. carm. 55.1.10>	Tu requies mentis, tu mihi dulcis amor.
<alcuin. carm. 55.1.11>	Te deus aeterno conservet tempore semper,
<alcuin. carm. 55.1.12>	Tu memor Albini semper ubique vale.

<alcuin. carm. 55.2.1>	O quando optandi veniat mihi tempus amoris,
<alcuin. carm. 55.2.2>	Quando erit illa dies, qua ... te cernere possim,
<alcuin. carm. 55.2.3>	O dilecte deo, studiis o clara iuventus,
<alcuin. carm. 55.2.4>	Sit tibi vita, salus feliciter omne per evum;
<alcuin. carm. 55.2.5>	Sit decus et bonitas, tecum et sapientia semper,
<alcuin. carm. 55.2.6>	Sit honor et cultus, laus Christi et gloria tecum.

<alcuin. carm. 55.3.1>	Hos ergo versiculos tecum fer, frater amice,
<alcuin. carm. 55.3.2>	Sis memor, rogo, mei ut semper amici tui.
<alcuin. carm. 55.3.3>	Per campos, colles, silvas et flumina pergens
<alcuin. carm. 55.3.4>	Semper iter Christus protegat ecce tuum.
<alcuin. carm. 55.3.5>	Sanctorum precibus semper sine fine valeto
<alcuin. carm. 55.3.6>	Et nunc et semper, dulcis amice vale.

<alcuin. carm. 55.4.1>	Carminis hic finem lacrimis faciemus obortis,
<alcuin. carm. 55.4.2>	Pectore sed numquam finem faciemus amoris.
<alcuin. carm. 55.4.3>	Flentibus hoc oculis carmen, karissime, scripsi,
<alcuin. carm. 55.4.4>	Flumina, credo, pius lacrimarum Christus ocellis
<alcuin. carm. 55.4.5>	Abstergat, vestrum faciat quoque cernere vultum,
<alcuin. carm. 55.4.6>	Tunc erit illa dies, placido qua pectore consto.

<alcuin. carm. 55.5.1>	Hoc, deus, in lecto fautor sis, posco, cubanti,
<alcuin. carm. 55.5.2>	Dormiat ut tutus, Christe, sub umbra tua,
<alcuin. carm. 55.5.3>	Ne sibi subripiat hac fur nocturnus in aula
<alcuin. carm. 55.5.4>	Ac sibi sis proprius semper, ut opto, deus:
<alcuin. carm. 55.5.5>	Namque tuis famulis latum tu, Christe, per orbem
<alcuin. carm. 55.5.6>	Fidus ades custos, rex pius atque pater.

<alcuin. carm. 55.6.1>	Huc, conviva, tuum fidus transmitte ministrum,
<alcuin. carm. 55.6.2>	Si vis dulciferum, dulcis amice, merum.
<alcuin. carm. 55.6.3>	Esto, precor, letus hac vir venerandus in aula,
<alcuin. carm. 55.6.4>	Nam tibi sat properans dulcia vina dabo.
<alcuin. carm. 55.6.5>	Mira tamen cunctis dicam quae rite ministro,
<alcuin. carm. 55.6.6>	Quod gustare merum non, mihi crede, licet.

<alcuin. carm. 55.7.1>	Adsis, Christe, dapes hinc nunc benedicere sumptas,
<alcuin. carm. 55.7.2>	Ut satient famulos fercula ista tuos.
<alcuin. carm. 55.7.3>	Tu nostras animas, petimus, et corpora victu
<alcuin. carm. 55.7.4>	Dulcifero pascas, semper alas, vegetes.
<alcuin. carm. 55.7.5>	Namque cibum siccis et potum largus in arvis
<alcuin. carm. 55.7.6>	Tu dederas populo rite petendo tuo.

<alcuin. carm. 55.8.1>	Frigus adest, iuvenes, frondes nunc arripite silve,
<alcuin. carm. 55.8.2>	Nix etenim ningit, cernite, grando ruit.
<alcuin. carm. 55.8.3>	Ligna focum pariter currentes ferte devoti,
<alcuin. carm. 55.8.4>	Algida si vultis menbra fovere foco,
<alcuin. carm. 55.8.5>	Atque crebris ... implentes flatibus alvum
<alcuin. carm. 55.8.6>	Hos fratres tremulos igne fovete, precor.

<alcuin. carm. 55.9.1>	Haec sit sacra domus, sic sit, precor, aula salutis,
<alcuin. carm. 55.9.2>	Ore simul, Christe, sit benedicta tuo.
<alcuin. carm. 55.9.3>	Non hic flamma vorax ledat, non fulgur ab alto,
<alcuin. carm. 55.9.4>	Non languor cruciet, non labor atque fames,
<alcuin. carm. 55.9.5>	Non rapidus demon, furum non factio fallax,
<alcuin. carm. 55.9.6>	Sed maneat pietas hic, precor, atque salus.

<alcuin. carm. 56.1.1>	Tempus erit, quando frater cum fratre loquetur,
<alcuin. carm. 56.1.2>	Tempus erit, quando gaudens gaudente fruetur:
<alcuin. carm. 56.1.3>	Omnia tempus habent, caritas sine fine valeto.
<alcuin. carm. 56.1.4>	Pasce, iubente pio, patres iuvenesque novellos,
<alcuin. carm. 56.1.5>	Christo, quo valeant dulces gustare loquelas.
<alcuin. carm. 56.1.6>	Curre velox, carta, plures fer cincta salutes,
<alcuin. carm. 56.1.7>	Dic "tua me, queso, discingat dextera" illi.

<alcuin. carm. 56.2.1>	Mitis ab aetherio clementer Christus Olimpo
<alcuin. carm. 56.2.2>	Te regat, exaltet, defendat, ornet et amet,
<alcuin. carm. 56.2.3>	Iam valeas, vigeas, Christo donante, per aevum.

<alcuin. carm. 56.3.1>	O plurimum niger, propera ad documenta magistri,
<alcuin. carm. 56.3.2>	Quae tribuunt animae praemia magna tuae.
<alcuin. carm. 56.3.3>	Disce sacrum humana mente venerare libellum,
<alcuin. carm. 56.3.4>	Ut valeas sumere gaudia namque poli.

<alcuin. carm. 57.1>	"Plangamus cuculum, Dafnin dulcissime, nostrum,
<alcuin. carm. 57.2>	Quem subito rapuit saeva noverca suis.
<alcuin. carm. 57.3>	Plangamus pariter querulosis vocibus illum,
<alcuin. carm. 57.4>	Incipe tu senior, quaeso, Menalca prior".
<alcuin. carm. 57.5>	"Heu, cuculus nobis fuerat cantare suetus,
<alcuin. carm. 57.6>	Quae te nunc rapuit hora nefanda tuis?
<alcuin. carm. 57.7>	Heu, cuculus, cuculus, qua te regione reliqui,
<alcuin. carm. 57.8>	Infelix nobis illa dies fuerat.
<alcuin. carm. 57.9>	[Omne genus hominum, volucrum simul atque ferarum
<alcuin. carm. 57.10>	Conveniat nostrum querere nunc cuculum].
<alcuin. carm. 57.11>	Omne genus hominum cuculum conplangat ubique,
<alcuin. carm. 57.12>	Perditus est, cuculus, heu, perit ecce meus.
<alcuin. carm. 57.13>	Non pereat cuculus, veniet sub tempore veris,
<alcuin. carm. 57.14>	Et nobis veniens carmina laeta ciet.
<alcuin. carm. 57.15>	Quis scit, si veniat; timeo, est summersus in undis,
<alcuin. carm. 57.16>	Vorticibus raptus atque necatus aquis.
<alcuin. carm. 57.17>	Heu mihi, si cuculum Bachus dimersit in undis,
<alcuin. carm. 57.18>	Qui rapiet iuvenes vortice pestifero.
<alcuin. carm. 57.19>	Si vivat, redeat, nidosque recurrat ad almos,
<alcuin. carm. 57.20>	Nec corvus cuculum dissecet ungue fero.
<alcuin. carm. 57.21>	Heu quis te, cuculus, nido rapit ecce paterno?
<alcuin. carm. 57.22>	Heu rapuit, rapuit, nescio si venias.
<alcuin. carm. 57.23>	Carmina si curas, cuculus, citus ecce venito,
<alcuin. carm. 57.24>	Ecce venito, precor, ecce venito citus.
<alcuin. carm. 57.25>	Non tardare, precor, cuculus, dum currere possis,
<alcuin. carm. 57.26>	Te Dafnin iuvenis optat habere tuus.
<alcuin. carm. 57.27>	Tempus adest veris, cuculus modo rumpe soporem,
<alcuin. carm. 57.28>	Te cupit, en, senior atque Menalca pater.
<alcuin. carm. 57.29>	En tondent nostri librorum prata iuvenci,
<alcuin. carm. 57.30>	Solus abest cuculus, quis, rogo, pascit eum?
<alcuin. carm. 57.31>	Heu, male pascit eum Bachus, reor, impius ille,
<alcuin. carm. 57.32>	Qui sub cuncta cupit vertere corda male.
<alcuin. carm. 57.33>	Plangite nunc cuculum, cuculum nunc plangite cuncti,
<alcuin. carm. 57.34>	Ille recessit ovans, flens redit ille, puto.
<alcuin. carm. 57.35>	Opto tamen, flentem cuculum habeamus ut illum,
<alcuin. carm. 57.36>	Et nos plangamus cum cuculo pariter.
<alcuin. carm. 57.37>	Plange tuos casus lacrimis, puer inclite, plange:
<alcuin. carm. 57.38>	Et casus plangunt viscera tota tuos.
<alcuin. carm. 57.39>	[Si non dura silex genuit te, plange, precamur,
<alcuin. carm. 57.40>	Te memorans ipsum plangere forte potes.
<alcuin. carm. 57.41>	Dulcis amor nati cogit deflere parentem,
<alcuin. carm. 57.42>	Natus ab amplexu dum rapitur subito.
<alcuin. carm. 57.43>	Dum frater fratrem germanum perdit amatum,
<alcuin. carm. 57.44>	Quid nisi iam faciat, semper et ipse fleat.
<alcuin. carm. 57.45>	Tres olim fuimus, iunxit quos spiritus unus,
<alcuin. carm. 57.46>	Vix duo nunc pariter, tertius ille fugit.
<alcuin. carm. 57.47>	Heu fugiet, fugiet, planctus quapropter amarus
<alcuin. carm. 57.48>	Nunc nobis restat, carus abit cuculus.
<alcuin. carm. 57.49>	Carmina post illum mittamus, carmina luctus,
<alcuin. carm. 57.50>	Carmina deducunt forte, reor, cuculum.
<alcuin. carm. 57.51>	Sis semper felix utinam, quocumque recedas,
<alcuin. carm. 57.52>	Sis memor et nostri semper ubique vale".]

<alcuin. carm. 58.1>	Conveniunt subito cuncti de montibus altis
<alcuin. carm. 58.2>	Pastores pecudum vernali luce sub umbra
<alcuin. carm. 58.3>	Arborea, pariter laetas celebrare Camenas.
<alcuin. carm. 58.4>	Adfuit et iuvenis Dafnis seniorque Palemon;
<alcuin. carm. 58.5>	Omnes hi cuculo laudes cantare parabant.
<alcuin. carm. 58.6>	Ver quoque florigero succinctus stemmate venit,
<alcuin. carm. 58.7>	Frigida venit Hiems, rigidis hirsuta capillis.
<alcuin. carm. 58.8>	His certamen erat cuculi de carmine grande.
<alcuin. carm. 58.9>	Ver prior adlusit ternos modulamine versus:
<alcuin. carm. 58.10>	"Opto meus veniat cuculus, carissimus ales.
<alcuin. carm. 58.11>	Omnibus iste solet fieri gratissimus hospes
<alcuin. carm. 58.12>	In tectis, modulans rutilo bona carmina rostro".
<alcuin. carm. 58.13>	Tum glacialis hiems respondit voce severa:
<alcuin. carm. 58.14>	"Non veniat cuculus, nigris sed dormiat antris.
<alcuin. carm. 58.15>	Iste famem secum semper portare suescit".
<alcuin. carm. 58.16>	"Opto meus veniat cuculus cum germine laeto,
<alcuin. carm. 58.17>	Frigora depellat, Phoebo comes almus in aevum,
<alcuin. carm. 58.18>	Phoebus amat cuculum crescenti luce serena".
<alcuin. carm. 58.19>	"Non veniat cuculus, generat quia forte labores,
<alcuin. carm. 58.20>	Proelia congeminat, requiem disiungit amatam,
<alcuin. carm. 58.21>	Omnia disturbat: pelagi terraeque laborant".
<alcuin. carm. 58.22>	"Quid tu, tarda Hiems, cuculo convitia cantas?
<alcuin. carm. 58.23>	Qui torpore gravi tenebrosis tectus in antris
<alcuin. carm. 58.24>	Post epulas Veneris, post stulti pocula Bacchi".
<alcuin. carm. 58.25>	"Sunt mihi divitiae, sunt et convivia laeta,
<alcuin. carm. 58.26>	Est requies dulcis, calidus est ignis in aede.
<alcuin. carm. 58.27>	Haec cuculus nescit, sed perfidus ille laborat".
<alcuin. carm. 58.28>	"Ore feret flores cuculus et mella ministrat,
<alcuin. carm. 58.29>	Aedificatque domus, placidas et navigat undas,
<alcuin. carm. 58.30>	Et generat soboles, laetos et vestiet agros".
<alcuin. carm. 58.31>	"Haec inimica mihi sunt, quae tibi laeta videntur.
<alcuin. carm. 58.32>	Sed placet optatas gazas numerare per arcas
<alcuin. carm. 58.33>	Et gaudere cibis simul et requiescere semper".
<alcuin. carm. 58.34>	"Quis tibi, tarda Hiems, semper dormire parata,
<alcuin. carm. 58.35>	Divitias cumulat, gazas vel congregat ullas,
<alcuin. carm. 58.36>	Si ver vel aestas ante tibi nulla laborant"?
<alcuin. carm. 58.37>	"Vera refers: illi, quoniam mihi multa laborant,
<alcuin. carm. 58.38>	Sunt etiam servi nostra ditione subacti,
<alcuin. carm. 58.39>	Iam mihi servantes domino, quaecumque laborant".
<alcuin. carm. 58.40>	"Non illis dominus, sed pauper inopsque superbus,
<alcuin. carm. 58.41>	Nec te iam poteris per te tu pascere tantum,
<alcuin. carm. 58.42>	Ni tibi qui veniet cuculus alimonia praestet".
<alcuin. carm. 58.43>	Tum respondit ovans sublimi e sede Palemon
<alcuin. carm. 58.44>	Et Dafnis pariter, pastorum et turba piorum:
<alcuin. carm. 58.45>	"Desine plurat, Hiems; rerum tu prodigus, atrox.
<alcuin. carm. 58.46>	Et veniat cuculus, pastorum dulcis amicus.
<alcuin. carm. 58.47>	Collibus in nostris erumpant germina laeta,
<alcuin. carm. 58.48>	Pascua sint pecori, requies et dulcis in arvis,
<alcuin. carm. 58.49>	Et virides rami praestent umbracula fessis,
<alcuin. carm. 58.50>	Uberibus plenis veniantque ad mulctra capellae,
<alcuin. carm. 58.51>	Et volucres varia Phoebum sub voce salutent.
<alcuin. carm. 58.52>	Quapropter citius cuculus nunc ecce venito!
<alcuin. carm. 58.53>	Tu iam dulcis amor, cunctis gratissimus hospes:
<alcuin. carm. 58.54>	Omnia te expectant, pelagus tellusque polusque,
<alcuin. carm. 58.55>	Salve, dulce decus, cuculus, per saecula salve!

<alcuin. carm. 59.1>	Nunc cuculus ramis etiam resonavit in altis;
<alcuin. carm. 59.2>	Florea versicolor pariet nunc germina tellus.
<alcuin. carm. 59.3>	Vinea bachiferas trudit de palmite gemmas,
<alcuin. carm. 59.4>	Suscitat et vario nostras modulamine mentes
<alcuin. carm. 59.5>	Indefessa satis rutilis luscinia ruscis.
<alcuin. carm. 59.6>	Et sol signiferi medium transcendit in orbem,
<alcuin. carm. 59.7>	Et Phoebus vicit tenebrarum regna refulgens;
<alcuin. carm. 59.8>	Atque natans ad vos pelagi trans aequora magni
<alcuin. carm. 59.9>	Albini patris deportat carta salutem.
<alcuin. carm. 59.10>	Moenibus Euboricae habitans tu sacra iuventus.
<alcuin. carm. 59.11>	Fas idcirco, reor, comprehendere plectra Maronis,
<alcuin. carm. 59.12>	Somnigeras subito te nunc excire camenas,
<alcuin. carm. 59.13>	Carminibusque sacris naves implere Fresonum,
<alcuin. carm. 59.14>	Talia namque placent vestro quia munera patri,
<alcuin. carm. 59.15>	Qui nunc egregias regalibus insonat artes
<alcuin. carm. 59.16>	Auribus et patrum ducit per prata sequentem
<alcuin. carm. 59.17>	Praepulchro sophiae regnantem stemmate celsae.
<alcuin. carm. 59.18>	Tu quoque, tu patri nimium dilecta iuventus,
<alcuin. carm. 59.19>	Tu sobolis vitae, patriae laus et decus omne,
<alcuin. carm. 59.20>	Aetheriis sophiae feliciter utere donis,
<alcuin. carm. 59.21>	Ut tibi permaneat merces et gloria semper.
<alcuin. carm. 59.22>	Ebrius initiat vobis neu vincula Bachus,
<alcuin. carm. 59.23>	Mentibus inscriptas deleat neu noxius artes.
<alcuin. carm. 59.24>	Nec vos Cretensis depellat ab arce salutis
<alcuin. carm. 59.25>	Improbus ille puer, stimulis armatus acutis.
<alcuin. carm. 59.26>	Nec vos luxivagus raptet per inania mundus,
<alcuin. carm. 59.27>	Vertice submergens vitalia pectora nigro:
<alcuin. carm. 59.28>	Sed praecepta sacrae memores retinete salutis,
<alcuin. carm. 59.29>	Dulcisono Christum resonantes semper in ore.
<alcuin. carm. 59.30>	Ille cibus, potus, carmen, laus, gloria vobis
<alcuin. carm. 59.31>	Sit, rogo, qui vobis tribuat felicia regna
<alcuin. carm. 59.32>	Atque suis sanctis iungat super aethera semper.

<alcuin. carm. 60.1>	Dum suetas soleat cignus servare camaenas,
<alcuin. carm. 60.2>	Cuculus et proprios novit habere sonos:
<alcuin. carm. 60.3>	Dum mare, dum fontes, proprium dum sidera cursum
<alcuin. carm. 60.4>	Quaeque suum servant sub moderante deo:
<alcuin. carm. 60.5>	Carmina cur taceat subito sua Flaccus Homero,
<alcuin. carm. 60.6>	Filius atque patri, cur taceat subito?
<alcuin. carm. 60.7>	Heu, cur muta silent ora iam vocis egena,
<alcuin. carm. 60.8>	Mellifluos quondam quae cecinere sonos?
<alcuin. carm. 60.9>	Nos venerandus amor pacis per foedera iunxit.
<alcuin. carm. 60.10>	Quem pax nostra deus perficiat, vegetet.
<alcuin. carm. 60.11>	Pacificos deus in numerum sibi prolis adoptat,
<alcuin. carm. 60.12>	Quisquis amat pacem, est filius ipse dei.
<alcuin. carm. 60.13>	Rancor amarus abi, redeas concordia dulcis,
<alcuin. carm. 60.14>	Hic fugiens pereat, illa tenens maneat.
<alcuin. carm. 60.15>	O tu dulcis amor, qua te nunc parte requiram?
<alcuin. carm. 60.16>	Num natus proprius possit odisse patrem?
<alcuin. carm. 60.17>	Sed citius redeat, odium qui pellere possit,
<alcuin. carm. 60.18>	Iungatur patri natus et ipse suo.
<alcuin. carm. 60.19>	Carmina tunc poterit iam dulcia Flaccus Homero
<alcuin. carm. 60.20>	Pangere versifica, qui modo pauca canit.
<alcuin. carm. 60.21>	Christus ab alto deus nostrum coniungat amorem:
<alcuin. carm. 60.22>	Tu, nate, valeas, dulcis Homere meus.

<alcuin. carm. 61.1>	Quae te dextra mihi rapuit, luscinia, ruscis,
<alcuin. carm. 61.2>	Illa meae fuerat invida laetitiae.
<alcuin. carm. 61.3>	Tu mea dulcisonis implesti pectora musis,
<alcuin. carm. 61.4>	Atque animum moestum carmine mellifluo.
<alcuin. carm. 61.5>	Quapropter veniant volucrum simul undique coetus,
<alcuin. carm. 61.6>	Carmine te mecum plangere Pierio.
<alcuin. carm. 61.7>	Spreta colore tamen fueras non spreta canendo,
<alcuin. carm. 61.8>	Lata sub angusto gutture vox sonuit,
<alcuin. carm. 61.9>	Dulce melos iterans vario modulamine Musae,
<alcuin. carm. 61.10>	Atque creatorem semper in ore canens.
<alcuin. carm. 61.11>	Noctibus in furvis nusquam cessavit ab odis
<alcuin. carm. 61.12>	Vox veneranda sacris, o decus atque decor.
<alcuin. carm. 61.13>	Quid mirum, cherubim, seraphim si voce tonantem
<alcuin. carm. 61.14>	Perpetua laudent, dum tua sic potuit?
<alcuin. carm. 61.15>	Felix o nimium, dominum nocteque dieque
<alcuin. carm. 61.16>	Qui studio tali semper in ore canit.
<alcuin. carm. 61.17>	Non cibus atque potus fuerat tibi dulcior odis,
<alcuin. carm. 61.18>	Alterius volucrum nec sociale iugum.
<alcuin. carm. 61.19>	Hoc natura dedit, naturae et conditor almus,
<alcuin. carm. 61.20>	Quem tu laudasti vocibus assiduis:
<alcuin. carm. 61.21>	Ut nos instrueres vino somnoque sepultos,
<alcuin. carm. 61.22>	Somnigeram mentis rumpere segniciem.
<alcuin. carm. 61.23>	Quod tu fecisti, rationis et inscia sensus,
<alcuin. carm. 61.24>	Indice natura nobiliore satis:
<alcuin. carm. 61.25>	Sensibus hoc omnes, magna et ratione vigentes
<alcuin. carm. 61.26>	Gessissent aliquod tempus in ore suo.
<alcuin. carm. 61.27>	Maxima laudanti merces in secla manebit
<alcuin. carm. 61.28>	Aeternum regem perpes in arce poli.

<alcuin. carm. 62.1>	Haec praecepta legat devotus ut impleat actu,
<alcuin. carm. 62.2>	Virtutum titulis vitam qui querat honestam,
<alcuin. carm. 62.3>	Vel homines inter cupiat praeclarus haberi,
<alcuin. carm. 62.4>	Vel morum meritis caelestia regna mereri,
<alcuin. carm. 62.5>	Atque deo Christo socius sine fine videri.
<alcuin. carm. 62.6>	Impleat ipse dei, qui vult sua vota venire.
<alcuin. carm. 62.7>	Vive deo fidens Christi praecepta secutus.
<alcuin. carm. 62.8>	Sint tibi divitiae divinae dogmata legis.
<alcuin. carm. 62.9>	Corporis exsuperat vires prudentia mentis.
<alcuin. carm. 62.10>	Omnibus est mundi melior sapientia gazis.
<alcuin. carm. 62.11>	Semper amanda quidem est rerum doctrina bonarum.
<alcuin. carm. 62.12>	Optimus est animus Christi vestitus amore.
<alcuin. carm. 62.13>	Demones adversus magna est oratio virtus.
<alcuin. carm. 62.14>	Ut moneas carum noli desistere amicum.
<alcuin. carm. 62.15>	Morbi causa mali nimia est quaecumque voluptas.
<alcuin. carm. 62.16>	Tu dare ne claudas palmas et prendere pandas.
<alcuin. carm. 62.17>	Semper in ore tuo resonent bona verba salutis,
<alcuin. carm. 62.18>	Ne, rogo, vindictam tua mens meditetur amaram.
<alcuin. carm. 62.19>	Sint tibi pacifici magna dulcedine mores,
<alcuin. carm. 62.20>	Ne tua poeniteat caveas, victoria temet.
<alcuin. carm. 62.21>	Fer patris imperium, dum verbis exit in iras.
<alcuin. carm. 62.22>	Quisque dies vitae est velut ultimus ecce putandus.
<alcuin. carm. 62.23>	Quod dare non possis, noli promittere verbis.
<alcuin. carm. 62.24>	Octonas studeas vitiorum vincere turmas.
<alcuin. carm. 62.25>	Te ferat ad caelum quadriga repleta triumphis.
<alcuin. carm. 62.26>	Lingua suos habeat frenos in corde ligatos.
<alcuin. carm. 62.27>	Vir bonus esse nequit, nisi qui siet omnibus aequus.
<alcuin. carm. 62.28>	Qui scelera abscondet, veniam non forte meretur.
<alcuin. carm. 62.29>	Qui bona dissuescit, mox hic consuescit iniqua.
<alcuin. carm. 62.30>	Non tu, quaeso, iocis laedas nec carmine quemquam.
<alcuin. carm. 62.31>	Saepius auditu frueris quam voce sodalis.
<alcuin. carm. 62.32>	Sit servus mentis venter, sit serva libido.
<alcuin. carm. 62.33>	Non perdit pietas quicquid largire videtur.
<alcuin. carm. 62.34>	Non opibus bona fama datur, sed moribus almis.
<alcuin. carm. 62.35>	Fac ne te merito verbis derideat alter.
<alcuin. carm. 62.36>	Pro misero miserans lacrimas effunde sodali.
<alcuin. carm. 62.37>	Eripe, si valeas, non suggere tela furenti.
<alcuin. carm. 62.38>	Saepe nocet puero miseratio blanda magistri.
<alcuin. carm. 62.39>	Ignotum noto numquam praeponis amico.
<alcuin. carm. 62.40>	Omnia quae dicunt homines, tu credere noli.
<alcuin. carm. 62.41>	Non sibi quis vivat, Christo sed vivat ubique.
<alcuin. carm. 62.42>	Non tua sed Christi quaeras, qui diligis illum.
<alcuin. carm. 62.43>	Non te, non mundum, Christum sed dilige solum.
<alcuin. carm. 62.44>	Cum sapiente loquens prepaucis utere verbis.
<alcuin. carm. 62.45>	Nil oculi prosunt, quibus est mens caeca videndi.
<alcuin. carm. 62.46>	Divitis obprobrium gemitus est pauperis ingens.
<alcuin. carm. 62.47>	Plurima discentis semper sapientia crescit.
<alcuin. carm. 62.48>	Iudicium restat cunctis certissime factis.
<alcuin. carm. 62.49>	Adveniet iudex, cunctis qui iusta rependet.
<alcuin. carm. 62.50>	Inclita perpetuam praestat patientia vitam.
<alcuin. carm. 62.51>	Te feritate magis faciet moderatio clarum.
<alcuin. carm. 62.52>	Egregios faciet mentis constantia mores.
<alcuin. carm. 62.53>	Consilio facias, rogo, sit tibi quicquid agendum.
<alcuin. carm. 62.54>	Omnis quippe aetas aliquo sub fasce laborat.
<alcuin. carm. 62.55>	Vera quidem veterum, iuvenis, paradigmata rere.
<alcuin. carm. 62.56>	Felix qui causam loquitur prudentis in aurem.
<alcuin. carm. 62.57>	Tantum verba valent, quantum mens sentiet illa.
<alcuin. carm. 62.58>	Omnibus est locuples, qui rebus abundat amicis.
<alcuin. carm. 62.59>	Non erit antiquo novus anteferendus amicus.
<alcuin. carm. 62.60>	Difficile invenies verum fortassis amicum.
<alcuin. carm. 62.61>	Moribus egregiis facias tibi nomen honestum.
<alcuin. carm. 62.62>	Nemo quidem plures habuit, quam expedit amicos.
<alcuin. carm. 62.63>	Cui prodest, socio qui non prodesse probatur?
<alcuin. carm. 62.64>	Sola fides fidei dono ditabitur almo.
<alcuin. carm. 62.65>	Levia non animi torquentis cura fatiget.
<alcuin. carm. 62.66>	Res se vera quidem semper declarat honeste.
<alcuin. carm. 62.67>	Quid peius quam se ut iungat habitator iniquus.
<alcuin. carm. 62.68>	Actibus aut verbis nolito adsuescere pravis.
<alcuin. carm. 62.69>	Est non esse quidem satius quam vivere prave.
<alcuin. carm. 62.70>	Mens bona thesauros praecellit munere cunctos.
<alcuin. carm. 62.71>	Vitam quippe tuam tota virtute tuere.
<alcuin. carm. 62.72>	Omnia pro vita sunt amittenda tuenda.
<alcuin. carm. 62.73>	Praemeditata quidem levius sufferre valebis:
<alcuin. carm. 62.74>	Quae subito adveniunt multo graviora videntur.
<alcuin. carm. 62.75>	Gaudia sunt populi rector pius atque benignus.
<alcuin. carm. 62.76>	Mors aliena monet propriae nos mortis ubique.
<alcuin. carm. 62.77>	Felix alterius cui sunt documenta flagella.
<alcuin. carm. 62.78>	Praemia non capiet, ingrato qui bona praestat.
<alcuin. carm. 62.79>	Sit tibi carus homo ut frater, deus ut pater almus.
<alcuin. carm. 62.80>	Omnis paulatim loeto nos applicat hora.
<alcuin. carm. 62.81>	Ante diem mortis nullus laudabilis extat.
<alcuin. carm. 62.82>	Quaelibet ex fructu cognoscitur arbor in ore.
<alcuin. carm. 62.83>	Doctor erit magnus, factis qui quod docet, implet.
<alcuin. carm. 62.84>	Quod tibi vis fieri alio praestare memento.
<alcuin. carm. 62.85>	Pauperibus iustis caelestis gloria restat.
<alcuin. carm. 62.86>	Quod tibi non optes, alio ne feceris ulli.
<alcuin. carm. 62.87>	Aequum pondus habe, teneas et statera iusta.
<alcuin. carm. 62.88>	Non tibi sit modius duplex nec statera dupla.
<alcuin. carm. 62.89>	Corripe prudentem, reddetur gratia verbis.
<alcuin. carm. 62.90>	Si tu recta facis, ne cures verba malorum.
<alcuin. carm. 62.91>	Utile consilium dominus ne despice servi.
<alcuin. carm. 62.92>	Inter convivas, fac, sis sermone modestus.
<alcuin. carm. 62.93>	Cum quid peccaris, castiga te ipse subinde.
<alcuin. carm. 62.94>	Vulnera dum sanas, dolor est medicina doloris.
<alcuin. carm. 62.95>	Divitias domini faciet benedictio claras.
<alcuin. carm. 62.96>	Aeternam tribuit felix clementia vitam.
<alcuin. carm. 62.97>	Utere quaesitis opibus, fuge nomen avari.
<alcuin. carm. 62.98>	Disce, sed a doctis: indoctos ipse doceto.
<alcuin. carm. 62.99>	Contra verbosos noli contendere verbis.
<alcuin. carm. 62.100>	Sermo datur multis animis, sapientia paucis.
<alcuin. carm. 62.101>	Non laeta extollant animum, non tristia frangant.
<alcuin. carm. 62.102>	Proximus esto bonis, si non potes optimus esse.
<alcuin. carm. 62.103>	Quanto maior eris, tanto moderatior esto,
<alcuin. carm. 62.104>	Cumque alium causes, propriam prior inspice vitam.
<alcuin. carm. 62.105>	Plus tua quam alterius dampnabis crimina, iudex.
<alcuin. carm. 62.106>	Sis bonus aeque bonis, laesus nec laede nocentem.
<alcuin. carm. 62.107>	Qui prodesse potest, non est fugiendus amicus.
<alcuin. carm. 62.108>	Cum fueris felix, quae sunt adversa caveto.
<alcuin. carm. 62.109>	Quae culpare soles, haec tu ne feceris ipse.
<alcuin. carm. 62.110>	Vita aliena tuae tibi sit cathegita vitae.
<alcuin. carm. 62.111>	Ira odium generat, concordia nutrit amorem,
<alcuin. carm. 62.112>	Sit sale iam sophiae sermo tibi conditus omnis:
<alcuin. carm. 62.113>	Magna quidem virtus est nam moderatio linguae:
<alcuin. carm. 62.114>	Crede deo vero et proprios tibi dirige gressus.
<alcuin. carm. 62.115>	Lux timor est domini cordis: hunc dilige semper.
<alcuin. carm. 62.116>	In domino sperans nullus confunditur umquam.
<alcuin. carm. 62.117>	Vir prudens animo est melior, quam fortis in armis.
<alcuin. carm. 62.118>	Corporis excellit vires sapientia mentis.
<alcuin. carm. 62.119>	Divitias animo iniustas adtendere noli.
<alcuin. carm. 62.120>	Verbum dulce quidem tibi multiplicabit amicos.
<alcuin. carm. 62.121>	Converti ad dominum ne tardes tramite recto;
<alcuin. carm. 62.122>	Doctrinis etiam variis non flexilis esto,
<alcuin. carm. 62.123>	Te via nam domini teneat firmissima semper.
<alcuin. carm. 62.124>	Iustitiae et pacis placeant tibi verba loquendo.
<alcuin. carm. 62.125>	Pax, precor, alma tuo placeat tibi semper in ore.
<alcuin. carm. 62.126>	Semper in ore tuo resonent pia verba salutis.
<alcuin. carm. 62.127>	Rex sapiens populum melius defendit ab hoste.
<alcuin. carm. 62.128>	Insipiens rector populum disperderit omnem.
<alcuin. carm. 62.129>	Gloria magna quidem regi est sapientia iusta.
<alcuin. carm. 62.130>	Iniuriasque tuas in fratre ulciscere noli.
<alcuin. carm. 62.131>	Semper avarus amat mendatia, furta, rapinas.
<alcuin. carm. 62.132>	Suffitiat rerum dederat tibi quod deus ipse.
<alcuin. carm. 62.133>	Quid terrenus homo, pulvis et terra superbit?
<alcuin. carm. 62.134>	Principium sceleris predira superbia constat.
<alcuin. carm. 62.135>	Sit tibi cura tuae tota virtute salutis.
<alcuin. carm. 62.136>	Una dies, quales fuerint, ostendit amicos.
<alcuin. carm. 62.137>	Peccasti solus, ignoscere tu tibi noli.
<alcuin. carm. 62.138>	Quod tacitum cupias, tacito committe sodali.
<alcuin. carm. 62.139>	Invidiam nimio cultu vitare memento.
<alcuin. carm. 62.140>	Invidiae maculat famam mala pestis honestam.
<alcuin. carm. 62.141>	Nil sine consilio facias, sic facta probantur.
<alcuin. carm. 62.142>	Qui domino credat, servet mandata salutis,
<alcuin. carm. 62.143>	Semper enim sapiens metuet sibi iudicis iram.
<alcuin. carm. 62.144>	Instanter facias, sors quae tibi tradat agenda.
<alcuin. carm. 62.145>	Cum homine iniusto nolito manere frequenter.
<alcuin. carm. 62.146>	Nec redit unda fluens, nostrum nec tempus in annis.
<alcuin. carm. 62.147>	Omnia finis edax devastat gaudia mundi.
<alcuin. carm. 62.148>	Qui pius et clemens, dominus miserebitur illi.
<alcuin. carm. 62.149>	Infer nullatenus benefactis mente querelas.
<alcuin. carm. 62.150>	Inproperes numquam, dederas munuscula si qua.
<alcuin. carm. 62.151>	Omnia pertractet primum mens verba loquelae.
<alcuin. carm. 62.152>	Corporis auxilium medico committe fideli.
<alcuin. carm. 62.153>	Dum poteris, benefac caro tu semper amico:
<alcuin. carm. 62.154>	Sic novus utque novum vinum veterascet amicus.
<alcuin. carm. 62.155>	Rebus in adversis numquam dimittis amicum.
<alcuin. carm. 62.156>	Semper amicus amat duratque fidelis ubique.
<alcuin. carm. 62.157>	Alma dies noctem sequitur, sic dona labores.
<alcuin. carm. 62.158>	Tempora dum variant, animus sit semper honestus.
<alcuin. carm. 62.159>	Consilio mentis quodque inminet ante videto.
<alcuin. carm. 62.160>	Dum tibi vita viget, lacrimis mala crimina purges.
<alcuin. carm. 62.161>	Noli iterare scelus, lacrimis dum diluis illud.
<alcuin. carm. 62.162>	Luxoriis animo noli servire malignis.
<alcuin. carm. 62.163>	Qui modica spernit, minuit maiora per horas.
<alcuin. carm. 62.164>	Tollitur ex numero sanctorum perfidus omnis.
<alcuin. carm. 62.165>	Oderit insipiens sapientis verba magistri.
<alcuin. carm. 62.166>	Excitat in risus fratres verbosus amaros.
<alcuin. carm. 62.167>	Nil illo sceleri peior qui gaudet iniquo.
<alcuin. carm. 62.168>	Cui secreta quidem credas, cautissime cerne.
<alcuin. carm. 62.169>	Corripe peccantem, noli et dimittere amicum.
<alcuin. carm. 62.170>	Corripere est melius, notum quam perdere amicum.
<alcuin. carm. 62.171>	Qui fratri ignoscit. ignoscit Christus et illi.
<alcuin. carm. 62.172>	Observat sapiens sibi tempus in ore loquendi.
<alcuin. carm. 62.173>	Insipiens loquitur spretum sine tempore verbum.
<alcuin. carm. 62.174>	Multiloquax animam meritis denudat honestis.
<alcuin. carm. 62.175>	Gloria quippe deum dominumque est magna timere.
<alcuin. carm. 62.176>	Radix est sophiae dominum cum mente timere.
<alcuin. carm. 62.177>	Aurum flamma probat, homines temptatio iustos.
<alcuin. carm. 62.178>	Sperate in domino et veniet miseratio vobis.
<alcuin. carm. 62.179>	Dilige, qui cupias caeli bona, gaudia, Christum.
<alcuin. carm. 62.180>	Felices faciet natos benedictio patris.
<alcuin. carm. 62.181>	Pauperis et miseri mentem ne adflixeris umquam.
<alcuin. carm. 62.182>	Diligit omnipotens sophiam sibi semper amantem.
<alcuin. carm. 62.183>	Nec citus in lingua fueris, nec segnis in actu.
<alcuin. carm. 62.184>	Non erit innocuus falsus per famina testis.
<alcuin. carm. 62.185>	Divitias addit domini benedictio plures:
<alcuin. carm. 62.186>	Iam magnum reddes modico tu munus amico.
<alcuin. carm. 62.187>	Semper amicus amat, amor est pretiosior auro.
<alcuin. carm. 62.188>	Dives erit, dure semper qui operatur in agro.
<alcuin. carm. 62.189>	Otia qui sequitur, veniet huic semper egestas.
<alcuin. carm. 62.190>	Omnibus est opibus melior vir mente fidelis.
<alcuin. carm. 62.191>	Exaltat numerus iustorum regna potenter.
<alcuin. carm. 62.192>	Ecce timens dominum vivet felicibus annis.
<alcuin. carm. 62.193>	Exspectat laetus caelestia gaudia iustus.
<alcuin. carm. 62.194>	Impius horrendas spectat pro crimine penas.
<alcuin. carm. 62.195>	Corruit in praeceps populus rectore nefando.
<alcuin. carm. 62.196>	Praeparat aeternam mitis clementia vitam.
<alcuin. carm. 62.197>	Qui bona sectatur, prima bene surgit in hora.
<alcuin. carm. 62.198>	Multorum profert sapientis lingua salutem,
<alcuin. carm. 62.199>	Hostibus in bello dominatur dextera fortis.
<alcuin. carm. 62.200>	Serviet et segnis duro sub fasce laborum.
<alcuin. carm. 62.201>	Lingua placata sibi multos adquirit amicos.
<alcuin. carm. 62.202>	Pone tuis verbis vectes serrasque loquelis.
<alcuin. carm. 62.203>	Qui praecepta dei metuet, in pace moratur,
<alcuin. carm. 62.204>	Nam bona perpetuam tribuet doctrina salutem.
<alcuin. carm. 62.205>	Diligit hic natum, virga qui corripit illum.

<alcuin. carm. 63.1.1>	Causa necis fueram, tamen et nil nuncupor esse,
<alcuin. carm. 63.1.2>	Ordine quisque legat recto me, comedet et me.
<alcuin. carm. 63.1.3>	Me super ille equitet, transverso qui legat ore.

<alcuin. carm. 63.2.1>	Sex mihi litterulae sunt et praeclara potestas;
<alcuin. carm. 63.2.2>	Disrumpis nomen medio de tramite totum,
<alcuin. carm. 63.2.3>	Pars colet una deum, hominem pars altera signat;
<alcuin. carm. 63.2.4>	Littera tollatur, faciet mox quarta venenum.

<alcuin. carm. 63.3.1>	Est vir iam totus canuto vertice sanus,
<alcuin. carm. 63.3.2>	Matrona effectus prima pereunte figura,
<alcuin. carm. 63.3.3>	Post primam binae pereunt, erit horrida scrofa.

<alcuin. carm. 63.4.1>	Presbyter integro celebravit nomine missam.
<alcuin. carm. 63.4.2>	Littera tollatur, praestat convivia paschae.
<alcuin. carm. 63.4.3>	Atque minister erit, tollatur tertia, mensae;
<alcuin. carm. 63.4.4>	Quartaque tollatur, miscet mala verba venenis.
<alcuin. carm. 63.4.5>	Fur erit, addatur extremis prima duabus.
<alcuin. carm. 63.4.6>	Tertia cum prima tollatur littera, mirum
<alcuin. carm. 63.4.7>	Decrepita adcurrit nixa dolabra per aedes.

<alcuin. carm. 63.5.1>	Tu qui pergis iter per celsa palatia, lector,
<alcuin. carm. 63.5.2>	Dic duo, quae moveant totas monosyllaba lites,
<alcuin. carm. 63.5.3>	Dic duo, quae sanctam rumpunt pronomina pacem,
<alcuin. carm. 63.5.4>	Dic duo, quae faciunt pronomina nomina cunctis.
<alcuin. carm. 63.5.5>	Omnia dic, quae sunt verbi, quae syllaba signet,
<alcuin. carm. 63.5.6>	Qualiter et tecum loquitur, qui non fuit umquam.
<alcuin. carm. 63.5.7>	Haec lege, solve cito, aut taurum persolve poetae.

<alcuin. carm. 64.1.1>	Si mea dona tibi cupias, nimbose viator,
<alcuin. carm. 64.1.2>	Da prior ecce tua, sic tibi prende mea.
<alcuin. carm. 64.1.3>	Est mihi venter edax, calido qui pascitur igne,
<alcuin. carm. 64.1.4>	Vertice sub quadro fumidus exit odor.
<alcuin. carm. 64.1.5>	Ad me mox hospes gelido fugit imbre Decembri,
<alcuin. carm. 64.1.6>	A me qui Augusto florida in arva fugit.

<alcuin. carm. 64.2.1>	En, ego pulcra foras sum, sed magis utilis intus,
<alcuin. carm. 64.2.2>	Est calidus venter, feritur dum frigore vertex.
<alcuin. carm. 64.2.3>	Avidus hospes amat gelidae me tempore brumae,
<alcuin. carm. 64.2.4>	Qui calida aestate spernit adesse mihi.
<alcuin. carm. 64.2.5>	Os in ventre mihi est, quadrato in gutture nares,
<alcuin. carm. 64.2.6>	Qui spirat fumum, dum calet ille foco.

<alcuin. carm. 65.1.1>	Nomine pandecten proprio vocitare memento
<alcuin. carm. 65.1.2>	Hoc corpus sacrum, lector, in ore tuo.
<alcuin. carm. 65.1.3>	Quod nunc a multis constat bibliotheca dicta
<alcuin. carm. 65.1.4>	Nomine non proprio, ut lingua Pelasga docet.
<alcuin. carm. 65.1.5>	In hoc dicta dei conduntur mystica summi,
<alcuin. carm. 65.1.6>	De quibus egregius vatis in ore canit:
<alcuin. carm. 65.1.7>	"Est mihi lex domini dulcis super omnia mella,
<alcuin. carm. 65.1.8>	Carior atque auri milia multa super".
<alcuin. carm. 65.1.9>	Strennuus hanc domini famulus custodiet actu,
<alcuin. carm. 65.1.10>	Cui merces caeli perpes in arce manet.
<alcuin. carm. 65.1.11>	Codicis istius quot sunt in corpore sancto
<alcuin. carm. 65.1.12>	Depictae formis litterulae variis:
<alcuin. carm. 65.1.13>	Mercedes habeat Christo donante per aevum
<alcuin. carm. 65.1.14>	Tot Carolus rex, qui scribere iussit eum.
<alcuin. carm. 65.1.15>	[Haec dator aeternus cunctorum, Christe, bonorum,
<alcuin. carm. 65.1.16>	Munera de donis accipe sancta tuis,
<alcuin. carm. 65.1.17>	Quae pater Albinus devoto pectore supplex
<alcuin. carm. 65.1.18>	Nominis ad laudem obtulit ecce tui.
<alcuin. carm. 65.1.19>	Quem tua perpetuis conservet dextra diebus,
<alcuin. carm. 65.1.20>	Ut felix tecum vivat in arce poli.
<alcuin. carm. 65.1.21>	Pro me, quisque legas versus, orare memento:
<alcuin. carm. 65.1.22>	Alchuine dicor ego, tu sine fine vale!]

<alcuin. carm. 65.2.1>	Haec divina dei placeat scriptura, precamur,
<alcuin. carm. 65.2.2>	Sensibus atque oculis, lector honeste, tuis.
<alcuin. carm. 65.2.3>	Spiritus hanc caeli sanctus dictavit ab arce,
<alcuin. carm. 65.2.4>	In qua vera fides fulget et alma salus.
<alcuin. carm. 65.2.5>	Pro me, quisque legas versus, orare memento:
<alcuin. carm. 65.2.6>	Alchuine dicor ego, tu sine fine vale!

<alcuin. carm. 65.3.1>	Magni magna dei portantes munera templo,
<alcuin. carm. 65.3.2>	Quos laudavit ovans ore pio populus;
<alcuin. carm. 65.3.3>	Parvula sed viduae dominus duo nummula praefert
<alcuin. carm. 65.3.4>	Nobilium donis famine veridico.
<alcuin. carm. 65.3.5>	Non ego parva tuis, rector, munuscula gazis
<alcuin. carm. 65.3.6>	Infero, persona sit mea parva licet.
<alcuin. carm. 65.3.7>	Munera sed domini caelestibus inclyta dictis
<alcuin. carm. 65.3.8>	Porto tibi plenis, optime rex, manibus.
<alcuin. carm. 65.3.9>	Nempe novae ac veteris pariter pia famina legis
<alcuin. carm. 65.3.10>	In hoc conduntur corpore quippe sacro.
<alcuin. carm. 65.3.11>	Haec ego porto libens ad sancta sacraria templi,
<alcuin. carm. 65.3.12>	Quod tua mens noviter condidit alma deo.
<alcuin. carm. 65.3.13>	Laudibus ut praesto Christi sit semper in illo.
<alcuin. carm. 65.3.14>	Iste liber resonans verba superna dei.

<alcuin. carm. 65.4.1>	Nauta rudis pelagi ut saevis ereptus ab undis
<alcuin. carm. 65.4.2>	In portum veniens pectora laeta tenet:
<alcuin. carm. 65.4.3>	Sic scriptor fessus calamum sub calce laboris
<alcuin. carm. 65.4.4>	Deponens habeat pectora laeta satis.
<alcuin. carm. 65.4.5>	Ille deo dicat grates pro sospite vita,
<alcuin. carm. 65.4.6>	Proque laboris agat iste sui requie.
<alcuin. carm. 65.4.7>	[Una quidem bonitas proprio regit omnia nutu
<alcuin. carm. 65.4.8>	Quae sunt, quae fuerunt et quae ventura trahuntur.
<alcuin. carm. 65.4.9>	Ipse quippe manens, nil variabile gignens,
<alcuin. carm. 65.4.10>	Haec est vera salus, haec est et vita beata,
<alcuin. carm. 65.4.11>	Ad quam vos capti rebus concurrite vanis,
<alcuin. carm. 65.4.12>	Improba quos retinet vinctos in mente voluptas.
<alcuin. carm. 65.4.13>	Haec erit, haec requies vestri iam certa laboris,
<alcuin. carm. 65.4.14>	Hic portus placida vobis statione perhennis,
<alcuin. carm. 65.4.15>	Hoc asylum miseris etiam patet omnibus horis.
<alcuin. carm. 65.4.16>	Hoc pater et natus, hoc est et spiritus almus,
<alcuin. carm. 65.4.17>	Rex unus omnipotens, unus sub nomine trino;
<alcuin. carm. 65.4.18>	Unus amor, lector, qui sit tibi semper in aevum,
<alcuin. carm. 65.4.19>	Qui tibi transmisit haec maxima dona librorum
<alcuin. carm. 65.4.20>	Sanctorum, per quos cognoscitur ille creator,
<alcuin. carm. 65.4.21>	Rex, opifex rerum, hominumque redemptor et auctor,
<alcuin. carm. 65.4.22>	Salvator Christus, cui laus et gloria semper.]

<alcuin. carm. 65.5.1>	Perge, libelle sacer, cunctis praeclarior odis,
<alcuin. carm. 65.5.2>	Prospere, pacifice nunc miserante deo.
<alcuin. carm. 65.5.3>	Et pete praeclari praeclara palatia regis,
<alcuin. carm. 65.5.4>	Ut maneas Christi semper in aede sacra.
<alcuin. carm. 65.5.5>	Atque dei famulis pacis fer munera cunctis,
<alcuin. carm. 65.5.6>	Dextera quos domini protegat atque regat.
<alcuin. carm. 65.5.7>	Quos colo corde, fide, sancto quoque semper amore
<alcuin. carm. 65.5.8>	Cum lacrimis optans, ut vigeant, valeant.

<alcuin. carm. 66.1.1>	Continet hic sanctus uno sub corpore codex
<alcuin. carm. 66.1.2>	Omnia namque novae ac veteris mysteria legis.
<alcuin. carm. 66.1.3>	Hic est fons vitae, hic sunt praecepta salutis,
<alcuin. carm. 66.1.4>	Hunc, dictante deo, scripsere in secula sancti.
<alcuin. carm. 66.1.5>	Haec est sancta fides, hinc est caelestis origo.
<alcuin. carm. 66.1.6>	Legifer ille pius quicquid iam scripserat olim,
<alcuin. carm. 66.1.7>	Venturum quicquid sancti cecinere prophetae,
<alcuin. carm. 66.1.8>	Hebraici populi et quicquid historia gessit,
<alcuin. carm. 66.1.9>	Hymnidica aut quicquid cecinit laus mystica David,
<alcuin. carm. 66.1.10>	Quicquid apostolicus docuit per secula coetus,
<alcuin. carm. 66.1.11>	Quicquid salvator veniens iam fecit in orbe,
<alcuin. carm. 66.1.12>	Continet hic solus pariter haec omnia codex.
<alcuin. carm. 66.1.13>	Iusserat hunc tomum Gerfridus scribere praesul
<alcuin. carm. 66.1.14>	In laudem Christi, genitricis et illius almae,
<alcuin. carm. 66.1.15>	Esset in ecclesia ut praesto legentibus ille.
<alcuin. carm. 66.1.16>	In quo quisque legat domini dulcissima verba,
<alcuin. carm. 66.1.17>	Sit memor auctoris, illum qui scribere iussit,
<alcuin. carm. 66.1.18>	Dicat et ore pio: "Gerfridum, Christe, tuere,
<alcuin. carm. 66.1.19>	Semper in aeternum vivat feliciter ille".
<alcuin. carm. 66.1.20>	Tuque valeto legens, tibi maxima cura legenti
<alcuin. carm. 66.1.21>	Sit, precor, ut recto resones caelestia sensu
<alcuin. carm. 66.1.22>	Verba dei Christi, merces tibi magna manebit.

<alcuin. carm. 66.2.1>	Haec domus alma dei, Christi et venerabilis aula,
<alcuin. carm. 66.2.2>	Tempore praelongo viluit diruta ruinis.
<alcuin. carm. 66.2.3>	Sed dum Gerfridus praesul simul atque sacerdos
<alcuin. carm. 66.2.4>	Ecclesiae regimen susceperat istius almae,
<alcuin. carm. 66.2.5>	Ductus amore dei totam renovaverat illam
<alcuin. carm. 66.2.6>	Parietibus, tectis, picturis atque columnis,
<alcuin. carm. 66.2.7>	Vestibus et vasis, cleri simul ordine sacro,
<alcuin. carm. 66.2.8>	Non parcens propriis opibus. Nam quidquid habebat.
<alcuin. carm. 66.2.9>	Distribuit larga mente in donaria Christi,
<alcuin. carm. 66.2.10>	Viribus intentis ornaret ut undique templum.
<alcuin. carm. 66.2.11>	Ut decus egregium domini fulsisset honore,
<alcuin. carm. 66.2.12>	Divinis resonasset necnon laudibus aula,
<alcuin. carm. 66.2.13>	Fecerat ut domini septenas tota per horas.
<alcuin. carm. 66.2.14>	Suscipe, Christe deus, clemens haec omnia grate,
<alcuin. carm. 66.2.15>	Deque tui famuli manibus haec vota, precamur.
<alcuin. carm. 66.2.16>	Tuque dei genitrix, sanctissima virgo Maria,
<alcuin. carm. 66.2.17>	Auxiliare preces famulorum, virgo, tuorum,
<alcuin. carm. 66.2.18>	Haec sacrata tuo quoniam sunt nomine templa.
<alcuin. carm. 66.2.19>	Hic laus, cultus, honor maneant per secula Christo.
<alcuin. carm. 66.2.20>	Dic, rogo, tu lector, "Albinum, Christe, tuere".

<alcuin. carm. 67.1>	Hunc ancilla dei iam iusserat Ava libellum
<alcuin. carm. 67.2>	Scribere praemagno domini deducta timore
<alcuin. carm. 67.3>	Ad decus ecclesiae propriam simul inque salutem.
<alcuin. carm. 67.4>	Omnia florigeri pandit primordia mundi,
<alcuin. carm. 67.5>	Eventusque simul seculi per tempora longa:
<alcuin. carm. 67.6>	Quae dedit omnipotens homini et praecepta salutis,
<alcuin. carm. 67.7>	Omnia celsithroni necnon miracula Christi,
<alcuin. carm. 67.8>	Et spem perpetuae post haec quoque saecula vitae,
<alcuin. carm. 67.9>	Continet iste etiam codex haec omnia solus:
<alcuin. carm. 67.10>	Idcirco in magno semper habeatur honore.
<alcuin. carm. 67.11>	Da, rogo, Christe potens, aeternae praemia vitae,
<alcuin. carm. 67.12>	Daque tuae famulae, quae scribere iusserat istum,
<alcuin. carm. 67.13>	Ut requiem post hanc vitam mereatur habere
<alcuin. carm. 67.14>	Perpetuam, numero sanctorum iuncta per aevum.

<alcuin. carm. 68.1>	In hoc quinque libri retinentur codice Moysis,
<alcuin. carm. 68.2>	Bella ducis Iosue, seniorum et tempora patrum,
<alcuin. carm. 68.3>	Ruth, Iob et regum bis bini namque libelli,
<alcuin. carm. 68.4>	Atque prophetarum sancti bis octo libelli,
<alcuin. carm. 68.5>	Carmina praeclari Christi patris hymnica David,
<alcuin. carm. 68.6>	Et tria pacifici Salomonis opuscula regis.
<alcuin. carm. 68.7>	Iungitur his sophiae Iesu simul atque libellus,
<alcuin. carm. 68.8>	Et Paralipomenonis enim duo nempe libelli.
<alcuin. carm. 68.9>	Hinc Ezrae, Nemiae, Hester, Iudith atque libelli,
<alcuin. carm. 68.10>	Et duo namque libri Machabea bella tenentes.
<alcuin. carm. 68.11>	Mathei et Marci, Lucae liber atque Iohannis
<alcuin. carm. 68.12>	Inclyta gesta tenens salvantis secula Christi.
<alcuin. carm. 68.13>	Sanctus apostolicos Lucas conscripserat actus;
<alcuin. carm. 68.14>	Bis septem sancti per cartas dogmata Pauli,
<alcuin. carm. 68.15>	Iacobi, Petri, Iudae, et pia dicta Iohannis;
<alcuin. carm. 68.16>	Scribitur extremo Iohannis in ordine thomus.
<alcuin. carm. 68.17>	Hos lege tu, lector felix, feliciter omnes
<alcuin. carm. 68.18>	Ad laudem Christi propriamque in secla salutem.
<alcuin. carm. 68.19>	Iusserat hos omnes Christi deductus amore
<alcuin. carm. 68.20>	Alcuinus ecclesiae famulus perscribere libros.
<alcuin. carm. 68.21>	Pro quo, quisque legas lector caelestia verba,
<alcuin. carm. 68.22>	Funde preces domino, devoto pectore posco,
<alcuin. carm. 68.23>	Ut conservet eum Christi pia gratia semper,
<alcuin. carm. 68.24>	Et clemens animae requiem concedat in aevum
<alcuin. carm. 68.25>	Illius aeternam. Semper laus, gloria Christo.

<alcuin. carm. 69.1>	Dum primus pulchro fuerat homo pulsus ab horto
<alcuin. carm. 69.2>	In hanc, pro, miseram morte dolore diem,
<alcuin. carm. 69.3>	Infandi et gemuit condigna piacula facti
<alcuin. carm. 69.4>	Cum tota pariter prole salutis inops:
<alcuin. carm. 69.5>	Non tamen omnipotens bonitas dimiserat omne
<alcuin. carm. 69.6>	In miseros magnae iam pietatis opus,
<alcuin. carm. 69.7>	Plurima sed mitis lacrimis solacia nostris
<alcuin. carm. 69.8>	Attulit e caelis in bonitate sua.
<alcuin. carm. 69.9>	Illius ut semper pietas laudetur, ametur,
<alcuin. carm. 69.10>	Cunctorum pariter pectore, mente, manu.
<alcuin. carm. 69.11>	Quicquid habere boni poterit mens conscia recti,
<alcuin. carm. 69.12>	Illius hoc totum gratia summa dedit.
<alcuin. carm. 69.13>	Inter quae siquidem sunt maxima dona librorum,
<alcuin. carm. 69.14>	Qui series rerum et tempora cuncta canunt,
<alcuin. carm. 69.15>	Et dictante deo retinent primordia mundi,
<alcuin. carm. 69.16>	Et Christum saeclis praececinere pium,
<alcuin. carm. 69.17>	In quibus et homini ratio est data certa colendi
<alcuin. carm. 69.18>	Ipsa deum, vera est quae via, vita, salus.
<alcuin. carm. 69.19>	Hos legat et teneat, placeat cui pectore puro
<alcuin. carm. 69.20>	Vivere cum Christo perpes in arce poli.
<alcuin. carm. 69.21>	Sunt numero pariter deni duo septies atque,
<alcuin. carm. 69.22>	De quibus et nulli iam dubitare licet.
<alcuin. carm. 69.23>	In Christi nobis numerus venerabilis iste
<alcuin. carm. 69.24>	Mistice discipulis namque sacratus adest.
<alcuin. carm. 69.25>	His etiam libris inest caelestis origo,
<alcuin. carm. 69.26>	Hos quia dictavit spiritus ipse deus.
<alcuin. carm. 69.27>	Continet iste uno sancto sub corpore codex
<alcuin. carm. 69.28>	Hic simul hos totos, munera magna dei.
<alcuin. carm. 69.29>	Omnia namque novae ac veteris pia famina legis
<alcuin. carm. 69.30>	Hic te non dubites, lector, habere, pius.
<alcuin. carm. 69.31>	Hic vitae fons est, haec est sapientia vera,
<alcuin. carm. 69.32>	Hae sunt perpetuae namque salutis opes.
<alcuin. carm. 69.33>	Qui cupit inveniet scripturas discere sacras,
<alcuin. carm. 69.34>	Sanctorum dicta hic veneranda patrum.
<alcuin. carm. 69.35>	Legifer ille pius quicquid iam scripserat olim,
<alcuin. carm. 69.36>	De mundi ac rerum principio siquidem:
<alcuin. carm. 69.37>	Qualiter omnipotens naturas conderet omnes,
<alcuin. carm. 69.38>	Ingenio quantum scire licet hominis.
<alcuin. carm. 69.39>	Hic etiam legitur hominis factura creati,
<alcuin. carm. 69.40>	Qualiter aut fugerit exul ab ore sacro;
<alcuin. carm. 69.41>	Impius aut frater sceleratam sanguine dextram
<alcuin. carm. 69.42>	Fraterno impleret cur pietatis inops.
<alcuin. carm. 69.43>	Post etiam retinet numeros et nomina patrum,
<alcuin. carm. 69.44>	Saeclorum per quos ordo cucurrit ovans.
<alcuin. carm. 69.45>	Inde Noe, requies mundi, iam nascitur almus,
<alcuin. carm. 69.46>	Tempore sub cuius iam cataclismus erat,
<alcuin. carm. 69.47>	Dum natat arca dei pelago, spes altera mundi,
<alcuin. carm. 69.48>	Totius et secli prole repleta simul.
<alcuin. carm. 69.49>	Extruit inmensam damnanda superbia turrem,
<alcuin. carm. 69.50>	Pro qua dividitur consona vox hominum.
<alcuin. carm. 69.51>	Tum pater Abraam caeli bene doctus in astris,
<alcuin. carm. 69.52>	Cui promissus erat filius ipse dei.
<alcuin. carm. 69.53>	Exilia hinc Isaac, Iacob quoque longa leguntur,
<alcuin. carm. 69.54>	Perque patres bis sex gentis origo sacrae.
<alcuin. carm. 69.55>	Venditur hinc fratrum scelere et puer inclytus atro
<alcuin. carm. 69.56>	Ioseph in Aegyptum, patre dolente pio;
<alcuin. carm. 69.57>	Qui regni est subito factus de carcere rector,
<alcuin. carm. 69.58>	Et cum prole patrem duxit in arva Gesen.
<alcuin. carm. 69.59>	Continet haec Genesis pariter liber omnia primus,
<alcuin. carm. 69.60>	Usque fuit Ioseph mortis amara dies.
<alcuin. carm. 69.61>	Post cuius mortem Pharao rex impius alter
<alcuin. carm. 69.62>	Inposuit famulis vincula dura dei.
<alcuin. carm. 69.63>	Post Exodus habet praeclari tempora Moysis,
<alcuin. carm. 69.64>	Qui mandante deo dux fuit in populo,
<alcuin. carm. 69.65>	Fortiter educens Aegypti et gente maligna
<alcuin. carm. 69.66>	Perque decim plagas agmina sancta dei.
<alcuin. carm. 69.67>	Egit iter populus siccis super aequora plantis
<alcuin. carm. 69.68>	Cantantes domino carmina laetitiae.
<alcuin. carm. 69.69>	Hinc data lex fuerat Synai de vertice celso
<alcuin. carm. 69.70>	In tabulis sancto scripta dei digito,
<alcuin. carm. 69.71>	Quam turbis retulit descendens vertice montis,
<alcuin. carm. 69.72>	Cornuta facie legifer ipse pius:
<alcuin. carm. 69.73>	Longa quidem populum vix per deserta vagantem
<alcuin. carm. 69.74>	Condere praecipiens atria sancta deo,
<alcuin. carm. 69.75>	Cum mensis, vasis, tabulis simul atque lucernis,
<alcuin. carm. 69.76>	Sanctaque sanctorum, quo fuit arca dei;
<alcuin. carm. 69.77>	Inde sacerdotum describit in ordine cultus,
<alcuin. carm. 69.78>	Ac levitarum tertius ipse liber,
<alcuin. carm. 69.79>	Tempora sanctorum currentia festa dierum
<alcuin. carm. 69.80>	Et vestes Aaron progeniemque sacram.
<alcuin. carm. 69.81>	Scribitur in quarto numerorum misticus ordo,
<alcuin. carm. 69.82>	Per tribus et turmas summa dei populo.
<alcuin. carm. 69.83>	Mistica sed Balaam senioris verba prophetae,
<alcuin. carm. 69.84>	Vera cadens quinam plurima praececinit.
<alcuin. carm. 69.85>	Quattuor hinc decies per vasta silentia mundi,
<alcuin. carm. 69.86>	Erravit sitiens plebs malefida deo.
<alcuin. carm. 69.87>	Dux renovat legem dictis mordacibus almam,
<alcuin. carm. 69.88>	Dumque diem mortis sensit adesse sibi.
<alcuin. carm. 69.89>	Hoc tenet egregio quintus sermone libellus,
<alcuin. carm. 69.90>	In mentem revocans dona dei populo.
<alcuin. carm. 69.91>	Per deserta negans dominum perit inproba turba,
<alcuin. carm. 69.92>	Ac mandante deo legifer almus obit.
<alcuin. carm. 69.93>	Iosue surrexit, turbas dux inclytus armis
<alcuin. carm. 69.94>	Inducens patriam, quam deus ipse dedit.
<alcuin. carm. 69.95>	Plurima qui gessit praeclaris bella triumphis,
<alcuin. carm. 69.96>	Disperdens gentes Cananeas gladio,
<alcuin. carm. 69.97>	Per tribus et sortes, per nomina clara parentum
<alcuin. carm. 69.98>	Inclyta distribuens regna dei populo.
<alcuin. carm. 69.99>	Cuius gesta tenet iam sextus in ordine thomus.
<alcuin. carm. 69.100>	Praetitulatus enim nomine namque suo.
<alcuin. carm. 69.101>	Post mortem cuius populus cum tempore multo
<alcuin. carm. 69.102>	Usque dies Sauli iudicibus regitur.
<alcuin. carm. 69.103>	Quorum gesta, genus, tempus, loca, bella, triumphos,
<alcuin. carm. 69.104>	Nomina namque refert septimus ille liber.
<alcuin. carm. 69.105>	Eptatheucus enim librum decurrit in istum:
<alcuin. carm. 69.106>	Quem Ruth consequitur femina clara satis.
<alcuin. carm. 69.107>	Hinc Iob intrepidus fidei bellator in armis,
<alcuin. carm. 69.108>	Presignans Christi tempora sacra dei.
<alcuin. carm. 69.109>	Hinc scribuntur enim Samuelis gesta prophetae,
<alcuin. carm. 69.110>	Saulque Philistaeo qui perit ense fero,
<alcuin. carm. 69.111>	Israhelita potens primis electus ab annis,
<alcuin. carm. 69.112>	Post quem detenuit regna beata David,
<alcuin. carm. 69.113>	Ymnica qui cecinit psalmorum carmina vatis,
<alcuin. carm. 69.114>	Praetitulans Christi tempora, gesta, diem.
<alcuin. carm. 69.115>	Semine de cuius regali stemmate felix
<alcuin. carm. 69.116>	Alma dei genitrix virgo Maria fuit.
<alcuin. carm. 69.117>	Pacificus post quem Salomon rex regna regebat,
<alcuin. carm. 69.118>	Qui construxit ovans templa sacrata deo.
<alcuin. carm. 69.119>	In nato cuius finduntur viscera regni,
<alcuin. carm. 69.120>	Et Iudam tantum rex Roboam tenuit.
<alcuin. carm. 69.121>	Induit Hieroboam Samariae stemmata pravus,
<alcuin. carm. 69.122>	Qui regum primus excoluit vitulos.
<alcuin. carm. 69.123>	Hinc sibi regna duo fuerunt contraria semper,
<alcuin. carm. 69.124>	Et fratres inter bella fuere rea.
<alcuin. carm. 69.125>	Sic regum series per tempora longa cucurrit,
<alcuin. carm. 69.126>	Premultis scelerum noxia criminibus,
<alcuin. carm. 69.127>	Donec in externas populus cum principe gente
<alcuin. carm. 69.128>	Ductus erat, poenas iamque luere suas.
<alcuin. carm. 69.129>	Quattuor haec libris clauduntur tempora regum,
<alcuin. carm. 69.130>	Urbs perit usque sacra, rex simul et populus.
<alcuin. carm. 69.131>	Inde prophetarum preclara volumina constant,
<alcuin. carm. 69.132>	Venturos Christi quae cecinere dies.
<alcuin. carm. 69.133>	Nominibus propriis qui sunt bis octo libelli,
<alcuin. carm. 69.134>	Hieremiae hinc gemitus pro Iosua et populo.
<alcuin. carm. 69.135>	Ymnica psalterum constat per carmina thomus,
<alcuin. carm. 69.136>	Quae cecinit Christi rex pater ipse David.
<alcuin. carm. 69.137>	Tres Salomon libros mirabilis edidit auctor,
<alcuin. carm. 69.138>	His duo iunguntur per paradigma libri.
<alcuin. carm. 69.139>	Quorum quippe prior Sapientia dicitur alma,
<alcuin. carm. 69.140>	Notatur Iesus nomine posterior.
<alcuin. carm. 69.141>	Hinc Paralypomenonis adest sacer ille libellus,
<alcuin. carm. 69.142>	Qui veteris legis dicitur epitomen.
<alcuin. carm. 69.143>	Hinc Ezrae, Nemiae, Iudith Hesterque libelli,
<alcuin. carm. 69.144>	Tunc Tobiae pietas, angelus, actus, iter.
<alcuin. carm. 69.145>	Inclyta nam binis Machabaea bella libellis
<alcuin. carm. 69.146>	Scribuntur, victis gentibus et populis.
<alcuin. carm. 69.147>	Haec est sancta quidem legis scriptura vetustae,
<alcuin. carm. 69.148>	Divinis tota quae titulis redolet.
<alcuin. carm. 69.149>	Tempora baptistae decurrens usque Iohannis
<alcuin. carm. 69.150>	Sanctus euangelii hinc caelebratur honor.
<alcuin. carm. 69.151>	In quo tecta diu sacrorum gesta librorum,
<alcuin. carm. 69.152>	In Christi adventu iam reserata patent,
<alcuin. carm. 69.153>	Et veniente die preclare lucis in orbem
<alcuin. carm. 69.154>	Umbrarum tenebre mox abiere procul.
<alcuin. carm. 69.155>	Hinc quadriga dei, cherubin comitante, refulget,
<alcuin. carm. 69.156>	Quae Christi in mundum tempora sacra sonat.
<alcuin. carm. 69.157>	Matheus, Marcus, Lucas simul atque Iohannes,
<alcuin. carm. 69.158>	Scribentes Christi gesta sacrata dei.
<alcuin. carm. 69.159>	Sanctus apostolicos Lucas descripserat actus,
<alcuin. carm. 69.160>	Dogmata, sudores atque laboris iter.
<alcuin. carm. 69.161>	Bis septem Paulus rescripsit in ordine cartas
<alcuin. carm. 69.162>	Discipulis, necnon urbibus et populis;
<alcuin. carm. 69.163>	A domino electus specialis in orbe magister,
<alcuin. carm. 69.164>	Gentibus innumeris dogmata sacra serens.
<alcuin. carm. 69.165>	Hinc Iacobus, Petrus, Iudas simul atque Iohannes
<alcuin. carm. 69.166>	Scripsere titulis mistica verba satis.
<alcuin. carm. 69.167>	Hinc etiam recubus divini pectoris almus
<alcuin. carm. 69.168>	Exul ab humano expellitur orbe pius,
<alcuin. carm. 69.169>	Plurima qua cernens seclis ventura futuris,
<alcuin. carm. 69.170>	Quae sit poena malis, gloria quaeve bonis.
<alcuin. carm. 69.171>	Hic liber extremus scripturae inscribitur almae
<alcuin. carm. 69.172>	Divinis totus mysteriis redolens.
<alcuin. carm. 69.173>	Haec sunt dona dei caelestibus inclyta gazis,
<alcuin. carm. 69.174>	In his vita, salus, gloria, divitiae.
<alcuin. carm. 69.175>	His sine nemo deum poterit cognoscere sensu,
<alcuin. carm. 69.176>	Vel praecepta dei, aut regna beata poli.
<alcuin. carm. 69.177>	In his vera quidem fulget sapientia tantum,
<alcuin. carm. 69.178>	In his laus, merces, vita, salus hominum.
<alcuin. carm. 69.179>	His sine seducit male falsa scientia mentem,
<alcuin. carm. 69.180>	Discere non curans verba sacrata Dei,
<alcuin. carm. 69.181>	In quibus aeternae vere est sapientia vitae,
<alcuin. carm. 69.182>	Gloria, lux, pietas, notus et ipse deus.
<alcuin. carm. 69.183>	Quisque legat huius sacrato in corpore libri,
<alcuin. carm. 69.184>	Lector in ecclesia, verba superna dei,
<alcuin. carm. 69.185>	Distinguens sensus, titulos, cola, commata voce
<alcuin. carm. 69.186>	Dicat, ut accentus ore sonare sciat.
<alcuin. carm. 69.187>	Auribus ecclesiae resonet vox vinula longe,
<alcuin. carm. 69.188>	Omnis ut auditor laudet ab ore deum.
<alcuin. carm. 69.189>	Regnorum regi Christo et domino dominorum
<alcuin. carm. 69.190>	Gloria, lux, virtus, laus, honor atque salus.
<alcuin. carm. 69.191>	Qui regit imperio terram pelagusque polumque.
<alcuin. carm. 69.192>	Qui voluit scribi nomen in orbe suum;
<alcuin. carm. 69.193>	Et genus humanum clementer ab hoste maligno
<alcuin. carm. 69.194>	In cruce iam moriens carne redemit ovans.
<alcuin. carm. 69.195>	Qui solita Karolum regem pietate gubernet,
<alcuin. carm. 69.196>	Semper in eternum protegat atque regat.
<alcuin. carm. 69.197>	Dicat et omnis amen populorum turba per orbem:
<alcuin. carm. 69.198>	Hoc tribuat caeli Christus ab arce pius,
<alcuin. carm. 69.199>	Ut multis vivat felix feliciter annis,
<alcuin. carm. 69.200>	Post haec et teneat regna beata dei.
<alcuin. carm. 69.201>	Codicibus sacris hostili clade perustis
<alcuin. carm. 69.202>	Ezra deo fervens hoc reparavit opus.
<alcuin. carm. 69.203>	Hoc opus, hoc etenim flammis te subtrahit atris,
<alcuin. carm. 69.204>	O lector, si tu pacis amore legis.

<alcuin. carm. 70.1.1>	Ordine quadrato variis depicta figuris
<alcuin. carm. 70.1.2>	Agmina sanctorum gaudia magna vident.
<alcuin. carm. 70.1.3>	Ex quibus Isaias precelso dogmate fretus,
<alcuin. carm. 70.1.4>	Ieremias pariter domini miracula psallunt,
<alcuin. carm. 70.1.5>	Iezechihel sedemque dei describit et ista,
<alcuin. carm. 70.1.6>	Et Danihel Christum narrat de monte recisum.
<alcuin. carm. 70.1.7>	Humanum Christi describit Matheus ortum,
<alcuin. carm. 70.1.8>	More boat Marcus frendentis voce leonis,
<alcuin. carm. 70.1.9>	Mugit amore pio Lucas in carmine Christi,
<alcuin. carm. 70.1.10>	Scribendo penetras caelum tu mente, Iohannes.

<alcuin. carm. 70.2.1>	Omnia quae praesens tellus producit alendo,
<alcuin. carm. 70.2.2>	Et maris haec facies limbo circumvenit amplo,
<alcuin. carm. 70.2.3>	Agne, deum solio semper venerantur in alto,
<alcuin. carm. 70.2.4>	Sanguine qui fuso tersisti crimina secli,
<alcuin. carm. 70.2.5>	In cruce, tu Karoli detergas vulnera regis.
<alcuin. carm. 70.2.6>	Cana caterva cluens vatum et venerabilis ordo,
<alcuin. carm. 70.2.7>	Coetus apostolicus sertis caelestibus instans
<alcuin. carm. 70.2.8>	Laudat, adorat, amat, devoto pectore timet.
<alcuin. carm. 70.2.9>	Et princeps Karolus vultu speculatur aperto,
<alcuin. carm. 70.2.10>	Orans, ut tecum vivat longaevus in aevum.

<alcuin. carm. 70.3.1>	Hunc Moyses agnum monstravi lege futurum
<alcuin. carm. 70.3.2>	Cunctis pro populis perferri vulnera mortis.

<alcuin. carm. 70.4.1>	Dextera quae patris mundum ditione gubernat,
<alcuin. carm. 70.4.2>	Et natum caelos proprium transvexit in altos.

<alcuin. carm. 70.5.1>	Et princeps Karolus, sancto qui more benignus:
<alcuin. carm. 70.5.2>	Illius hic codex enitet actus ope.

<alcuin. carm. 70.6.1>	Hactenus in sanctum sulcando movimus aequor,
<alcuin. carm. 70.6.2>	Littoris ad finem nostra carina venit.

<alcuin. carm. 71.1.1>	Matheus e sacro totus spiramine fretus,
<alcuin. carm. 71.1.2>	Ordine iucundo volitans per nomina patrum,
<alcuin. carm. 71.1.3>	Qualiter exierit, cecinit, generatio Christi.
<alcuin. carm. 71.1.4>	Et quoniam sobria hoc potuit ratione videre,
<alcuin. carm. 71.1.5>	Humana meruit signari rite figura.
<alcuin. carm. 71.1.6>	Marcus divini, Petro narrante, repletus
<alcuin. carm. 71.1.7>	Faminis effremuit, vox ut deserta ferarum,
<alcuin. carm. 71.1.8>	Quo pingi torva decuit sub fronte leonis.
<alcuin. carm. 71.1.9>	Dogmata post fidei tuta est Aegyptus ab ipso,
<alcuin. carm. 71.1.10>	Normam et apostolicae complevit legis utrimque.
<alcuin. carm. 71.1.11>	Lucas ore dei medicina fultus, at inde
<alcuin. carm. 71.1.12>	Scribens gesta dei novit moderamina mentis,
<alcuin. carm. 71.1.13>	Quodque sacerdotum meminit praesumere iura,
<alcuin. carm. 71.1.14>	Aligeri faciem novit gestare iuvenci.
<alcuin. carm. 71.1.15>	Tandem et apostolicos scripsit feliciter actus.
<alcuin. carm. 71.1.16>	Virgo supra pectus Christi accubitare Iohannes
<alcuin. carm. 71.1.17>	In caena meruit viva exanclando fluenta.
<alcuin. carm. 71.1.18>	Scilicet hinc aquile petiit trans aethera pennis
<alcuin. carm. 71.1.19>	Divinam retegens naturam hominum rationi,
<alcuin. carm. 71.1.20>	Qualiter et populus habitans verbum caro factum est.

<alcuin. carm. 71.2.1>	Suscipe, rex, parvum magni modo munus amoris,
<alcuin. carm. 71.2.2>	Quod tuus Albinus obtulit ecce tibi.
<alcuin. carm. 71.2.3>	Magna ferunt saecli gazarum dona potentes,
<alcuin. carm. 71.2.4>	Fert mea pauperies ista minuta duo.
<alcuin. carm. 71.2.5>	Ne vacua in sacris venisset dextra diebus
<alcuin. carm. 71.2.6>	Ante piam faciem, rex venerande, tuam,
<alcuin. carm. 71.2.7>	Nomina sanctorum signavi sancta parentum
<alcuin. carm. 71.2.8>	Haebrea depromens ore, Latine, tuo.
<alcuin. carm. 71.2.9>	Fer, mea carta, mea supplex munuscula domno
<alcuin. carm. 71.2.10>	Corpore premodico viscera magna gerens.

<alcuin. carm. 72.1>	Ut praecepta mihi dederas, dulcissime domne,
<alcuin. carm. 72.2>	Sic celeri currens calamo dictare libellum
<alcuin. carm. 72.3>	Annalem, veterum simul argumenta sophorum,
<alcuin. carm. 72.4>	Quae quondam mirus perscripsit Beda magister
<alcuin. carm. 72.5>	Notus in orbe procul, nostrae cathegita terrae,
<alcuin. carm. 72.6>	Quae vos coepistis mirandis sensibus olim,
<alcuin. carm. 72.7>	Nec ego quid noviter possum nunc pandere vobis;
<alcuin. carm. 72.8>	Sed vetera, ammoneo, vestrae commendite menti.
<alcuin. carm. 72.9>	Augeat omnipotens vobis pia dona sophiae,
<alcuin. carm. 72.10>	Et vos deducat per magna palatia caeli,
<alcuin. carm. 72.11>	Qua Christum laeti cernatis perpete visu,
<alcuin. carm. 72.12>	Posco; tuum memorans Flaccum, sine fine valeto!

<alcuin. carm. 73.1 >	Continet iste decem naturae verba libellus,
<alcuin. carm. 73.2 >	Quae iam verba tenent rerum ratione stupenda
<alcuin. carm. 73.3 >	Omne quod in nostrum poterit decurrere sensum.
<alcuin. carm. 73.4 >	Qui legit ingenium veterum mirabile laudet,
<alcuin. carm. 73.5 >	Atque suum studeat tali exercere labore,
<alcuin. carm. 73.6 >	Exornans titulis vitae data tempora honestis.
<alcuin. carm. 73.7 >	Hunc Augustino placuit transferre magistro
<alcuin. carm. 73.8 >	De veterum gazis Grecorum clave latino.
<alcuin. carm. 73.9 >	Quem tibi, rex, magnus sophiae sectator, amator,
<alcuin. carm. 73.10>	Munera qui tali gaudes, modo mitto legendum.

<alcuin. carm. 74.1>	Vivere me terris vix vix sinit improba febris,
<alcuin. carm. 74.2>	Et me caeleste scandere vultis iter.
<alcuin. carm. 74.3>	Per campos, colles, herbas et prata virentes
<alcuin. carm. 74.4>	Quaerere suggessit dum mihi cara salus,
<alcuin. carm. 74.5>	Vestra repente poli iussit me sidera summi
<alcuin. carm. 74.6>	Infirmis pietas scandere nam pedibus,
<alcuin. carm. 74.7>	Signaque zodiaci distinguere partibus alti,
<alcuin. carm. 74.8>	Quis cui conveniat ordo, locus, numerus.
<alcuin. carm. 74.9>	Hipocratis campos nonne esset pollice pluris
<alcuin. carm. 74.10>	Cum pueris Flacco iam peragrare suis,
<alcuin. carm. 74.11>	Quam radio aurati caeli describere signa,
<alcuin. carm. 74.12>	Vel lunae et solis dinumerare dies?
<alcuin. carm. 74.13>	Sed tamen, ut cecinit praeclarus commate vates,
<alcuin. carm. 74.14>	Omnia vincit amor, nos quoque vincat amor.
<alcuin. carm. 74.15>	Descripsi paucis partes et sidera caeli,
<alcuin. carm. 74.16>	Te mandante, meo pectore magnus amor.
<alcuin. carm. 74.17>	Nunc videat pietas, si quid sit, vestra, probandum,
<alcuin. carm. 74.18>	Pumice radendum an, pagina quicquid habet.
<alcuin. carm. 74.19>	Iudice te nullum, si numquam fallit imago,
<alcuin. carm. 74.20>	Iam metuens fugiam, David in orbe decus.
<alcuin. carm. 74.21>	Haec vestro fuerint forsan si digna favore,
<alcuin. carm. 74.22>	Mox maiora, reor, incipit ipse senex;
<alcuin. carm. 74.23>	Si deus aeternus vitae superadderit annos,
<alcuin. carm. 74.24>	Est bonitas cuius quicquid habemus opis.
<alcuin. carm. 74.25>	Cartula, percurrens colles camposque liquentes,
<alcuin. carm. 74.26>	Disticon hoc cantet semper in ore suo:
<alcuin. carm. 74.27>	"Augeat exaltet vestram benedictio vitam
<alcuin. carm. 74.28>	Aeterni regis, David amate deo".

<alcuin. carm. 75.1.1>	Floreat aeternis tecum sapientia donis,
<alcuin. carm. 75.1.2>	Ut tibi permaneat laus, honor, imperium.
<alcuin. carm. 75.1.3>	Quot habeas apices, sanctas, mea carta, salutes
<alcuin. carm. 75.1.4>	Dicito tot dulci David amore meo.

<alcuin. carm. 75.2.1>	Mens mea congaudet, bonitas iam vestra fidelis.
<alcuin. carm. 75.2.2>	Optime, quod, regum, suscipit ipsa senem.
<alcuin. carm. 75.2.3>	Haec, precor, aspiciat clementi lumine nostras
<alcuin. carm. 75.2.4>	Litterulas, scripsit quas pietatis amor.
<alcuin. carm. 75.2.5>	Sidera sancta poli, viridis et gramina terrae,
<alcuin. carm. 75.2.6>	Omnia conclament: "David ubique vale".
<alcuin. carm. 75.2.7>	Terra, polus, pelagus, homines, volucresque, feraeque
<alcuin. carm. 75.2.8>	Concordi clament voce: "Valeto, pater".

<alcuin. carm. 75.3.1>	Det tibi consilium pacis simul atque salutis,
<alcuin. carm. 75.3.2>	David amor populi, Christus ubique pius;
<alcuin. carm. 75.3.3>	Omnipotens cuius defendat dextera semper,
<alcuin. carm. 75.3.4>	Victorem faciens, teque tuosque simul;
<alcuin. carm. 75.3.5>	Nomen ut aeternum toto laudetur in orbe
<alcuin. carm. 75.3.6>	Illius ex vobis, pro pietatis ope.
<alcuin. carm. 75.3.7>	Aspice, cunctorum vitae spes, forma salutis,
<alcuin. carm. 75.3.8>	Qualiter ad vosmet tuta recurrat ovis.
<alcuin. carm. 75.3.9>	Qui tristis veniat, redeat iam laetus ad urbem
<alcuin. carm. 75.3.10>	Per pia dona patris consiliumque sacrum,
<alcuin. carm. 75.3.11>	Quod petit inveniens, quodque speravit adeptus;
<alcuin. carm. 75.3.12>	Hinc Christo laudes hymnidicas referens,
<alcuin. carm. 75.3.13>	Qui mundo talem tribuit sub tempore nostro
<alcuin. carm. 75.3.14>	Rectorem, sacre regmine iustitiae.

<alcuin. carm. 76.1.1>	Iste liber vario sensus sermone patescit
<alcuin. carm. 76.1.2>	Diversos, hominum quod cuinam placeat.
<alcuin. carm. 76.1.3>	Quem tuus, o iuvenis, cauto moderamine sensus
<alcuin. carm. 76.1.4>	Perlegat, Epicuri ne ruat in foveam.
<alcuin. carm. 76.1.5>	Alcuinus ingrediens patrum sacra prata piorum,
<alcuin. carm. 76.1.6>	Carperet ut flores per pia rura sacros,
<alcuin. carm. 76.1.7>	Fingere serta volens puerorum congrua fronti,
<alcuin. carm. 76.1.8>	Grandia quorum aetas pondera ferre nequit.
<alcuin. carm. 76.1.9>	Has, rogo, litterulas nostri perdiscite nati,
<alcuin. carm. 76.1.10>	Et tota aeternos mente tenete dies.
<alcuin. carm. 76.1.11>	Omnia fluxa fluunt saeclorum gaudia longe,
<alcuin. carm. 76.1.12>	Nec redeunt iterum more fluentis aquae.
<alcuin. carm. 76.1.13>	Pectora nec nimium vanis incessite rebus,
<alcuin. carm. 76.1.14>	Sed cor firmate semper amore dei.
<alcuin. carm. 76.1.15>	Mors properat horis mox omnibus atque momentis,
<alcuin. carm. 76.1.16>	Ut rapiat nosmet iudicis ad faciem.
<alcuin. carm. 76.1.17>	Quo constat nostris certo discrimine factis
<alcuin. carm. 76.1.18>	Iudicium cunctis, ut liber iste canit.
<alcuin. carm. 76.1.19>	Quod timeat dives, pauper, iuvenisque senexque:
<alcuin. carm. 76.1.20>	Tum recipit meritis praemia quisque suis.
<alcuin. carm. 76.1.21>	Praemia perpetuis semper mansura diebus:
<alcuin. carm. 76.1.22>	Mox bona quisque bonus, mox mala quisque malus.
<alcuin. carm. 76.1.23>	Impius in tenebras cum demone pellitur atras,
<alcuin. carm. 76.1.24>	Cum Christo regnat lucis in arce bonus.
<alcuin. carm. 76.1.25>	Accipite haec animis paschalia munera laetis,
<alcuin. carm. 76.1.26>	Mittentis memores sitis et ore pio.
<alcuin. carm. 76.1.27>	Hoc opus, hoc crudum rapuit portator ab igne,
<alcuin. carm. 76.1.28>	Ignivomo coctum nec bene sub camino.
<alcuin. carm. 76.1.29>	Vestra, praecor fili, pietas errata resecet,
<alcuin. carm. 76.1.30>	Dens illud putridus rodere nec valeat;
<alcuin. carm. 76.1.31>	Aut oculus nigro suffusus felle per auras
<alcuin. carm. 76.1.32>	Contendat patulas spargere more suo.

<alcuin. carm. 76.2.1>	Flumina qui metuat modica sulcare carina
<alcuin. carm. 76.2.2>	Grandia, ne mergat turbidus auster eam,
<alcuin. carm. 76.2.3>	Iste suo placidas lembo pernaviget undas,
<alcuin. carm. 76.2.4>	Currentes inter florida prata pie.
<alcuin. carm. 76.2.5>	Sic qui magnorum sensus rimare profundos
<alcuin. carm. 76.2.6>	Doctorum timeat pectoris ingenio,
<alcuin. carm. 76.2.7>	Nostra legat felix animo commenta sereno,
<alcuin. carm. 76.2.8>	De gazis veterum quae tulit unca manus.
<alcuin. carm. 76.2.9>	Vos vivete deo semper, nam vivere mors est
<alcuin. carm. 76.2.10>	Huic mundo: vera est vivere vita deo.
<alcuin. carm. 76.2.11>	Vos, rogo, conservet felices gratia Christi,
<alcuin. carm. 76.2.12>	O dulces nati, sancta salutis ope.

<alcuin. carm. 76.3.1>	Pontifici magno hunc Arnoni reddite librum,
<alcuin. carm. 76.3.2>	Ut legat, Albino moxque remittat eum.
<alcuin. carm. 76.3.3>	Pax tibi, vita, salus semper sit, sancte sacerdos,
<alcuin. carm. 76.3.4>	Atque memor nostri iam sine fine vale.

<alcuin. carm. 77.1>	Me lege, qui veterum cupias cognoscere sensus,
<alcuin. carm. 77.2>	Me quicumque capit, rusticitate caret.
<alcuin. carm. 77.3>	Nolo, meus lector segnis sit, nolo superbus,
<alcuin. carm. 77.4>	Devoti et humilis pectoris antra colo.
<alcuin. carm. 77.5>	Has rogo divitias sophiae non temnat amator,
<alcuin. carm. 77.6>	Navita quas pelagi portat ab orbe suo.
<alcuin. carm. 77.7>	Me legat, antiquas vult qui proferre loquelas,
<alcuin. carm. 77.8>	Me qui non sequitur, vult sine lege loqui.

<alcuin. carm. 78.1>	Hunc cecinit Salomon mira dulcedine librum,
<alcuin. carm. 78.2>	Qui tenet egregias sponsi sponsaeque camenas,
<alcuin. carm. 78.3>	Ecclesiae et Christi laudes hinc inde canentes,
<alcuin. carm. 78.4>	Et thalami memorat socios sociasque fideles.
<alcuin. carm. 78.5>	Has, rogo, menti tuae, iuvenis, mandare memento:
<alcuin. carm. 78.6>	Cantica sunt nimium falsi haec meliora Maronis.
<alcuin. carm. 78.7>	Haec tibi vera canunt vitae precepta perennis,
<alcuin. carm. 78.8>	Auribus ille tuis male friuola falsa sonabit.

<alcuin. carm. 79.1>	Inchoat hic "comes" in Christo cognomine codex,
<alcuin. carm. 79.2>	Festa ministerii sacri solemnia complens.
<alcuin. carm. 79.3>	Annua flammivomi redeunt dum tempora Phoebi,
<alcuin. carm. 79.4>	Catholicae ecclesiae Romanae iura retexens,
<alcuin. carm. 79.5>	Ex ortu innitens domini nascentis in orbe,
<alcuin. carm. 79.6>	Atque ad euntem iterum pertingit rite recursu.

<alcuin. carm. 80.1.1>	O vos, est aetas, iuvenes, quibus apta legendo,
<alcuin. carm. 80.1.2>	Discite: eunt anni more fluentis aquae.
<alcuin. carm. 80.1.3>	Atque dies dociles vacuis ne perdite rebus:
<alcuin. carm. 80.1.4>	Nec redit unda fluens, nec redit hora ruens.
<alcuin. carm. 80.1.5>	Floreat in studiis virtutum prima iuventus,
<alcuin. carm. 80.1.6>	Fulgeat ut magno laudis honore senex,
<alcuin. carm. 80.1.7>	Utere, quisque legas librum, felicibus annis,
<alcuin. carm. 80.1.8>	Auctorisque memor dic: "Miserere deus".
<alcuin. carm. 80.1.9>	Si nostram, lector, festucam tollere quaeris,
<alcuin. carm. 80.1.10>	Robora de proprio lumine tolle prius:
<alcuin. carm. 80.1.11>	Disce tuas, iuvenis, ut agat facundia causas,
<alcuin. carm. 80.1.12>	Ut sis defensor, cura, salusque tuis.
<alcuin. carm. 80.1.13>	Disce, precor, iuvenis, motus moresque venustos,
<alcuin. carm. 80.1.14>	Laudetur toto ut nomen in orbe tuum.

<alcuin. carm. 80.2.1>	Qui, rogo, civiles cupiat cognoscere mores,
<alcuin. carm. 80.2.2>	Haec praecepta legat, quae liber iste tenet.
<alcuin. carm. 80.2.3>	Scripserat haec inter curas rex Karulus aulae
<alcuin. carm. 80.2.4>	Albinusque simul: hic dedit, ille probat.
<alcuin. carm. 80.2.5>	Unum opus amborum, dispar sed causa duorum;
<alcuin. carm. 80.2.6>	Ille pater mundi, hic habitator inops.
<alcuin. carm. 80.2.7>	Neu temnas modico, lector, pro corpore librum,
<alcuin. carm. 80.2.8>	Corpore praemodico mel tibi portat apis.

<alcuin. carm. 81.1>	Gens Bragmanna quidem miris quae moribus extat
<alcuin. carm. 81.2>	Hic legitur: lector mente fidem videat.
<alcuin. carm. 81.3>	Hic Pauli et Senecae breviter responsa leguntur:
<alcuin. carm. 81.4>	Quaenam notavit nomine quisque suo.
<alcuin. carm. 81.5>	Quae tibi, magne decus mundi et clarissime Caesar,
<alcuin. carm. 81.6>	Albinus misit munera parva tuus.

<alcuin. carm. 82.1>	O rex augusto clarissime dignus honore,
<alcuin. carm. 82.2>	Et dux et doctor et decus imperii,
<alcuin. carm. 82.3>	Te pater atque patris proles, te spiritus almus
<alcuin. carm. 82.4>	Protegat, exaltet, salvet, honoret, amet.
<alcuin. carm. 82.5>	Quem tua per populos, terras, per regna, per urbes
<alcuin. carm. 82.6>	Mens pia permandet semper amare deum.

<alcuin. carm. 83.1.1>	David, in aeternum tecum sit gratia Christi,
<alcuin. carm. 83.1.2>	Ut vigeas, valeas, victor in orbe potens;
<alcuin. carm. 83.1.3>	Post haec et teneas caelestia regna beatus,
<alcuin. carm. 83.1.4>	Cum sanctis pariter semper in arce poli.
<alcuin. carm. 83.1.5>	Multiplici Christus reddat tibi munera mitis,
<alcuin. carm. 83.1.6>	In me quot bonitas contulit ecce tua.
<alcuin. carm. 83.1.7>	Gramina quot tellus habeat, vel litus harenas,
<alcuin. carm. 83.1.8>	Tot, miserante deo, David habeto vale.
<alcuin. carm. 83.1.9>	Inclitus aeternis David feliciter annis,
<alcuin. carm. 83.1.10>	In Christo meritis vivat ubique sacris.

<alcuin. carm. 83.2.1>	Discingat chartam mitis, rogo, dextera David,
<alcuin. carm. 83.2.2>	Victricem faciat quam deus almipotens.
<alcuin. carm. 83.2.3>	Alma dei Christi tribuat tibi regna potestas
<alcuin. carm. 83.2.4>	Aurea cum sanctis, David, in arce poli.

<alcuin. carm. 84.1>	Haec lege, sancte pater, felix feliciter, atque
<alcuin. carm. 84.2>	Sis memor Albini per tempora longa magistri,
<alcuin. carm. 84.3>	Dum sacris domini supplex altaribus adsis,
<alcuin. carm. 84.4>	Ut pius omnipotens solita pietate relaxet
<alcuin. carm. 84.5>	Vincula criminibus cuius condigna nefandis,
<alcuin. carm. 84.6>	Ut valeat tecum gaudens laudare tonantem,
<alcuin. carm. 84.7>	Post huius domino vitae miserante labores.
<alcuin. carm. 84.8>	Angelus almipotens caeli directus ab arce,
<alcuin. carm. 84.9>	Per terras, silvas, colles comitetur euntem.
<alcuin. carm. 84.10>	Per castella, vicos, per fortia flumina terrae,
<alcuin. carm. 84.11>	Semper ubique, precor, ducat simul atque reducat
<alcuin. carm. 84.12>	Gaudentem, sanctae cum prosperitate salutis,
<alcuin. carm. 84.13>	Te, pater alme, deo Christo donante, per aevum.
<alcuin. carm. 84.14>	Tu valeas, vigeas semper, carissime praesul,
<alcuin. carm. 84.15>	Cumque tuis cunctis ovibus, per pascua vitae
<alcuin. carm. 84.16>	Quae currant, sanctos virtutum carpere flores;
<alcuin. carm. 84.17>	Te ducente, pater, pastor, patriarcha, sacerdos.

<alcuin. carm. 85.1.1>	Qui mare, qui terram, caelum qui condidit altum,
<alcuin. carm. 85.1.2>	Qui regit imperio cuncta creata suo:
<alcuin. carm. 85.1.3>	Iusserat hic hominem rebus dominare sub astris,
<alcuin. carm. 85.1.4>	Qui sensu solus et ratione viget;
<alcuin. carm. 85.1.5>	Qui valet inter enim viventia, noscere mundi
<alcuin. carm. 85.1.6>	Iamque creatorem mentis in arce suum;
<alcuin. carm. 85.1.7>	Factus ab aeterno, felixque aeternus ut esset,
<alcuin. carm. 85.1.8>	Mira quidem magni solus imago dei.
<alcuin. carm. 85.1.9>	Nobilis exinde est animae natura sagacis,
<alcuin. carm. 85.1.10>	Atque potens sensu cernere cuncta suo:
<alcuin. carm. 85.1.11>	Quae mare, quae terras, caelum quae pervolat altum,
<alcuin. carm. 85.1.12>	Quamvis sit carnis carcere clausa suae;
<alcuin. carm. 85.1.13>	Corporis utque oculus visus ad sidera tendit,
<alcuin. carm. 85.1.14>	Uno stet quamvis carnis in arce loco,
<alcuin. carm. 85.1.15>	Inmortale decus, huius lux aurea vitae,
<alcuin. carm. 85.1.16>	In se digna deum semper habere suum.
<alcuin. carm. 85.1.17>	Si bona, si sapiens, Christi si se ornat amore,
<alcuin. carm. 85.1.18>	Ut felix valeat vivere in arce poli,
<alcuin. carm. 85.1.19>	Et post huius enim vitae, per secla, labores,
<alcuin. carm. 85.1.20>	Caelesti in regno cernere semper eum.
<alcuin. carm. 85.1.21>	Lux aeterna, deus, cui laus et gloria, merces,
<alcuin. carm. 85.1.22>	Si bene, si digne vixerit ipsa deo.
<alcuin. carm. 85.1.23>	Sit modo sancta piis meritis, sit casta, pudica,
<alcuin. carm. 85.1.24>	Floreat in studiis semper ubique sacris.
<alcuin. carm. 85.1.25>	Se regat atque suae carnis vivaciter actus,
<alcuin. carm. 85.1.26>	Ut regina potens, legibus aethereis.
<alcuin. carm. 85.1.27>	In se nil cupiat pravi, nil optet iniqui,
<alcuin. carm. 85.1.28>	Nil cuiquam noceat, optet, agat vel amet.
<alcuin. carm. 85.1.29>	Ne maculis sibimet fuscet data tempora vitae,
<alcuin. carm. 85.1.30>	Sit pia servire, sancta, quieta, deo.
<alcuin. carm. 85.1.31>	Moribus egregiis in se iam vivat honeste,
<alcuin. carm. 85.1.32>	Ut placeat sponso mens moderata pio.
<alcuin. carm. 85.1.33>	Spiritus est anima, in membris iam totus ubique
<alcuin. carm. 85.1.34>	Quippe suis vivax, factus amare deum.
<alcuin. carm. 85.1.35>	Atque creatorem laudet sine fine benignum,
<alcuin. carm. 85.1.36>	Qui se concessit scire patenter eum,
<alcuin. carm. 85.1.37>	Et cultu prudens illum venerarier almo;
<alcuin. carm. 85.1.38>	Est quod sola salus, gloria, vita animae:
<alcuin. carm. 85.1.39>	Scilicet aethereis quapropter se actibus ornet,
<alcuin. carm. 85.1.40>	Ante oculos domini nocte dieque, sui,
<alcuin. carm. 85.1.41>	Omnia qui cernit cordis secreta superno
<alcuin. carm. 85.1.42>	Lumine, quem nullum velle latere potest.
<alcuin. carm. 85.1.43>	Quocirca incumbit magnum nos namque necesse,
<alcuin. carm. 85.1.44>	Ut pia pertractet mens bene digna deo:
<alcuin. carm. 85.1.45>	Quatenus inspiciat tantum tractare superna,
<alcuin. carm. 85.1.46>	Iam plenum sancto pectus amore dei.
<alcuin. carm. 85.1.47>	Haec vera est animae vere super omnia nostrae
<alcuin. carm. 85.1.48>	Gloria, nobilitas, atque beata quies.
<alcuin. carm. 85.1.49>	In hoc te studio nunc exercere memento,
<alcuin. carm. 85.1.50>	Femina, quod placeas, inclyta sponsa, deo.

<alcuin. carm. 85.2.1>	Te homo laudet
<alcuin. carm. 85.2.2>	Alme creator,
<alcuin. carm. 85.2.3>	Pectore, mente
<alcuin. carm. 85.2.4>	Pacis amore:
<alcuin. carm. 85.2.5>	Non modo parva
<alcuin. carm. 85.2.6>	Pars quia mundi est.
<alcuin. carm. 85.2.7>	Sed tibi sanctae
<alcuin. carm. 85.2.8>	Solus imago
<alcuin. carm. 85.2.9>	Magna creator
<alcuin. carm. 85.2.10>	Mentis in arce
<alcuin. carm. 85.2.11>	Pectore puro
<alcuin. carm. 85.2.12>	Dum pie vivit.
<alcuin. carm. 85.2.13>	Te cui castum
<alcuin. carm. 85.2.14>	Corpore, mente,
<alcuin. carm. 85.2.15>	Dirige templum,
<alcuin. carm. 85.2.16>	Dulcis amica,
<alcuin. carm. 85.2.17>	Et sine semper
<alcuin. carm. 85.2.18>	Fine valeto.
<alcuin. carm. 85.2.19>	O deus et lux,
<alcuin. carm. 85.2.20>	Laus tua semper
<alcuin. carm. 85.2.21>	Pectora et ora
<alcuin. carm. 85.2.22>	Conpleat; ut te
<alcuin. carm. 85.2.23>	Semper amemus,
<alcuin. carm. 85.2.24>	Sanctus ubique.
<alcuin. carm. 85.2.25>	Haec pia verba
<alcuin. carm. 85.2.26>	Virgo fidelis,
<alcuin. carm. 85.2.27>	Ore caneto,
<alcuin. carm. 85.2.28>	Ut tua mitis
<alcuin. carm. 85.2.29>	Tempora Christus
<alcuin. carm. 85.2.30>	Tota gubernet.
<alcuin. carm. 85.2.31>	Qui tibi solus
<alcuin. carm. 85.2.32>	Sit rogo semper
<alcuin. carm. 85.2.33>	Lux, amor, atque
<alcuin. carm. 85.2.34>	Forma salutis,
<alcuin. carm. 85.2.35>	Vita perennis,
<alcuin. carm. 85.2.36>	Gloria perpes.

<alcuin. carm. 85.3.1>	Miserere domine, miserere Christe, tu misericordia mea miserere mihi.
<alcuin. carm. 85.3.2>	Miserere domine, miserere mihi Christe, ut credam in te.
<alcuin. carm. 85.3.3>	Miserere domine, miserere Christe, ut cognoscam te.
<alcuin. carm. 85.3.4>	Miserere domine, miserere Christe, ut diligam te.
<alcuin. carm. 85.3.5>	Miserere domine, miserere Christe, ut sperem in te.
<alcuin. carm. 85.3.6>	Miserere domine, miserere Christe, ut anima mea vivat in te.
<alcuin. carm. 85.3.7>	Miserere domine, miserere Christe, ut anima mea exsultet in te.
<alcuin. carm. 85.3.8>	Miserere domine, miserere Christe, ut vita mea proficiat in te.
<alcuin. carm. 85.3.9>	Miserere domine, deus pater, gloria mea, vita mea.
<alcuin. carm. 85.3.10>	Miserere Christe salvator, salus mea, fortitudo mea.
<alcuin. carm. 85.3.11>	Miserere spiritus paraclytus, consolatio mea, inluminatio mea.
<alcuin. carm. 85.3.12>	Miserere dominus deus, trinitas et unitas:
<alcuin. carm. 85.3.13>	Te laudo, te adoro, te confiteor,
<alcuin. carm. 85.3.14>	Pax mea, spes mea, laus mea, lux mea,
<alcuin. carm. 85.3.15>	Pulchritudo mea, beatitudo mea.
<alcuin. carm. 85.3.16>	Tibi laus, tibi gloria, tibi gratiarum actio
<alcuin. carm. 85.3.17>	Semper ubique in secula sempiterna.

<alcuin. carm. 85.4.1>	Candida florigeris lucet ceu lilia campis,
<alcuin. carm. 85.4.2>	Fulgeat in meritis sic pia virgo sacris.

<alcuin. carm. 85.5.1>	Versibus exponam breviter, quid palma, amicae,
<alcuin. carm. 85.5.2>	Significet, manibus quas nos portabimus omnes.
<alcuin. carm. 85.5.3>	Palma tui signum magni est, rex Christe, triumphi.
<alcuin. carm. 85.5.4>	Palma docet nostram ipsos nos vincere carnem,
<alcuin. carm. 85.5.5>	Palma est mercedis signum caeleste futurae.
<alcuin. carm. 85.5.6>	Haec palma hortatur vitam sperare futuram.
<alcuin. carm. 85.5.7>	In cruce pendentis Christi est victoria prima.
<alcuin. carm. 85.5.8>	Vincere nos ipsos non est victoria parva.
<alcuin. carm. 85.5.9>	Tu te vince, precor, semper te vince, amica,
<alcuin. carm. 85.5.10>	Sitque tui Christus merces finisque laboris.

<alcuin. carm. 86.1>	Hic pater egregius meritis Bonifatius almis
<alcuin. carm. 86.2>	Cum sotiis pariter fundebat sanguinis undam,
<alcuin. carm. 86.3>	Inclyta martirii sumentes stemmata sacri.
<alcuin. carm. 86.4>	Terra beata nimis sanctorum sanguine dives,
<alcuin. carm. 86.5>	Transvolat hinc victor miles ad praemia caeli,
<alcuin. carm. 86.6>	Ultima cespitibus istis vestigia linquens.
<alcuin. carm. 86.7>	Suadeo quapropter curvato poplite supplex,
<alcuin. carm. 86.8>	Tu quicumque legis, terris his oscula fige.
<alcuin. carm. 86.9>	Spes tibi magna fiat lacrimas ascendere caelum
<alcuin. carm. 86.10>	Hinc potuisse tuas fultas patronibus istis.
<alcuin. carm. 86.11>	Hic manet ille cruor cuncto preciosior auro,
<alcuin. carm. 86.12>	Menbraque caelesti rore hic perfusa quiescunt.
<alcuin. carm. 86.13>	Adiuvat hinc Paulus, doctor Bonifatius inde,
<alcuin. carm. 86.14>	Haec illis quoniam constat simul aula dicata.

<alcuin. carm. 87.1>	Obtulit altithrono parvus munuscula servus
<alcuin. carm. 87.2>	Ricbodo, quae cernis, lector, in aede sacra,
<alcuin. carm. 87.3>	Ob scelerum veniam, ob vitae caelestis amorem:
<alcuin. carm. 87.4>	Pro quo, quisque legas, funde preces domino,
<alcuin. carm. 87.5>	Pro te, proque tuis quas fundes, frater amate,
<alcuin. carm. 87.6>	Ad haec, dum venias limina sacra domus,
<alcuin. carm. 87.7>	Christus ab aetherea clemens exaudiat arce,
<alcuin. carm. 87.8>	Te faciens laeto corde redire domum.

<alcuin. carm. 88.1.1>	Hic Gislebertus praesul requiescit humatus,
<alcuin. carm. 88.1.2>	Corpus terra tegit, spiritus astra petit.
<alcuin. carm. 88.1.3>	Vir pietate potens, humilisque, modestus, honestus,
<alcuin. carm. 88.1.4>	Devotus nimium pastor honore dei.
<alcuin. carm. 88.1.5>	Hic pius ecclesiam sancti construxit Amandi,
<alcuin. carm. 88.1.6>	Cunctaque iam renovans claustra monasterii.

<alcuin. carm. 88.2.1>	Virgo dei genitrix, nostrae regina salutis,
<alcuin. carm. 88.2.2>	Hic precibus famulis auxiliare tuis,
<alcuin. carm. 88.2.3>	Hoc altare tuis quoniam est venerabile votis,
<alcuin. carm. 88.2.4>	Virginibus sacris laus, decus atque salus.

<alcuin. carm. 88.3.1>	Haec est aula dei, veniae domus, aula salutis,
<alcuin. carm. 88.3.2>	Hic cultus Christi, hic pietatis honor.
<alcuin. carm. 88.3.3>	Hic populus veniens veniam rogitare suescit:
<alcuin. carm. 88.3.4>	Creditur hic praesens semper adesse deus.
<alcuin. carm. 88.3.5>	Hic deus exaudit famulorum vota suorum;
<alcuin. carm. 88.3.6>	Largiter hic lacrimas tergit ab ore suas.
<alcuin. carm. 88.3.7>	Hic pater et pastor, praesul requiescit Amandus,
<alcuin. carm. 88.3.8>	Vir virtute potens et pietate bonus.
<alcuin. carm. 88.3.9>	Adiuvat iste preces populi clamantis ad astra,
<alcuin. carm. 88.3.10>	Qui domino adsistit semper in arce poli.

<alcuin. carm. 88.4.1>	Dum sacra praesentis pervasit limina templi
<alcuin. carm. 88.4.2>	Saepius accrescens cumulatum gurgite flumen,
<alcuin. carm. 88.4.3>	Non tulit Arnonus foedari templa sacerdos.
<alcuin. carm. 88.4.4>	Iusserat in melius renovari haec omnia praesul,
<alcuin. carm. 88.4.5>	Latior ut fieret cripta et sublimior ista,
<alcuin. carm. 88.4.6>	Supponens tectis firmatos ter quater arcus,
<alcuin. carm. 88.4.7>	Mysticus ut totam firmaret calculus aulam,
<alcuin. carm. 88.4.8>	Parvula praecelso consecrans tecta ministro
<alcuin. carm. 88.4.9>	Michaeli, caeli Christo qui adsistit in arce;
<alcuin. carm. 88.4.10>	Atque preces offert sanctorum regi polorum.
<alcuin. carm. 88.4.11>	Hic quoque nostra ferat, rogitamus, vota tonanti,
<alcuin. carm. 88.4.12>	Auxilioque pio nosmet defendat ubique.
<alcuin. carm. 88.4.13>	Hlotharius custos fecit mandante magistro:
<alcuin. carm. 88.4.14>	Semper in aeternum Christus conservet utrosque.
<alcuin. carm. 88.4.15>	Qui legit hos versus dicat, rogo, pectore puro:
<alcuin. carm. 88.4.16>	"Alcuino veniam scelerum da, Christe, precamur.

<alcuin. carm. 88.5.1>	Praesul Amande, deo tali tu nomine dignus,
<alcuin. carm. 88.5.2>	Auxiliare, pater, famulorum vota tuorum,
<alcuin. carm. 88.5.3>	Et defende piis precibus famulosque domumque.

<alcuin. carm. 88.6.1>	Haec Stephani fulget meritis protomartyris ara,
<alcuin. carm. 88.6.2>	Qui lapides inter vidit in arce deum.
<alcuin. carm. 88.6.3>	Qui veniam rogitans inimicis morte sub ipsa,
<alcuin. carm. 88.6.4>	Pro famulis veniam poscere certe valet.
<alcuin. carm. 88.6.5>	Inclitus et Christi praeclarus amatus Amandus,
<alcuin. carm. 88.6.6>	Et decus et pastor, dulcis amorque suis.

<alcuin. carm. 88.7.1>	Haec porta est caeli, aeternae haec est ianua vitae,
<alcuin. carm. 88.7.2>	Ista viatorem ducit ad astra suum.
<alcuin. carm. 88.7.3>	Ingrediens istam portam penetrabit Olympi,
<alcuin. carm. 88.7.4>	Si comitetur eum spesque fidesque simul.
<alcuin. carm. 88.7.5>	Hic petitur venia; devoto hanc corde viator
<alcuin. carm. 88.7.6>	Saepius o pedibus transeat ipse suis.
<alcuin. carm. 88.7.7>	Hic quoque peccator sceleratos abluat actus,
<alcuin. carm. 88.7.8>	Et lacrimis lavet limina sacra suis,
<alcuin. carm. 88.7.9>	Purgatus lacrimis humili de corde profusis
<alcuin. carm. 88.7.10>	Ad loca sancta dei dignior ut veniat.
<alcuin. carm. 88.7.11>	Credo, pius Iesus culpas ignoscit et illi,
<alcuin. carm. 88.7.12>	Si veniat tristis, laetior ut redeat.

<alcuin. carm. 88.8.1 >	Martinus meritis domini condignus amore,
<alcuin. carm. 88.8.2 >	Qui sibi sacratam hanc regit ecclesiam,
<alcuin. carm. 88.8.3 >	Egregius praesul toto praeclarus in orbe,
<alcuin. carm. 88.8.4 >	Torona pausans pastor in urbe pius.
<alcuin. carm. 88.8.5 >	Haec domus alma deo prima est fundata tonanti,
<alcuin. carm. 88.8.6 >	Ante alia et sacri septa monasterii.
<alcuin. carm. 88.8.7 >	Crevit honor horum, domino donante, locorum,
<alcuin. carm. 88.8.8 >	Et maior domino est aedificata domus.
<alcuin. carm. 88.8.9 >	Dum sanctus praesul hic inhabitavit Amandus,
<alcuin. carm. 88.8.10>	Crevit honor patris, crevit et iste locus.

<alcuin. carm. 88.10.1>	Primus apostolicos Christum qui agnoverat inter,
<alcuin. carm. 88.10.2>	Andreas, fratrem convocat atque suum,
<alcuin. carm. 88.10.3>	Ista suis meritis iam tecta sacrata tuetur,
<alcuin. carm. 88.10.4>	Ut procul effugiat hostis ab aede sua.

<alcuin. carm. 88.11.1>	Petrus apostolicus princeps, pastorque fidelis,
<alcuin. carm. 88.11.2>	Iam gregis aetherei, iam decus ecclesiae,
<alcuin. carm. 88.11.3>	Qui tenet aeterni claves per saecula regni,
<alcuin. carm. 88.11.4>	Solvere vel sola voce ligare potens,
<alcuin. carm. 88.11.5>	Cuius honore sacro praesens haec aula dicata est,
<alcuin. carm. 88.11.6>	Protegat atque regat pastor ovile suum.
<alcuin. carm. 88.11.7>	Digneturque suis portas aperire, precamur,
<alcuin. carm. 88.11.8>	Aethereas ovibus munere perpetuo.

<alcuin. carm. 88.12.1>	Michael aethereus princeps, primusque magister
<alcuin. carm. 88.12.2>	Aeterni regni, summus in arce poli,
<alcuin. carm. 88.12.3>	Conservet donis istam vivacibus aram,
<alcuin. carm. 88.12.4>	Quae sacrata micat nomine namque suo.
<alcuin. carm. 88.12.5>	Ante oculosque dei summi in secreta polorum
<alcuin. carm. 88.12.6>	Officia nostra offerat atque preces.

<alcuin. carm. 88.13.1>	Hoc altare pater praesul Hilarius ornat,
<alcuin. carm. 88.13.2>	Notus in orbe procul doctor ubique pius.
<alcuin. carm. 88.13.3>	Hac magnis Victor meritis memoratur in ara,
<alcuin. carm. 88.13.4>	Inclita praeclarus miles in arma potens.

<alcuin. carm. 88.14.1>	Antistes humilis domini et devotus honore
<alcuin. carm. 88.14.2>	Arnonus sancti tumbam renovavit Amandi,
<alcuin. carm. 88.14.3>	Non parcens opibus; miseris nam quidquid habebat
<alcuin. carm. 88.14.4>	Sparserat et Christi compsit sacra templa sacerdos:
<alcuin. carm. 88.14.5>	Pro quo, quisque legas versus, orare memento.

<alcuin. carm. 88.15.1>	Hic pater et pastor magnus, Christique sacerdos,
<alcuin. carm. 88.15.2>	Sanctus Amandus obit, Christum qui semper amavit;
<alcuin. carm. 88.15.3>	Plurima qui vivens meritis miracula gessit,
<alcuin. carm. 88.15.4>	Cuius vita fuit doctrina salusque suorum;
<alcuin. carm. 88.15.5>	Qui iam divitias secli contempsit habere,
<alcuin. carm. 88.15.6>	Aeternas Christi ut caeli lucraret in aula.
<alcuin. carm. 88.15.7>	Multiplicavit opes animarum doctor ubique,
<alcuin. carm. 88.15.8>	Exemplis formans Christo doctore magister.
<alcuin. carm. 88.15.9>	Hic pater egregius Christo hoc fundavit ovile,
<alcuin. carm. 88.15.10>	Et post perpetui quae sparsit semina regni
<alcuin. carm. 88.15.11>	In populos, nostrum longe lateque per orbem,
<alcuin. carm. 88.15.12>	Post fructus verbi, saeva et post praelia mundi
<alcuin. carm. 88.15.13>	Contemplativos placuit hic carpere fructus,
<alcuin. carm. 88.15.14>	Atque deo soli tantum servire quietus.
<alcuin. carm. 88.15.15>	Perfectus meritis pastor, plenusque dierum,
<alcuin. carm. 88.15.16>	Coetibus angelicis Christi subvectus in aulam,
<alcuin. carm. 88.15.17>	Corpore nobiscum sancto requiescit humatus;
<alcuin. carm. 88.15.18>	Pro cuius meritis nosmet hic, Christe, tuere.
<alcuin. carm. 88.15.19>	Semper in aeternum tibi sit laus, gloria, virtus,
<alcuin. carm. 88.15.20>	Qui talem dederas nobis, rex piissime, patrem.

<alcuin. carm. 89.1.1>	Haec domus alma dei flammis crepitantibus olim
<alcuin. carm. 89.1.2>	Arsit et in cineres tota redacta ruit,
<alcuin. carm. 89.1.3>	Sed, miserante deo, Rado, venerabilis abba
<alcuin. carm. 89.1.4>	Construxit melius ac renovavit eam,
<alcuin. carm. 89.1.5>	Plurima praesenti domui ornamenta ministrans,
<alcuin. carm. 89.1.6>	Exornans totam muneribusque sacris.
<alcuin. carm. 89.1.7>	Cancellos, aras voluit vestire metallis,
<alcuin. carm. 89.1.8>	Vedasti fabricans sarcofagumque patris.
<alcuin. carm. 89.1.9>	Pallia suspendit parietibus atque lucernas
<alcuin. carm. 89.1.10>	Addidit, ut fieret lumen in aede sacrum.
<alcuin. carm. 89.1.11>	Officiis domini fecit quoque vasa sacrata
<alcuin. carm. 89.1.12>	Argento, necnon aurea tota quidem.
<alcuin. carm. 89.1.13>	Induit altaris speciosa veste ministros,
<alcuin. carm. 89.1.14>	Ut foret egregium semper ubique decus,
<alcuin. carm. 89.1.15>	Omnia mellifluo Christi devotus amore
<alcuin. carm. 89.1.16>	Restaurans opera vir pius in melius.
<alcuin. carm. 89.1.17>	Pro quo, quisque legas titulos, rogitare memento,
<alcuin. carm. 89.1.18>	Adiuvet utque illum gratia summa dei.

<alcuin. carm. 89.2.1>	Hic pater egregius Vedastus corpore pausat,
<alcuin. carm. 89.2.2>	Cuius honore sacro haec domus alma micat.
<alcuin. carm. 89.2.3>	Fulcitur tanti meritis per saecla patroni,
<alcuin. carm. 89.2.4>	Per quem multa deus signa salutis agit.
<alcuin. carm. 89.2.5>	Qui sacra celsithroni vivens vestigia Christi,
<alcuin. carm. 89.2.6>	Lingua, mente, manu namque secutus erat.
<alcuin. carm. 89.2.7>	Multiplicavit opes bis quinis forte talentis,
<alcuin. carm. 89.2.8>	Nec data marsupii lucra ligavit iners.
<alcuin. carm. 89.2.9>	Audiet idcirco vocem mox iudicis almi:
<alcuin. carm. 89.2.10>	"Intra nunc domini gaudia sancta tui".

<alcuin. carm. 89.3.1>	Pontificalis apex meritis vivacibus aram
<alcuin. carm. 89.3.2>	Vedastus sanctus hanc regit ipse pater.
<alcuin. carm. 89.3.3>	Hanc abbas humilis vestivit Rado metallis,
<alcuin. carm. 89.3.4>	In domini laudem, ductus amore patris.

<alcuin. carm. 89.4.1>	Hoc altare dei praeclarus in orbe sacerdos
<alcuin. carm. 89.4.2>	Martinus meritis servat ubique suis.
<alcuin. carm. 89.4.3>	Abluat et lacrimas plangentis crimina plebis,
<alcuin. carm. 89.4.4>	Deposcens veniam, voce potente, piam.

<alcuin. carm. 89.5.1>	Sanguine martyrii praesul Dyonisius aram
<alcuin. carm. 89.5.2>	Hanc ornet pariter cum sociisque suis,
<alcuin. carm. 89.5.3>	Magnificus doctor, verbi qui semina sparsit,
<alcuin. carm. 89.5.4>	Imbribus aethereis arida rura rigans.

<alcuin. carm. 89.6.1>	Francorum doctor Remigius inclytus aram
<alcuin. carm. 89.6.2>	Hanc tenet almivolus Audoinusque simul.
<alcuin. carm. 89.6.3>	Horum nam meritis currens tu forte, viator,
<alcuin. carm. 89.6.4>	Per loca sancta pius, sit tibi certa salus.

<alcuin. carm. 89.7.1>	Lantbertus habet hanc atque Richarius aram,
<alcuin. carm. 89.7.2>	Hic confessor erat, martyr et ille pius.
<alcuin. carm. 89.7.3>	Ambo deo cari, meritorum pondere patres,
<alcuin. carm. 89.7.4>	Plurima portantes lucra suo domino.

<alcuin. carm. 89.8.1>	Gregorius praesul doctorque Hieronimus almus
<alcuin. carm. 89.8.2>	Aecclesiae ille pater, iste magister erat.
<alcuin. carm. 89.8.3>	Nostra ferant precibus pariter quoque vota tonanti,
<alcuin. carm. 89.8.4>	Ut nos conservet semper ubique deus.

<alcuin. carm. 89.9.1>	Hac pater egregius colitur Benedictus in ara,
<alcuin. carm. 89.9.2>	Qui vitam monachis scripserat ipse piam.
<alcuin. carm. 89.9.3>	Ipsius atque soror praeclara Scolastica virgo
<alcuin. carm. 89.9.4>	Iungitur hic fratri nobilis ipsa suo.

<alcuin. carm. 89.10.1>	Hac duo germani Cosmas et Damianus in ara
<alcuin. carm. 89.10.2>	Scribuntur pariter versificante manu.
<alcuin. carm. 89.10.3>	Quamque bonum fratres habitare est semper in unum,
<alcuin. carm. 89.10.4>	Ut psalmista canit, ecce, iocundus amor.

<alcuin. carm. 89.11.1>	Caecilia, Agathes, Agnes et Lucia virgo:
<alcuin. carm. 89.11.2>	Haec istis pariter ara sacrata micat,
<alcuin. carm. 89.11.3>	Lilia cum rosis fulgent in vertice quarum
<alcuin. carm. 89.11.4>	Et lampas rutilat luce perenne simul.

<alcuin. carm. 89.12.1>	Haec est ara crucis sanctae sacrata triumphis,
<alcuin. carm. 89.12.2>	In qua iam mundi vita salus patitur.
<alcuin. carm. 89.12.3>	Martyris egregii Crispini et Crispiniani,
<alcuin. carm. 89.12.4>	Nominibus quorum fulget et illa sacris.

<alcuin. carm. 89.13.1>	Hoc altare dei genitrix pia virgo Maria
<alcuin. carm. 89.13.2>	Aspiciat solita cum pietate potens.
<alcuin. carm. 89.13.3>	Pontificalis apex, Petri successor et almus
<alcuin. carm. 89.13.4>	Praeclaris Clemens augeat et meritis.

<alcuin. carm. 89.14.1>	Hoc symmista dei teneat altare Iohannes,
<alcuin. carm. 89.14.2>	Matheus o meritis ornet et ipse suis.
<alcuin. carm. 89.14.3>	Hi scripsere quidem Christi sacra gesta tonantis,
<alcuin. carm. 89.14.4>	Quapropter pariter haec tenet ara duos.

<alcuin. carm. 89.15.1>	Piatus martyr victorque Georgius aram
<alcuin. carm. 89.15.2>	Praesentem teneant, ambo piis meritis.
<alcuin. carm. 89.15.3>	Qui pro pace dei vicerunt proelia mundi,
<alcuin. carm. 89.15.4>	Et meruere sacrum, rore rubente, polum.

<alcuin. carm. 89.16.1>	Iohannes, Paulus pariter, Laurentius atque
<alcuin. carm. 89.16.2>	Conservent aram hanc miserante deo,
<alcuin. carm. 89.16.3>	Hic laevita fuit, illi sed sanguine fratres,
<alcuin. carm. 89.16.4>	Martyrio toti regna beata tenent.

<alcuin. carm. 89.17.1>	Claviger aethereus servat qui regmina caeli,
<alcuin. carm. 89.17.2>	Solvere quaeque placet atque ligare potens,
<alcuin. carm. 89.17.3>	Piscator quondam, caeli nunc ianitor almus,
<alcuin. carm. 89.17.4>	Aecclesiae princeps, pastor et ipse bonus,
<alcuin. carm. 89.17.5>	Cui Christusque suum servandum tradit ovile,
<alcuin. carm. 89.17.6>	Dum redit ad patris regna beata sui.
<alcuin. carm. 89.17.7>	O nimium felix, totus quem diligit orbis:
<alcuin. carm. 89.17.8>	Huic Christus nomen Petrus habere dedit.
<alcuin. carm. 89.17.9>	Hoc pietate sua templum, precor, undique cingat,
<alcuin. carm. 89.17.10>	Adventuque suo protegat atque regat.
<alcuin. carm. 89.17.11>	Auxiliumque suis famulis protector in illo
<alcuin. carm. 89.17.12>	Perferat, et precibus adsit ubique piis.
<alcuin. carm. 89.17.13>	Destructum flammis renovaverat hoc quoque Rado,
<alcuin. carm. 89.17.14>	Cui rogo mercedem reddat et ipse Petrus.

<alcuin. carm. 89.18.1>	Hanc quoque servator templi tutabitur aram
<alcuin. carm. 89.18.2>	Ecclesiae princeps totius ipse dei.
<alcuin. carm. 89.18.3>	Adiuvet atque deo Christo hic vota ferentes,
<alcuin. carm. 89.18.4>	Laetemur semper illius ut meritis.

<alcuin. carm. 89.19.1>	Ara quidem praesens sacrata est nomine Pauli,
<alcuin. carm. 89.19.2>	Qui populos mundi duxit ad astra poli,
<alcuin. carm. 89.19.3>	Gentibus et populis, regnis atque urbibus iste
<alcuin. carm. 89.19.4>	A domino electus doctor ubique fuit.

<alcuin. carm. 89.20.1>	Doctor apostolicus (hunc haec vox alma Iohannis
<alcuin. carm. 89.20.2>	"Ecce dei veniens agnus ab arce patris",
<alcuin. carm. 89.20.3>	Miserat ad Christum, semper sequeretur ut illum)
<alcuin. carm. 89.20.4>	Andreas aram servet ab hoste suam.

<alcuin. carm. 89.21.1>	Haec Aldegundis veneranda est virginis ara,
<alcuin. carm. 89.21.2>	Adsit et hic praesens haec precibus populi.

<alcuin. carm. 89.22.1>	Hoc altare tenet sanctus baptista Iohannes,
<alcuin. carm. 89.22.2>	Praecursor Christi magnus in orbe dei.
<alcuin. carm. 89.22.3>	Qui solus digito Christum monstravit adesse,
<alcuin. carm. 89.22.4>	Iste preces nostras adiuvet, opto, suis.

<alcuin. carm. 89.23.1>	Praesuli Germano magna est haec ara dicata,
<alcuin. carm. 89.23.2>	Quam modo iam cernis, ecce viator ovans.

<alcuin. carm. 89.24.1>	Hanc aram Christi praeclarus amator Amandus
<alcuin. carm. 89.24.2>	Defendat meritis semper ab hoste suis.

<alcuin. carm. 89.25.1>	Martyris egregii Quintini altare triumphis
<alcuin. carm. 89.25.2>	Hoc fulget, populo huic qui ferat auxilium.
<alcuin. carm. 89.25.3>	Aligeros inter socios summosque ministros
<alcuin. carm. 89.25.4>	Michael princeps, primus in arce poli,
<alcuin. carm. 89.25.5>	Haec loca conservet magna pietate tonantis
<alcuin. carm. 89.25.6>	Et veniens veniam poscat et ipse suam.

<alcuin. carm. 89.26.1>	Virgo sacrata deo caelestibus inclyta donis
<alcuin. carm. 89.26.2>	Laetetur votis hic Genovefa tuis.

<alcuin. carm. 89.27.1>	Noli queso, pater, munuscula spernere nostra,
<alcuin. carm. 89.27.2>	Parvula si videas, magna haec dilectio mittit.

<alcuin. carm. 89.28.1>	Christe salvator hominis ab ore
<alcuin. carm. 89.28.2>	Hostis antiqui superantis Adam,
<alcuin. carm. 89.28.3>	Nostra clementer, domine, precamur,
<alcuin. carm. 89.28.4>	Suscipe vota.
<alcuin. carm. 89.28.5>	Multa fecisti meritis tuorum,
<alcuin. carm. 89.28.6>	Dona Vedasto propria dedisti,
<alcuin. carm. 89.28.7>	Nos tui servi tua larga, Christe,
<alcuin. carm. 89.28.8>	Corde rogamus.
<alcuin. carm. 89.28.9>	Terra Francorum tenebras habebat,
<alcuin. carm. 89.28.10>	Horridas dempsit radio salutis,
<alcuin. carm. 89.28.11>	Viscera nostra pietate patris,
<alcuin. carm. 89.28.12>	Christe, refulge.
<alcuin. carm. 89.28.13>	Vultibus caecis pietate motus
<alcuin. carm. 89.28.14>	Lumina clara dedit ipse sanctus,
<alcuin. carm. 89.28.15>	Lucida fecit tenebrosa corda
<alcuin. carm. 89.28.16>	Ignifer ille.
<alcuin. carm. 89.28.17>	Debiles turbas, solita salute,
<alcuin. carm. 89.28.18>	Reddidit sanas populo vidente;
<alcuin. carm. 89.28.19>	Multa praeclara, domino favente
<alcuin. carm. 89.28.20>	Fortiter egit.
<alcuin. carm. 89.28.21>	Mortifer ursus timidus recessit,
<alcuin. carm. 89.28.22>	Voce Vedasti prohibentis, ultra
<alcuin. carm. 89.28.23>	Terminum scriptum penetrare dirum
<alcuin. carm. 89.28.24>	Omne per aevum.
<alcuin. carm. 89.28.25>	Pectore puro pia verba vera
<alcuin. carm. 89.28.26>	Auribus fudit populi fidelis;
<alcuin. carm. 89.28.27>	Auxerat inde numerum piorum
<alcuin. carm. 89.28.28>	Sedibus altis.
<alcuin. carm. 89.28.29>	Obvia venit radians columna,
<alcuin. carm. 89.28.30>	Splendida caeli comitata plebe,
<alcuin. carm. 89.28.31>	Spiritum purum domino vocante
<alcuin. carm. 89.28.32>	Fine beato.
<alcuin. carm. 89.28.33>	Zabulo victo fide cum labore
<alcuin. carm. 89.28.34>	Belliger miles penetravit astra,
<alcuin. carm. 89.28.35>	Praemia digna retinet honore
<alcuin. carm. 89.28.36>	Regis in aula.
<alcuin. carm. 89.28.37>	Gloria laudis resonet in ore
<alcuin. carm. 89.28.38>	Omnium patris genitaeque prolis,
<alcuin. carm. 89.28.39>	Spiritus sancti pariter resultet
<alcuin. carm. 89.28.40>	Laude perenni.

<alcuin. carm. 90.1.1 >	Haec tibi sancta domus sancta est, sanctissima virgo,
<alcuin. carm. 90.1.2 >	Virgo Maria dei ac genitrix intacta tonantis.
<alcuin. carm. 90.1.3 >	Perpetuam mundo genuisti, virgo, salutem,
<alcuin. carm. 90.1.4 >	Quapropter mundus totus te laudat ubique.
<alcuin. carm. 90.1.5 >	En ego, quippe tuus famulus, te laudo camenis.
<alcuin. carm. 90.1.6 >	Tu mihi dulcis amor, decus, et spes magna salutis,
<alcuin. carm. 90.1.7 >	Auxiliare tuum servum, clarissima virgo.
<alcuin. carm. 90.1.8 >	Vox mea te lacrimis pulsat, mens ardet amore,
<alcuin. carm. 90.1.9 >	Necnon cunctorum precibus hic annue fratrum,
<alcuin. carm. 90.1.10>	Ad te qui clamant: "Virgo tu gratia plena,
<alcuin. carm. 90.1.11>	Per te conservet semper nos gratia Christi".
<alcuin. carm. 90.1.12>	Quisque legas versus, dic: "Christe, tuere poetam".

<alcuin. carm. 90.2.1>	Haec quoque mensa tuo sacrata est nomine virgo,
<alcuin. carm. 90.2.2>	Tu regina poli, campi flos, lilia mundi,
<alcuin. carm. 90.2.3>	Hortus conclusus, vitae fons, vena salutis.
<alcuin. carm. 90.2.4>	Accipe clementer famulorum vota tuorum
<alcuin. carm. 90.2.5>	Atque deo Christo humili, rogo, redde precatu.

<alcuin. carm. 90.3.1>	Hoc altare tibi constat, Martine, dicatum,
<alcuin. carm. 90.3.2>	Confessor meritis magnus in orbe piis.

<alcuin. carm. 90.4.1>	O baptista potens tinxisti in Iordane Christum,
<alcuin. carm. 90.4.2>	Hic precibus lava crimina nostra tuis.

<alcuin. carm. 90.5.1>	Hac pius Anianus sacra memoratur in ara,
<alcuin. carm. 90.5.2>	Confessor Christi sanctus in ore sui.

<alcuin. carm. 90.6.1>	Haec est aula quidem sancti veneranda Medardi;
<alcuin. carm. 90.6.2>	Haud minus altare hoc illius esse liquet.
<alcuin. carm. 90.6.3>	Huc quicumque fide veniat sua crimina flere,
<alcuin. carm. 90.6.4>	Ob meritum sancti hic accipiet veniam.

<alcuin. carm. 90.7.1>	Hac duo praeclari patres venerantur in ara,
<alcuin. carm. 90.7.2>	Quintinus siquidem, sanctus Dionysius atque:
<alcuin. carm. 90.7.3>	Hic confessor erat Christi, sed martyr et ille,
<alcuin. carm. 90.7.4>	Ad dominum prosit quorum intercessio nobis.

<alcuin. carm. 90.8.1>	Salvius hanc aram, magnus quoque sanctus Amandus
<alcuin. carm. 90.8.2>	Amplectuntur enim mentibus ambo piis,
<alcuin. carm. 90.8.3>	Ambo florentes virtutibus, ambo perenni
<alcuin. carm. 90.8.4>	Caelorum regno, credimus, ut maneant.

<alcuin. carm. 90.9.1>	Victor ab hoste redit, divino munere clarus,
<alcuin. carm. 90.9.2>	Cum legione sacra victor ab hoste redit.
<alcuin. carm. 90.9.3>	Praelia pace dei Mauricius ardua vicit,
<alcuin. carm. 90.9.4>	Exsuperans mundi praelia pace dei.
<alcuin. carm. 90.9.5>	Haec domus, ecce, suo titulata est nomine sancta,
<alcuin. carm. 90.9.6>	Fulgeat et meritis haec domus, ecce, suis;
<alcuin. carm. 90.9.7>	Cuius honore sacrum et micat hoc altare dicatum,
<alcuin. carm. 90.9.8>	Gaudeat et populus cuius honore sacro.

<alcuin. carm. 90.10.1>	Ara dicata tibi micat haec, baptista Iohannes:
<alcuin. carm. 90.10.2>	Laudibus hanc dignis semper memor esto colendam.
<alcuin. carm. 90.10.3>	Qui dominum sacris meruisti tingere in undis,
<alcuin. carm. 90.10.4>	O felix, precibus nostras hic ablue culpas.

<alcuin. carm. 90.11.1>	Hoc defende tuis precibus, Martine, sacellum,
<alcuin. carm. 90.11.2>	Sancte, piis, simul et nostras dignare rogatus
<alcuin. carm. 90.11.3>	Exaudire, pater, varios ac deprime fluctus
<alcuin. carm. 90.11.4>	Cordis, ut aeternam valeamus carpere vitam.

<alcuin. carm. 90.12.1>	Haec aeterna micat Stephano protomartyre magno,
<alcuin. carm. 90.12.2>	Qui veniam indignis venia lapidantibus illum
<alcuin. carm. 90.12.3>	Deposcit; Christi sacra est exempla secutus.
<alcuin. carm. 90.12.4>	Adiuvat ecce suis precibus plus martyr amicos.

<alcuin. carm. 90.13.1>	Petrus apostolico conservet nomine semper,
<alcuin. carm. 90.13.2>	Praeclarus princeps tecta sacrata sibi.
<alcuin. carm. 90.13.3>	Qui clavem caeli manibus deportat honestis
<alcuin. carm. 90.13.4>	Clementem nobis pandat ad astra viam.

<alcuin. carm. 90.14.1>	Hanc regat omnipotens Michael archangelus aram,
<alcuin. carm. 90.14.2>	Per quem victus erat perfidus ille draco,
<alcuin. carm. 90.14.3>	Et procul eiectus celso de culmine caeli,
<alcuin. carm. 90.14.4>	Qui culpare cupit semper in ore pios.
<alcuin. carm. 90.14.5>	Iungitur huic Gabriel socius venerabilis arae,
<alcuin. carm. 90.14.6>	Qui virtute pia fulget in arce poli.
<alcuin. carm. 90.14.7>	Cuius ab ore sacro mundi generare salutem
<alcuin. carm. 90.14.8>	Didicit aeternam virgo Maria deum.
<alcuin. carm. 90.14.9>	Additur his Raphael, oculos qui forte Tobiae
<alcuin. carm. 90.14.10>	Sanavit, natum duxit et ille suum.
<alcuin. carm. 90.14.11>	Hos tres hic precibus nostris adstare precamur,
<alcuin. carm. 90.14.12>	Audiat ut famulos Christus ab arce suos.

<alcuin. carm. 90.15.1>	Hanc baptista potens meritis tutabitur aram,
<alcuin. carm. 90.15.2>	Qui dominum Christum tinxit in amne sacro.
<alcuin. carm. 90.15.3>	Hic electus erat matris de ventre tonantis
<alcuin. carm. 90.15.4>	Vox verbi et nostrae praeco salutis erat.
<alcuin. carm. 90.15.5>	Hic fuit egregius Christi paranymphus in orbe,
<alcuin. carm. 90.15.6>	<>
<alcuin. carm. 90.15.7>	Iste dei digitis agnum monstravit adesse,
<alcuin. carm. 90.15.8>	Sanguine qui mundi crimina cuncta tulit.

<alcuin. carm. 90.16.1>	Quem nec flamma vorax vicit, Laurentius, aram
<alcuin. carm. 90.16.2>	Sanguine conservet hanc, rogo, martyrii.
<alcuin. carm. 90.16.3>	Iste dei Christi mandata implevit amore,
<alcuin. carm. 90.16.4>	Pauperibus tribuens quidquid habebat inops.
<alcuin. carm. 90.16.5>	Divitias secli contempsit habere caducas,
<alcuin. carm. 90.16.6>	Perpetuas Christi ut possit habere polo.

<alcuin. carm. 90.17.1>	Hoc altare pius servet Quintinus ab hoste,
<alcuin. carm. 90.17.2>	Sanguine qui sacro regna beata petit,
<alcuin. carm. 90.17.3>	Huic quoque iunguntur laicorum turba piorum,
<alcuin. carm. 90.17.4>	Qui petiere polum sanguine martyrii.

<alcuin. carm. 90.18.1>	Haec loca Mauritius meritis vivacibus ornet,
<alcuin. carm. 90.18.2>	Egregius martyr cum legione sua,
<alcuin. carm. 90.18.3>	Quorum mira fides animi et constantia mira
<alcuin. carm. 90.18.4>	Commeruit laudes semper in orbe pias.

<alcuin. carm. 90.19.1>	Pontificalis apex servet Dionysius aram
<alcuin. carm. 90.19.2>	Hanc, rogo, cum sociis martyribusque aliis.
<alcuin. carm. 90.19.3>	Quorum scriba tenet caelesti in arce libellos
<alcuin. carm. 90.19.4>	Ante dei faciem nomine perpetuo.

<alcuin. carm. 90.20.1>	Confessor fidei meritis et nomine clarus
<alcuin. carm. 90.20.2>	Germanus praesul, pastor et ipse pius,
<alcuin. carm. 90.20.3>	Cui confessorum hac iungitur agmen in ara,
<alcuin. carm. 90.20.4>	Nos precibus quorum servet ubique deus.

<alcuin. carm. 90.21.1>	Hac sacratus honor Martini fulget in ara,
<alcuin. carm. 90.21.2>	Quem colit Europa, quem simul orbis amat.
<alcuin. carm. 90.21.3>	Agmina sacra cui magno iunguntur honore
<alcuin. carm. 90.21.4>	Sanctorum pariter per pia vota fidei.

<alcuin. carm. 90.22.1>	Hanc pater egregius doctorque Remedius aram
<alcuin. carm. 90.22.2>	Cum sociis vitae servat ubique suis.
<alcuin. carm. 90.22.3>	Quos pia cura simul mensa satiavit in ista,
<alcuin. carm. 90.22.4>	Qui erexit illam, quique dicavit eam.

<alcuin. carm. 90.23.1>	Haec, Benedicte, tibi, pius abba, dux monachorum,
<alcuin. carm. 90.23.2>	Confessor vester, tecta dicata manent.
<alcuin. carm. 90.23.3>	Turba monachorum celebrat te sancta per orbem,
<alcuin. carm. 90.23.4>	Quorum vita fuit famine scripta tuo.
<alcuin. carm. 90.23.5>	Te quoque sancta cohors fratrum specialiter istic
<alcuin. carm. 90.23.6>	Assiduis precibus laudat, honorat, amat.
<alcuin. carm. 90.23.7>	Haec quibus aula patet nocturno tempore semper,
<alcuin. carm. 90.23.8>	Hic orare docet, fundere et hic lacrimas.
<alcuin. carm. 90.23.9>	Horum, sancte pater, precibus hic semper adesto

<alcuin. carm. 90.24.1>	Totius Hieronymus doctor mirabilis orbis,
<alcuin. carm. 90.24.2>	Cum sociisque suis haec loca sancta tenet.
<alcuin. carm. 90.24.3>	Nomina quisque legas titulis perscripta piorum,
<alcuin. carm. 90.24.4>	Hos, rogita, precibus pronus adesse tuis.

<alcuin. carm. 90.25.1>	Gregorius doctor, pastor, patriarcha, sacerdos,
<alcuin. carm. 90.25.2>	Romana quondam praesul in urbe pius:
<alcuin. carm. 90.25.3>	Hic, precor, ore ferat fratrum pia vota tonanti
<alcuin. carm. 90.25.4>	Cum patribus, quorum hic nomina scripta vides.

<alcuin. carm. 90.26.1>	Qui caeli cupiet portas intrare patentes,
<alcuin. carm. 90.26.2>	Saepius hanc pedibus intret et ipse suis.
<alcuin. carm. 90.26.3>	Haec est perpetuae venienti porta salutis,
<alcuin. carm. 90.26.4>	Hoc est lucis iter et via iam veniae.
<alcuin. carm. 90.26.5>	Haec domus alma dei, hic sunt thesaura tonantis,
<alcuin. carm. 90.26.6>	Sanctorum multae reliquiaeque patrum.
<alcuin. carm. 90.26.7>	Idcirco ingrediens devota mente, viator,
<alcuin. carm. 90.26.8>	Sterne solo membra, pectore carpe polum.
<alcuin. carm. 90.26.9>	Hic deus, hic sancti tibi spes, hic terra salutis,
<alcuin. carm. 90.26.10>	Sit coniuncta tuo pectore firma fides.

<alcuin. carm. 91.1.1>	Qui regit imperio pelagum terramque polumque,
<alcuin. carm. 91.1.2>	Hanc regat ipse suis donis caelestibus aulam,
<alcuin. carm. 91.1.3>	In qua cultus, honor, laudes et gloria Christi
<alcuin. carm. 91.1.4>	Semper in aeternum maneat pietatis amore.

<alcuin. carm. 91.2.1>	Surgite vos, fratres, laudes et dicite Christo,
<alcuin. carm. 91.2.2>	Haec est apta domus nocturno tempore vobis.
<alcuin. carm. 91.2.3>	Pervigiles precibus iam vos insistite sacris,
<alcuin. carm. 91.2.4>	Credimus auxilium praestare petentibus istic
<alcuin. carm. 91.2.5>	Angelicos coetus, noctis qui tempora servant,
<alcuin. carm. 91.2.6>	Quique ferant Christo fratrum pia vota benigne,
<alcuin. carm. 91.2.7>	Hic vos inveniant vigilantes semper honeste,
<alcuin. carm. 91.2.8>	Atque pia mente regem laudare supernum.

<alcuin. carm. 91.3.1>	Surge, precor, iuvenis, vigeas dum corpore sano,
<alcuin. carm. 91.3.2>	Et tibi pande viam precibus ad regna polorum:
<alcuin. carm. 91.3.3>	Nec dederis sensus tota, rogo, nocte sopore.
<alcuin. carm. 91.3.4>	Assiduus gelidae somnus est mortis imago;
<alcuin. carm. 91.3.5>	Longa quiescendi facient tibi fata sepulchrum;
<alcuin. carm. 91.3.6>	Artes nam hostis habet antiquus mille nocendi.
<alcuin. carm. 91.3.7>	Pervigil idcirco magnum tibi conde triumphum,
<alcuin. carm. 91.3.8>	Ut pia te Christi conservet dextera semper.

<alcuin. carm. 91.4.1>	Hic precibus nostris Michael archangelus adsit,
<alcuin. carm. 91.4.2>	Magnus in arce poli princeps, Christique minister.
<alcuin. carm. 91.4.3>	Adiuvet ille preces sanctorum semper ubique,
<alcuin. carm. 91.4.4>	Ille suis precibus nos hic conservet ab hoste,
<alcuin. carm. 91.4.5>	Invigilare dei faciet et laudibus istic.

<alcuin. carm. 92.1.1>	Nudus eat hospes, placeat cui ludere mecum
<alcuin. carm. 92.1.2>	Atque fovere meo corpora fonte sua.
<alcuin. carm. 92.1.3>	Qui pisces quondam gelidis generavit in undis,
<alcuin. carm. 92.1.4>	Nunc calidus homini forte minister erit.
<alcuin. carm. 92.1.5>	Nunc ligno vehitur, quondam qui ligna vehebat,
<alcuin. carm. 92.1.6>	In pratis currens stat piger in domibus.
<alcuin. carm. 92.1.7>	Dum nudus veniat calidam pius hospes in aulam,
<alcuin. carm. 92.1.8>	Fontibus ut lavet hic sua membra meis,
<alcuin. carm. 92.1.9>	Obsecro, ne videat, proprios avertat ocellos,
<alcuin. carm. 92.1.10>	Contexit primi quod rea dextra patris.
<alcuin. carm. 92.1.11>	Hoc natura docet, hoc et persuasit honestas,
<alcuin. carm. 92.1.12>	Ut tibi sit facies semper honesta, puer.

<alcuin. carm. 92.2.1>	Presbyter egregius valde et venerabilis abba,
<alcuin. carm. 92.2.2>	Strenuus actu, opere, pectore, mente pius.
<alcuin. carm. 92.2.3>	Corpore Fulradus tumulo requiescit in isto,
<alcuin. carm. 92.2.4>	Notus in orbe procul, noster in orbe pater.
<alcuin. carm. 92.2.5>	Inclytus iste sacrae fuerat custosque capellae,
<alcuin. carm. 92.2.6>	Hic decus ecclesiae, promptus in omne bonum.
<alcuin. carm. 92.2.7>	Haec domus alma dei magno est renovata decore,
<alcuin. carm. 92.2.8>	Ut cernis, lector, tempore quippe suo.
<alcuin. carm. 92.2.9>	Iste pios patres magno dilexit amore,
<alcuin. carm. 92.2.10>	Relliquias quorum haec domus alma tenet.
<alcuin. carm. 92.2.11>	Credimus idcirco caelo societur ut illis,
<alcuin. carm. 92.2.12>	In terris quoniam semper amavit eos.

<alcuin. carm. 92.3.1>	Hic sit sub pedibus tibi, Maginare, magistri
<alcuin. carm. 92.3.2>	Iam sacra mundanis temporibus requies.
<alcuin. carm. 92.3.3>	Te pius ille pater teneris nutrivit ab annis,
<alcuin. carm. 92.3.4>	Tu quoque successor eius honoris eras.
<alcuin. carm. 92.3.5>	Hoc, heu, per parvum rexisti tempus ovile,
<alcuin. carm. 92.3.6>	Floribus in mediis mors mala te tulerat.
<alcuin. carm. 92.3.7>	Sed quem Christus amat, illi mors nulla nocebit;
<alcuin. carm. 92.3.8>	Post mortem melius vivit in arce poli.
<alcuin. carm. 92.3.9>	Moribus in sanctis quapropter vivite Christo,
<alcuin. carm. 92.3.10>	Qui legere haec vultis carmina nostra, precor.
<alcuin. carm. 92.3.11>	Obsecro, meque piis precibus commendite Christo,
<alcuin. carm. 92.3.12>	Ut merear civis urbis adesse dei.

<alcuin. carm. 93.1>	Hic pueri discant senioris ab ore magistri,
<alcuin. carm. 93.2>	Hymnidicas laudes ut resonare queant.
<alcuin. carm. 93.3>	Auriat os tenerum lymphas devote salutis,
<alcuin. carm. 93.4>	Forsan in ecclesia ne sileat senior.
<alcuin. carm. 93.5>	Sunt anni iuvenum habiles addiscere quicquam:
<alcuin. carm. 93.6>	Usus in antiquis postulat ecclesiae,
<alcuin. carm. 93.7>	Instruat in studiis iuvenum bona tempora doctor,
<alcuin. carm. 93.8>	Nam fugiunt anni more fluentis aquae.
<alcuin. carm. 93.9>	Annosa in silvis quercus vix flectitur unquam,
<alcuin. carm. 93.10>	Sed frangit hominis dextra potentis eam.
<alcuin. carm. 93.11>	Nam nec . . . . . . senior multis adsueta rapinis
<alcuin. carm. 93.12>	Sub iuga nullatenus fortia colla dabit.
<alcuin. carm. 93.13>	Nec bene namque senex poterit vel discere, postquam
<alcuin. carm. 93.14>	Tondenti in gremium candida barba cadit.
<alcuin. carm. 93.15>	Esto pius pueris studiosus et esto magister,
<alcuin. carm. 93.16>	Vos vestros, pueri, semper amate patres.
<alcuin. carm. 93.17>	Ut maneat nobis dulcis benedictio patris,
<alcuin. carm. 93.18>	Et ne nam natus mente tenente duos.

<alcuin. carm. 94.1>	Hic sedeant sacrae scribentes famina legis,
<alcuin. carm. 94.2>	Nec non sanctorum dicta sacrata patrum;
<alcuin. carm. 94.3>	Hic interserere caveant sua frivola verbis,
<alcuin. carm. 94.4>	Frivola nec propter erret et ipsa manus,
<alcuin. carm. 94.5>	Correctosque sibi quaerant studiose libellos,
<alcuin. carm. 94.6>	Tramite quo recto penna volantis eat.
<alcuin. carm. 94.7>	Per cola distinguant proprios et commata sensus,
<alcuin. carm. 94.8>	Et punctos ponant ordine quosque suo,
<alcuin. carm. 94.9>	Ne vel falsa legat, taceat vel forte repente
<alcuin. carm. 94.10>	Ante pios fratres lector in ecclesia.
<alcuin. carm. 94.11>	Est opus egregium sacros iam scribere libros,
<alcuin. carm. 94.12>	Nec mercede sua scriptor et ipse caret.
<alcuin. carm. 94.13>	Fodere quam vites melius est scribere libros,
<alcuin. carm. 94.14>	Ille suo ventri serviet, iste animae.
<alcuin. carm. 94.15>	Vel nova vel vetera poterit proferre magister
<alcuin. carm. 94.16>	Plurima, quisque legit dicta sacrata patrum.

<alcuin. carm. 95.1>	Quisque legens versus per celsa palatia curris,
<alcuin. carm. 95.2>	Semper habeto dei nomen in ore tuo.
<alcuin. carm. 95.3>	Et dum lingua pias resonat per carmina laudes,
<alcuin. carm. 95.4>	Ferveat illius pectus amore tuum.
<alcuin. carm. 95.5>	Dum tu pulchra domus pedibus solaria scandes,
<alcuin. carm. 95.6>	Immemor haud esto scandere mente polum.
<alcuin. carm. 95.7>	Sol rutilans radiis domibus splendescit in altis,
<alcuin. carm. 95.8>	Lumine perpetuo Christus in arce poli.
<alcuin. carm. 95.9>	Ut sol illustrat totus praefulgidus orbem,
<alcuin. carm. 95.10>	Sic fulgent sancti semper in arce patris.
<alcuin. carm. 95.11>	Sunt a sole domus celsae solaria dicta,
<alcuin. carm. 95.12>	A Christo sanctum nomen habemus item.
<alcuin. carm. 95.13>	Si te delectet manibus habitatio facta,
<alcuin. carm. 95.14>	Non manibus factam plus tibi quaere domum.
<alcuin. carm. 95.15>	Quicquid in orbe manus hominis construxerat unquam,
<alcuin. carm. 95.16>	Omnia nam pereunt in cineresque ruunt.
<alcuin. carm. 95.17>	Quicquid honoris habent sancti per gaudia caeli,
<alcuin. carm. 95.18>	Cum Christo pariter semper habere queunt.
<alcuin. carm. 95.19>	Quo te ducat amor, rapiat, trahat omnibus horis.
<alcuin. carm. 95.20>	Et rape me tecum, quaeso, tuis precibus.
<alcuin. carm. 95.21>	Sit tibi, sitque mihi Christus currentibus illuc
<alcuin. carm. 95.22>	Protector, rector, lux via, vita, salus.

<alcuin. carm. 96.1.1>	Qui vim ventorum, pelagi qui mitigat undas,
<alcuin. carm. 96.1.2>	Israel qui servat, nullo qui dormiat aevo,
<alcuin. carm. 96.1.3>	Fratribus hac requiem dulcem concedat in aula,
<alcuin. carm. 96.1.4>	Et quos inmittit somno vis nigra timores,
<alcuin. carm. 96.1.5>	Conpescat clemens domini, rogo, dextra potentis.
<alcuin. carm. 96.1.6>	Quique diem statuit homini sub luce labore.
<alcuin. carm. 96.1.7>	Noctibus et requiem concessit corpore fesso,
<alcuin. carm. 96.1.8>	Ad laudemque suam faciat consurgere sanos.

<alcuin. carm. 96.2.1>	Luxuriam ventris, lector, cognosce vorantis,
<alcuin. carm. 96.2.2>	Putrida qui sentis stercora nare tuo.
<alcuin. carm. 96.2.3>	Ingluviem fugito ventris quapropter in ore:
<alcuin. carm. 96.2.4>	Tempore sit certo sobria vita tibi.

<alcuin. carm. 97.1>	Res est mira quidem, vult quam tibi dicere vates:
<alcuin. carm. 97.2>	Letheus iuvenum percussit tempora ramus,
<alcuin. carm. 97.3>	Ut hospes clauso patuisset limine templi.
<alcuin. carm. 97.4>	Quisque potest caeco melius hunc cernere visu,
<alcuin. carm. 97.5>	Sensibus et sopitis melius proferre loquelas,
<alcuin. carm. 97.6>	Ignotas siquidem varias et fingere formas.
<alcuin. carm. 97.7>	Cernitur, auditur, fuerat qui tempore nullo:
<alcuin. carm. 97.8>	Noctibus hunc, iuvenis, toto tibi corde caveto.
<alcuin. carm. 97.9>	Subruit hic sensus, binos et claudit ocellos,
<alcuin. carm. 97.10>	Splendida stelligeri videas ne lumina caeli.
<alcuin. carm. 97.11>	Aut tua iam voces doctoris hauriat auris,
<alcuin. carm. 97.12>	Vel pes ecclesiam nocturno tempore currat.
<alcuin. carm. 97.13>	Huius, quaeso, caput valido tu percute pugno,
<alcuin. carm. 97.14>	Ne tibi cernentes hospes excaecet ocellos,
<alcuin. carm. 97.15>	Aut torpore malo sensus tibi subruat omnes;
<alcuin. carm. 97.16>	Sed tibi collirio visus infunde salutis,
<alcuin. carm. 97.17>	Ut valeas signi voces audire sonantis,
<alcuin. carm. 97.18>	Quod te quippe vocat, laudes cantare tonantis.
<alcuin. carm. 97.19>	Consere quippe manus, modico dormire memento,
<alcuin. carm. 97.20>	Neve repente tibi veniat praefortis egestas,
<alcuin. carm. 97.21>	Ut monet egregio Salomon sermone legentes.

<alcuin. carm. 98.1.1>	Non, rogo, dura tibi videatur semita fratrum,
<alcuin. carm. 98.1.2>	Haec te currentem ducit ad ecclesiam.
<alcuin. carm. 98.1.3>	Non hic turba sonet populi, non forte tumultus:
<alcuin. carm. 98.1.4>	Vos inter nullus hic alienus eat.
<alcuin. carm. 98.1.5>	Haec via vos pariter concordi pectore ducat,
<alcuin. carm. 98.1.6>	Laudibus intentos ad pia templa dei.
<alcuin. carm. 98.1.7>	Unus amor Christus nobis fiat atque iter unum,
<alcuin. carm. 98.1.8>	Ille est certa salus, spes, decus et caritas.
<alcuin. carm. 98.1.9>	Non tu somnigero vadas torpore per istum,
<alcuin. carm. 98.1.10>	Sed laus alma dei semper in ore sonet,
<alcuin. carm. 98.1.11>	Angelus ut tecum caelesti currat ab arce,
<alcuin. carm. 98.1.12>	Dum videat laudes te resonare dei.
<alcuin. carm. 98.1.13>	Te quoque consociat sanctorum pectore laeto
<alcuin. carm. 98.1.14>	Gaudentem Christi coetus in ecclesia,
<alcuin. carm. 98.1.15>	Relliquiae quorum multae conduntur in illa,
<alcuin. carm. 98.1.16>	Haec superans munus mille talenta pium.
<alcuin. carm. 98.1.17>	Spesque fidesque simul pariter quapropter in istis
<alcuin. carm. 98.1.18>	Porticibus tecum certa salutis erat.
<alcuin. carm. 98.1.19>	Quot tu nam currens pedibus vestigia ponis,
<alcuin. carm. 98.1.20>	Tot tu mercedes, frater, habere vales.
<alcuin. carm. 98.1.21>	Non idcirco tibi videatur haec via longa,
<alcuin. carm. 98.1.22>	Per hanc caelorum pervia porta patet.
<alcuin. carm. 98.1.23>	Felix quippe dies tibi, qua te suscipit illa,
<alcuin. carm. 98.1.24>	Illic cum Christo regna beata tenes.

<alcuin. carm. 98.2.1>	Currite vos, iuvenes, Christi properanter in aulam,
<alcuin. carm. 98.2.2>	Ad laudem Christi currite vos, iuvenes.
<alcuin. carm. 98.2.3>	Unanimesque simul regem laudate supernum,
<alcuin. carm. 98.2.4>	Semper amate deum unanimesque simul.
<alcuin. carm. 98.2.5>	Si nequeas pedibus, senior, rogo, pectore curre;
<alcuin. carm. 98.2.6>	Mente polum scande, si nequeas pedibus.

<alcuin. carm. 98.3.1>	Discute torpentes, frater, tibi pollice somnos,
<alcuin. carm. 98.3.2>	Et contende prior tecta subire dei.
<alcuin. carm. 98.3.3>	Intra quippe prior templum, sed tardior exi,
<alcuin. carm. 98.3.4>	Te Christi ducat atque reducat amor.
<alcuin. carm. 98.3.5>	Septies inque die dominum laudare memento,
<alcuin. carm. 98.3.6>	Ut psalmista canit David ab ore dei.

<alcuin. carm. 99.1.1>	Egregius martyr, praesul Christique fidelis
<alcuin. carm. 99.1.2>	Haec loca Lambertus inclita sanctus habet.
<alcuin. carm. 99.1.3>	Iungitur huic patri pariter Cecilia virgo,
<alcuin. carm. 99.1.4>	Virginitate potens martyrioque simul.
<alcuin. carm. 99.1.5>	Ecclesiae fuerat magnus nam pastor et ille:
<alcuin. carm. 99.1.6>	Haec Christi regis sponsa perennis erat.
<alcuin. carm. 99.1.7>	Hanc humilis abbas Ato iam construxerat aedem,
<alcuin. carm. 99.1.8>	Dona cui Christus donet in arce poli.

<alcuin. carm. 99.2.1>	Quintinus martyr, pater et Dionysius aram
<alcuin. carm. 99.2.2>	Hanc servent precibus semper ab hoste suis,
<alcuin. carm. 99.2.3>	Doctores vitae meritis vivacibus ambo,
<alcuin. carm. 99.2.4>	Sanguine qui roseo regna beata tenent.

<alcuin. carm. 99.3.1>	Hanc pater egregius aram Filibertus habebit,
<alcuin. carm. 99.3.2>	Plurima construxit qui loca sancta deo.
<alcuin. carm. 99.3.3>	Huic quoque coniuncta est clarissima martyr Agatha,
<alcuin. carm. 99.3.4>	Venerat in thalamum sanguine virgo poli.

<alcuin. carm. 99.4.1>	Magnus ab arce poli Michael archangelus aulam
<alcuin. carm. 99.4.2>	Hanc precibus semper servet ab hoste piis.
<alcuin. carm. 99.4.3>	Quisque legas versus, pro quo exorare memento,
<alcuin. carm. 99.4.4>	Pro sudore brevi ut praemia longa legat.

<alcuin. carm. 99.5.1>	Sulpicius praesul, pastor, patriarcha fidelis,
<alcuin. carm. 99.5.2>	Auxilium nobis hic ferat iste pium.
<alcuin. carm. 99.5.3>	Inclyta martyrio pariter hic virgo Columba
<alcuin. carm. 99.5.4>	Defendat precibus tecta sacrata deo.

<alcuin. carm. 99.6.1>	Hac honor ecce tuus, praesul Amandus, in ara
<alcuin. carm. 99.6.2>	Iam colitur, nobis tu auxiliare pater.
<alcuin. carm. 99.6.3>	Virgo sacrata deo nec non veneratur Agatha,
<alcuin. carm. 99.6.4>	Hic simul haec nobis auxiliumque ferat.

<alcuin. carm. 99.7.1>	Quam dilecta, deus, mihi sunt tua templa, Sabaoth,
<alcuin. carm. 99.7.2>	Virtutum dominus, rex meus atque deus.
<alcuin. carm. 99.7.3>	Te, pater alme, meum cor, te caro quaerit ubique,
<alcuin. carm. 99.7.4>	Tuque deus vivus gaudia magna mihi.
<alcuin. carm. 99.7.5>	Quique tuis tectis habitant, sunt valde beati,
<alcuin. carm. 99.7.6>	Et resonant laudes hi tibi perpetuas.
<alcuin. carm. 99.7.7>	Hic mihi, quaeso, domum tribue, mitissime pastor,
<alcuin. carm. 99.7.8>	Utque tuas laudes hic sine fine canam.

<alcuin. carm. 99.8.1>	Hanc levita dei meritis Laurentius aedem
<alcuin. carm. 99.8.2>	Inclytus exornet, domini iam plenus amore;
<alcuin. carm. 99.8.3>	Quem nec flamma vorax vicit, nec vincula, ferrum,
<alcuin. carm. 99.8.4>	Per gladios, ignes caelum conscendit in altum.
<alcuin. carm. 99.8.5>	Ecce dei famulis faciens suffragia semper,
<alcuin. carm. 99.8.6>	Adiuvat atque suos cultores, credimus, inde.

<alcuin. carm. 99.9.1>	Hic quoque sanctorum pausant duo corpora patrum,
<alcuin. carm. 99.9.2>	Elidius praesul Pictensis gloria plebis,
<alcuin. carm. 99.9.3>	Inclaususque pater meritis Leonius almis.
<alcuin. carm. 99.9.4>	Arnulfus frater templum renovaverat istud,
<alcuin. carm. 99.9.5>	Praemia cui Christus tribuat per secla salutis.

<alcuin. carm. 99.10.1>	Hic locus hospitibus pateat venientibus ultro,
<alcuin. carm. 99.10.2>	Semper erit quoniam susceptus in hospite Christus.
<alcuin. carm. 99.10.3>	Sitque minister ovans fesso servire vianti.
<alcuin. carm. 99.10.4>	Et lavare pedes peregrinis gaudeat ille.
<alcuin. carm. 99.10.5>	Haec exempla dedit Christus pietatis amator:
<alcuin. carm. 99.10.6>	Ille prior plantas lavavit discipulorum.
<alcuin. carm. 99.10.7>	Haec faciens frater speret sibi praemia magna
<alcuin. carm. 99.10.8>	In caelis tribui, Christi praecepta secutus.
<alcuin. carm. 99.10.9>	Semper amate deum, fratres, et vosmet amate:
<alcuin. carm. 99.10.10>	Diligit ille deum, verus qui est fratris amator.

<alcuin. carm. 99.11.1>	Pontificalis apex, praeclarus in orbe sacerdos,
<alcuin. carm. 99.11.2>	Virtutum meritis Martinus maximus auctor,
<alcuin. carm. 99.11.3>	Haec sacrata sibi defendat tecta patronus,
<alcuin. carm. 99.11.4>	Adiuvet atque preces nostras pietatis amore,
<alcuin. carm. 99.11.5>	Ut deus omnipotens famulorum vota suorum
<alcuin. carm. 99.11.6>	Impleat et donis caelestibus augeat illos.
<alcuin. carm. 99.11.7>	Sit pius et clemens nobis rex optimus ille.
<alcuin. carm. 99.11.8>	Hac quoque iam pausat praesul Gelasius almus
<alcuin. carm. 99.11.9>	Clarus in urbe pater praesente, et doctor honestus,
<alcuin. carm. 99.11.10>	Praecipuus meritis, vivax sermone salutis.
<alcuin. carm. 99.11.11>	Hanc renovavit enim iam Gundvin presbyter aulam,
<alcuin. carm. 99.11.12>	Ductus amore patrum, tribuat cui praemia Christus
<alcuin. carm. 99.11.13>	Mitis in aeternum felici in sede polorum.

<alcuin. carm. 99.12.1>	Haec loca quae cernis, lector, venerabilis aulae
<alcuin. carm. 99.12.2>	Partibus ecclesiae, fuerant ecclesia quondam.
<alcuin. carm. 99.12.3>	Sed pater et pastor supplex Ato sustulit ista
<alcuin. carm. 99.12.4>	E terris, quoniam nimio dilexit amore,
<alcuin. carm. 99.12.5>	Virgo Maria, dei genitrix tu intacta tonantis,
<alcuin. carm. 99.12.6>	Tu regina poli, vitae spes maxima nostrae,
<alcuin. carm. 99.12.7>	Ut tibi cultus, honor fieret memorabilis istic,
<alcuin. carm. 99.12.8>	Tu quoque respiceres solita pietate precantes
<alcuin. carm. 99.12.9>	Hic famulas famulosque dei, mitissima virgo.
<alcuin. carm. 99.12.10>	Tu precibus nostris semper clementer adesto,
<alcuin. carm. 99.12.11>	Atque dies nostros precibus rege semper ubique,
<alcuin. carm. 99.12.12>	Ut nos conservet Iesu pia gratia Christi.

<alcuin. carm. 99.13.1>	Huius hic pausat praeclarus episcopus urbis
<alcuin. carm. 99.13.2>	Nomine Iohannes, vir pius atque bonus.
<alcuin. carm. 99.13.3>	Hic requiescit Aper, huius venerabilis abbas
<alcuin. carm. 99.13.4>	Ecclesiae, pastor promptus in omne bonum.
<alcuin. carm. 99.13.5>	Sed pedibus populi fuerant calcata sepulchra,
<alcuin. carm. 99.13.6>	Nec paries cinxit, ut decuit patribus.
<alcuin. carm. 99.13.7>	Hoc Ato non suffert, Aperi successor honoris,
<alcuin. carm. 99.13.8>	Corpora calcari sacra patrum pedibus,
<alcuin. carm. 99.13.9>	Sed monumenta brevi placuit concingere muro,
<alcuin. carm. 99.13.10>	Pervia ne populi busta forent pedibus.
<alcuin. carm. 99.13.11>	Addidit et nostrae statim pia signa salutis,
<alcuin. carm. 99.13.12>	In quo salvator victor ab hoste redit.
<alcuin. carm. 99.13.13>	Insuper altare statuit venerabile Christo,
<alcuin. carm. 99.13.14>	In quo pro patribus hostia sacra foret,
<alcuin. carm. 99.13.15>	Ut deus omnipotens requiem concederet illis
<alcuin. carm. 99.13.16>	Cum sanctis pariter semper in arce poli.

<alcuin. carm. 99.14.1>	Gervasius martyr simul atque Protasius almus
<alcuin. carm. 99.14.2>	Hac duo germani pariter venerantur in ara,
<alcuin. carm. 99.14.3>	Quos tulit una dies terris simul unaque caelo,
<alcuin. carm. 99.14.4>	Martyrio similes, similes fervore fidei.

<alcuin. carm. 99.15.1>	Porta domus domini haec est et regia caeli,
<alcuin. carm. 99.15.2>	Haec tibi pandit iter sancti et sacraria templi,
<alcuin. carm. 99.15.3>	Quo mox invenies magnos requiescere patres.
<alcuin. carm. 99.15.4>	Sit tibi spes precibus horum praeclara salutis:
<alcuin. carm. 99.15.5>	Si tu corde pio, prostrato et corpore poscis
<alcuin. carm. 99.15.6>	A Christo scelerum veniam, peccator, habebis.
<alcuin. carm. 99.15.7>	Nullatenus dubius sacri tere limina templi:
<alcuin. carm. 99.15.8>	Omnia credenti praestat pia gratia Christi.
<alcuin. carm. 99.15.9>	Fecerat has valvas arae pius Abba minister,
<alcuin. carm. 99.15.10>	Ut mandavit Ato fratrum venerabilis abbas.
<alcuin. carm. 99.15.11>	Ingrediens templum pro quo intercede, viator,
<alcuin. carm. 99.15.12>	Ut deus omnipotens illum conservet ubique.

<alcuin. carm. 99.16.1>	Discipulus Christi verus primusque secutor
<alcuin. carm. 99.16.2>	Haec regat Andreas tecta sacrata sibi.
<alcuin. carm. 99.16.3>	Adferat auxilium nobis habitator Olympi,
<alcuin. carm. 99.16.4>	Ut nostrae ad Christum perveniant lacrimae,
<alcuin. carm. 99.16.5>	Exaudire pius caelesti Christus ab arce
<alcuin. carm. 99.16.6>	Dignetur famulos semper ut ille suos.

<alcuin. carm. 99.17.1>	Hac quoque praesenti praesul requiescit in aula
<alcuin. carm. 99.17.2>	Fortunatus enim vir, decus ecclesiae,
<alcuin. carm. 99.17.3>	Plurima qui fecit sanctorum carmina metro,
<alcuin. carm. 99.17.4>	Concelebrans sanctos laudibus hymnidicis.
<alcuin. carm. 99.17.5>	Qui sermone fuit nitidus sensuque fidelis,
<alcuin. carm. 99.17.6>	Ingenio calidus, promptus et ore suo.

<alcuin. carm. 99.18.1>	Nobilis hac Stephanus colitur protomartyr in ara,
<alcuin. carm. 99.18.2>	Vim faciens caelo, dum prior astra petit.
<alcuin. carm. 99.18.3>	A terra ad caelum lapidum sibi grandine scala
<alcuin. carm. 99.18.4>	Haec erat, ut Christum cerneret arce poli.

<alcuin. carm. 99.19.1>	Hoc altare tenet Christi symmista Iohannes.
<alcuin. carm. 99.19.2>	Qui super in caena pectora sancta cubat.
<alcuin. carm. 99.19.3>	Qui secreta poli sacro de fonte bibebat,
<alcuin. carm. 99.19.4>	Hanc totam precibus protegat ille domum.

<alcuin. carm. 99.20.1>	Virginibus sacris hoc est altare dicatum,
<alcuin. carm. 99.20.2>	Corpora nam quarum templa fuere dei.
<alcuin. carm. 99.20.3>	Sanguine vel roseo caeli quae regna tenebunt,
<alcuin. carm. 99.20.4>	In fragili sexu fortia bella gerunt.

<alcuin. carm. 99.21.1>	Martyribus mundum quinam vicere triumphis,
<alcuin. carm. 99.21.2>	Omnibus haec praesens ara dicata micat.
<alcuin. carm. 99.21.3>	Per gladios, ignes, et per tormenta, flagella
<alcuin. carm. 99.21.4>	Mentibus intrepidis regna beata petunt.

<alcuin. carm. 99.22.1>	Haec diruta quidem renovavit templa sacerdos
<alcuin. carm. 99.22.2>	Gundvinus magno ductus amore dei.
<alcuin. carm. 99.22.3>	Iustitiae cultor, vitae melioris amator,
<alcuin. carm. 99.22.4>	Providus ingenio, cautus in eloquio.
<alcuin. carm. 99.22.5>	Reddat in aeternum mitis cui praemia Christus:
<alcuin. carm. 99.22.6>	Illius hic corpus pausat in hoc tumulo.

<alcuin. carm. 100.1.1>	Christe deus, nostrae benedic convivia mensae,
<alcuin. carm. 100.1.2>	Quaeque tuis servis mitissime dona dedisti,
<alcuin. carm. 100.1.3>	Per te sint benedicta quidem. Tu largiter almus,
<alcuin. carm. 100.1.4>	Omnia tu dederas nobis, iam quicquid habemus.
<alcuin. carm. 100.1.5>	Sunt bona quippe tua, quia tu bonus omnia condis.
<alcuin. carm. 100.1.6>	Vos quoque convivae laudes, rogo, dicite Christo:
<alcuin. carm. 100.1.7>	Semper in ore sonent pacis vel verba salutis.
<alcuin. carm. 100.1.8>	Semper amat pacem Christus, qui dixerat ipse:
<alcuin. carm. 100.1.9>	"Do vobisque meam pacem, pacemque relinquo".
<alcuin. carm. 100.1.10>	Sit quoque nostra manus miseris largissima semper,
<alcuin. carm. 100.1.11>	Pauperibus tribuens panes partemque ciborum.
<alcuin. carm. 100.1.12>	Accipiet Christus, dederis tu pauperi quicquid,
<alcuin. carm. 100.1.13>	Et tibi non tardat mercedem reddere magnam.

<alcuin. carm. 100.2.1>	Ad requiem noctem dederas, lucemque labori,
<alcuin. carm. 100.2.2>	Prospera conservans famulis noctesque diesque.
<alcuin. carm. 100.2.3>	Ad te cor vigilet, somnus si claudat ocellos,
<alcuin. carm. 100.2.4>	Te labor et requies conlaudent omnibus horis.

<alcuin. carm. 100.3.1>	Frigidus hiberno veniens de monte viator
<alcuin. carm. 100.3.2>	Non mea despiciat hospita tecta, rogo
<alcuin. carm. 100.3.3>	Si mea dona tibi cupias, nimbose viator,
<alcuin. carm. 100.3.4>	Da prior ecce tua, sic tibi prende mea.

<alcuin. carm. 101.1.1>	Hanc Magulf humilis cameram construxerat abbas,
<alcuin. carm. 101.1.2>	Ut dulcis patribus fieret habitatio sanctis,
<alcuin. carm. 101.1.3>	Quos servire daret Benedicto Christus in aevum,
<alcuin. carm. 101.1.4>	Ut locus iste foret iam iamque legentibus aptus;
<alcuin. carm. 101.1.5>	Ut lux, praevidit, fulgens radiaret in illam,
<alcuin. carm. 101.1.6>	Et domus orandi fieret quam proxima Christi,
<alcuin. carm. 101.1.7>	In qua secreto potuisset tempore solus,
<alcuin. carm. 101.1.8>	Ante altare iacens lacrimas effundere dulces.
<alcuin. carm. 101.1.9>	Tunc te, sancte, precor, huius tu pastor ovilis,
<alcuin. carm. 101.1.10>	Utque inter memores Magulfum verba precandi,
<alcuin. carm. 101.1.11>	Illius atque animam commendes maxime Christo.
<alcuin. carm. 101.1.12>	Qui tibi iam talem ad habitandum struxerat aedem.
<alcuin. carm. 101.1.13>	Tu quoque vive deo felix per tempora longa,
<alcuin. carm. 101.1.14>	Ad normam regulae fratrum quoque corrige vitam.
<alcuin. carm. 101.1.15>	Ut tibi celsithronus tribuat pia praemia Christus
<alcuin. carm. 101.1.16>	Cum sancto pariter Benedicto patre per aevum.

<alcuin. carm. 101.2.1>	Empserat hanc mansam Magulf venerabilis abbas,
<alcuin. carm. 101.2.2>	Atque emptam patri Benedicto tradidit illam,
<alcuin. carm. 101.2.3>	Ut foret emptori cum patre in saecula mercis.
<alcuin. carm. 101.2.4>	Hanc tamen ecclesiam sacrari iusserat ille
<alcuin. carm. 101.2.5>	Clavigero caeli Petro iam principe magno,
<alcuin. carm. 101.2.6>	Atque pii pariter Benedicti nomine patris,
<alcuin. carm. 101.2.7>	Illius ut regerent precibus per saecula vitam,
<alcuin. carm. 101.2.8>	Atque animae requiem rogitassent ambo perennem.
<alcuin. carm. 101.2.9>	Tu quoque, qui titulum recitas, rogitare memento,
<alcuin. carm. 101.2.10>	Obsecro pro patre Magulfo, lector amice.
<alcuin. carm. 101.2.11>	Te quoque conservet Christi clementia semper,
<alcuin. carm. 101.2.12>	Protegat atque regat clementer haec loca Christus:
<alcuin. carm. 101.2.13>	Laus, honor et cultus istic sit semper et illi.

<alcuin. carm. 102.1>	Pontificalis apex, pastor, patriarcha, sacerdos
<alcuin. carm. 102.2>	Angelramnus ovans, fretus pietate magistra,
<alcuin. carm. 102.3>	Martyris egregii Naboris deductus amore
<alcuin. carm. 102.4>	Coeperat intentus sacrum vestire sepulchrum,
<alcuin. carm. 102.5>	Auxiliante pio Karolo per munera rege.
<alcuin. carm. 102.6>	Ne compleret opus, rapuit mors improba patrem,
<alcuin. carm. 102.7>	Post levita humilis Vasco compleverat illud.
<alcuin. carm. 102.8>	Qui legitis versus, ambos commendite Christo,
<alcuin. carm. 102.9>	Ut quicumque sua venerit hic solvere vota,
<alcuin. carm. 102.10>	Cum patre discipulum verbis memorare benignis.
<alcuin. carm. 102.11>	Incipit ille prior, sed iam perfecerat iste.
<alcuin. carm. 102.12>	Unum opus amborum: Christus conservet utrosque.
<alcuin. carm. 102.13>	Et tu, sancte dei martyr, invicte triumphis,
<alcuin. carm. 102.14>	Auxiliare tuis, pastor, pater optime, servis.
<alcuin. carm. 102.15>	Bis septena tibi direxi carmina, Vasco,
<alcuin. carm. 102.16>	Tu quia misisti butristas ut quoque binas,
<alcuin. carm. 102.17>	Bis, puto, septenos calices iam forte tenentes,
<alcuin. carm. 102.18>	Et bis septenas habeas per carmina grates.
<alcuin. carm. 102.19>	Sed, rogo, nos memora precibus nostrosque parentes,
<alcuin. carm. 102.20>	Quorum namque vides et scripta hinc nomina scedis.
<alcuin. carm. 102.21>	Semper in aeternum valeas per carmina, Vasco.

<alcuin. carm. 103.1.1>	Hac sedet arce deus iudex, genitoris imago,
<alcuin. carm. 103.1.2>	Hic seraphim fulgent domini sub amore calentes;
<alcuin. carm. 103.1.3>	Hic inter cherubim volitant arcana tonantis:
<alcuin. carm. 103.1.4>	Hic pariter fulgent sapientes quinque puellae,
<alcuin. carm. 103.1.5>	Aeterna in manibus portantes luce lucernas.

<alcuin. carm. 103.2.1>	Claviger aethereus, portas qui servat Olympi,
<alcuin. carm. 103.2.2>	Petrus apostolicus, princeps et pastor ovilis
<alcuin. carm. 103.2.3>	Perpetui regis, sibimet haec ara dicata est,
<alcuin. carm. 103.2.4>	Assiduis precibus totum conservet in aevum.

<alcuin. carm. 103.3.1>	Ista domus domino Christo sanctisque dicata est
<alcuin. carm. 103.3.2>	Ardentis Iuli quinis et Idibus olim.
<alcuin. carm. 103.3.3>	Hanc pius archipater, Metensis gloria plebis,
<alcuin. carm. 103.3.4>	Hrotgangus praesul magno sacravit honore.

<alcuin. carm. 104.1.1>	Hic patriarcha pius sedeat summusque sacerdos,
<alcuin. carm. 104.1.2>	Sit cui larga manus, placidum cor, verba serena:
<alcuin. carm. 104.1.3>	Per cuius dextram benedicat dextera Christi
<alcuin. carm. 104.1.4>	Fratribus adpositum quicquid defertur edendum.

<alcuin. carm. 104.2.1>	Haec est sancta domus, pacis locus, aula salutis,
<alcuin. carm. 104.2.2>	Quam super o semper maneat benedictio Christi,
<alcuin. carm. 104.2.3>	In qua multiplicet fratrum convivia large,
<alcuin. carm. 104.2.4>	Qui quondam populi caelesti munere dives
<alcuin. carm. 104.2.5>	Panibus ex quinque satiavit millia quinque.

<alcuin. carm. 104.3.1>	Sit germanus amor, fratres, vos inter ubique,
<alcuin. carm. 104.3.2>	Sit pax, pura fides Christi et concordia dulcis.
<alcuin. carm. 104.3.3>	Christus in ore sonet habitetque in pectore Christus,
<alcuin. carm. 104.3.4>	Sit cibus et potus Christus, sit vita salusque.

<alcuin. carm. 104.4.1>	Hic pariter fratres domini cum laudibus intrent,
<alcuin. carm. 104.4.2>	Quos pariter dominus totum conservet in aevum,
<alcuin. carm. 104.4.3>	Et pariter pascat nitido cum pane salutis,
<alcuin. carm. 104.4.4>	Et pariter donet caelestis fercula vitae.

<alcuin. carm. 104.5.1>	Qui de rore dapes dedit et de petra bibendum,
<alcuin. carm. 104.5.2>	Qui convertit aquas liquidas in vina Falerna,
<alcuin. carm. 104.5.3>	Qui siccis pelagi pedibus superambulat undas,
<alcuin. carm. 104.5.4>	Augeat ipse suis famulis sua dona benignus.

<alcuin. carm. 104.6.1>	Urbibus egregiis, quarum nova culmina surgunt,
<alcuin. carm. 104.6.2>	Famigerae laudes et super astra volant:
<alcuin. carm. 104.6.3>	Vatiferum veterum celebrant quos carmine libri,
<alcuin. carm. 104.6.4>	Multiplices auri nec numerantur opes,
<alcuin. carm. 104.6.5>	Haec est, quam cernis, silvestri rustica tecto
<alcuin. carm. 104.6.6>	Constructa in heremo cellula nobilior.
<alcuin. carm. 104.6.7>	Haec studiis floret sacris, theosophica iura
<alcuin. carm. 104.6.8>	Perlegit, et tractat clancula dicta senum.
<alcuin. carm. 104.6.9>	Vendunt atque senum volvunt mendacia mille
<alcuin. carm. 104.6.10>	Illic, ut capiant fraude mala socium.
<alcuin. carm. 104.6.11>	Quaeritur hic verum per syllogistica sacrum
<alcuin. carm. 104.6.12>	Claustra modis variis famine pacifico.
<alcuin. carm. 104.6.13>	Saepius ebrietas sensum mala subruit illic,
<alcuin. carm. 104.6.14>	Ducitur et famuli vix dominus manibus.
<alcuin. carm. 104.6.15>	Aspicit hic vesper ieiunia longa legentum,
<alcuin. carm. 104.6.16>	Atque epulis pascit sobria corda sacris.
<alcuin. carm. 104.6.17>	Ad te, Christe, preces veniant, mitissime, nostrae,
<alcuin. carm. 104.6.18>	Ad nos adveniat gratia, Christe, tua.

<alcuin. carm. 105.1.1>	Parvula tecta tenent caelestis dona sophiae.
<alcuin. carm. 105.1.2>	Quae tu, lector ovans, pectore disce pio.
<alcuin. carm. 105.1.3>	Omnibus est gazis melior sapientia donis,
<alcuin. carm. 105.1.4>	Quam modo qui sequitur lucis habebit iter.

<alcuin. carm. 105.2.1>	Semper in aeternum faciat haec clocula tantum
<alcuin. carm. 105.2.2>	Carmina, sed resonet nobis bona clocca cocorum.

<alcuin. carm. 105.3.1>	Fratribus ex alta resonet sacra lectio sede.
<alcuin. carm. 105.3.2>	Exortans animos semper meditare superna.
<alcuin. carm. 105.3.3>	Esuriens dapibus corpus dum pascitur illud,
<alcuin. carm. 105.3.4>	Mens pia pascatur verbis caelestibus illa.
<alcuin. carm. 105.3.5>	Et laus alma deo tota cantetur in aula,
<alcuin. carm. 105.3.6>	Plena suis famulis dapibus qui fercula praestat
<alcuin. carm. 105.3.7>	Atque animum pariter caelesti pane cibabit.

<alcuin. carm. 105.4.1>	Fercula nostra pius Christus benedicat in aula,
<alcuin. carm. 105.4.2>	Et sua multiplicet clementer munera servis.
<alcuin. carm. 105.4.3>	Qui mannam populo caelesti misit in imbre;
<alcuin. carm. 105.4.4>	Rupibus et siccis sitienti flumina fudit;
<alcuin. carm. 105.4.5>	Panibus et quinis satiavit milia quinque;
<alcuin. carm. 105.4.6>	Qui convertit aquas mirandi in vina saporis:
<alcuin. carm. 105.4.7>	Nos et nostra simul benedicat fercula mitis,
<alcuin. carm. 105.4.8>	Conservetque suos famulos in pace serena,
<alcuin. carm. 105.4.9>	Laudibus atque suis faciat consistere sanos.
<alcuin. carm. 105.4.10>	Pacificos mores, fratres, vos semper amate,
<alcuin. carm. 105.4.11>	Semper amat quoniam pacem rex ipse polorum:
<alcuin. carm. 105.4.12>	Pacis amatores nati sunt ecce tonantis.

<alcuin. carm. 105.5.1>	Hic parite fratres domini cum laudibus intrent,
<alcuin. carm. 105.5.2>	Semper in ore sonat quorum laus, gloria Christo.
<alcuin. carm. 105.5.3>	Haec est sacra via, pedibus haec pervia fratrum,
<alcuin. carm. 105.5.4>	Solus amicus ovans plantis pertranseat illam.
<alcuin. carm. 105.5.5>	Non alienus eam pedibus percurrat iniquis,
<alcuin. carm. 105.5.6>	Non fur, falsiloquus quisquam, non mente maligna,
<alcuin. carm. 105.5.7>	Sed fraternus amor pariter comitetur euntes,
<alcuin. carm. 105.5.8>	Et pax atque fides, pietas, concordia sacra
<alcuin. carm. 105.5.9>	Et divina simul resonet laus semper in ore.
<alcuin. carm. 105.5.10>	Currite vos, iuvenes, Christi properanter ad aulam
<alcuin. carm. 105.5.11>	Intentisque animis voces audite supernas.
<alcuin. carm. 105.5.12>	Non vos decipiat fallax dulcedo iocorum,
<alcuin. carm. 105.5.13>	Non carnalis amor, ludus, petulantia, risus.
<alcuin. carm. 105.5.14>	Dum viget atque valet calido de sanguine corpus,
<alcuin. carm. 105.5.15>	Discite florigera sacratam aetate sophiam,
<alcuin. carm. 105.5.16>	More fluentis aquae fugiunt quia tempora semper.

<alcuin. carm. 106.1.1>	Praecursor domini magnus baptista Iohannes
<alcuin. carm. 106.1.2>	Hanc ornat sanctam meritis sublimibus aulam.
<alcuin. carm. 106.1.3>	Qui fuit humanae venerandus praeco salutis,
<alcuin. carm. 106.1.4>	Hic ferat auxilium nobis virtute superna.

<alcuin. carm. 106.2.1>	Salvius hic praesul meritis et martyr honestus
<alcuin. carm. 106.2.2>	Praesenti sacris votis memoratur in ara.

<alcuin. carm. 106.3.1>	Haec loca sanctificet venerandus Bavo sacerdos,
<alcuin. carm. 106.3.2>	Discipulus vita patris condignus Amandi.

<alcuin. carm. 107.1.1>	Hac magnus colitur Stephanus protomartyr in aula,
<alcuin. carm. 107.1.2>	Qui fuit egregius meritis et nomine clarus.
<alcuin. carm. 107.1.3>	Qui lapides inter Christum cernebat in arce,
<alcuin. carm. 107.1.4>	Ad dextramque dei stantem super ardua caeli
<alcuin. carm. 107.1.5>	Culmina, ferre suo suffragia martyre magna.
<alcuin. carm. 107.1.6>	Cuius honore pio fecit Ambrosius aedem,
<alcuin. carm. 107.1.7>	Iam precibus veniam mereretur ut illius almis.
<alcuin. carm. 107.1.8>	Pro quo quisque legas titulum exorare memento,
<alcuin. carm. 107.1.9>	Utque suum famulum Christus conservet in aevum.

<alcuin. carm. 107.2.1>	Rex Carolus Christi magno devotus amore
<alcuin. carm. 107.2.2>	Iusserat hanc aram sacris vestire metallis
<alcuin. carm. 107.2.3>	Ad decus ecclesiae, propriam sibimetque salutem.
<alcuin. carm. 107.2.4>	Petrus apostolico princeps in agmine primus
<alcuin. carm. 107.2.5>	Hoc altare regat, simul et haec templa tuetur:
<alcuin. carm. 107.2.6>	Adiuvet et precibus famulorum vota suorum.
<alcuin. carm. 107.2.7>	Hoc opus antistes rege mandante peregit
<alcuin. carm. 107.2.8>	Hildibaldus ovans Agrippina praesul in urbe.
<alcuin. carm. 107.2.9>	Hic pro rege, patres, Christo pia munera ferte,
<alcuin. carm. 107.2.10>	Ut conservet eum caelestis gratia semper.
<alcuin. carm. 107.2.11>	Haec est alma domus donis solidata supernis,
<alcuin. carm. 107.2.12>	Hanc regat omnipotens magno cum principe Petro.
<alcuin. carm. 107.2.13>	Sit tibi certa salus, veniae spes, ianua vitae,
<alcuin. carm. 107.2.14>	Quisquis corde pio lacrimas hac fundis in aula.

<alcuin. carm. 107.3.1>	Ductus amore tuo magno, mitissime Christe,
<alcuin. carm. 107.3.2>	Atque tuo pariter, sanctissima virgo Maria,
<alcuin. carm. 107.3.3>	Atque tuo, meritis preclare Medarde sacerdos,
<alcuin. carm. 107.3.4>	Iusserat hanc aram pulchris ornare metallis
<alcuin. carm. 107.3.5>	Hildebaldus ovans, humilis pater atque sacerdos,
<alcuin. carm. 107.3.6>	Pro quo, lectores tituli, exorare rogamus.

<alcuin. carm. 108.1.1>	Haec, tu quam cernis, praeparva domuncula, lector,
<alcuin. carm. 108.1.2>	Reliquias propter sacras iam condita constat,
<alcuin. carm. 108.1.3>	Ut locus hic mundus suffragia sancta teneret:
<alcuin. carm. 108.1.4>	Servulus ut Christi veniens oraret in isto.
<alcuin. carm. 108.1.5>	Iusserat Albinus vates haec tecta parare,
<alcuin. carm. 108.1.6>	Pro quo, qui titulum videas, orare memento.

<alcuin. carm. 108.2.1>	Venerat infelix rurensis turba timore
<alcuin. carm. 108.2.2>	Quam premit opifices illis inamatus Amandus.
<alcuin. carm. 108.2.3>	Quid faciunt miseri? rumpantur dorsa flagellis,
<alcuin. carm. 108.2.4>	Sit rea ruricolis tantum substantia salva.

<alcuin. carm. 108.3.1>	Albinus veniens peregrino vatis ab orbe,
<alcuin. carm. 108.3.2>	His quem direxit praeclara Britannia terris.
<alcuin. carm. 108.3.3>	Suscipit hunc Karolus huius rex inclitus orbis,
<alcuin. carm. 108.3.4>	Cum pietate sacrae sophiae tum propter amorem.
<alcuin. carm. 108.3.5>	Hic diruta diu camerarum culmina iussit,
<alcuin. carm. 108.3.6>	Ut cernis lector, totam renovare per aulam.
<alcuin. carm. 108.3.7>	Hic loca reliquiis statuens aptissima sacris,
<alcuin. carm. 108.3.8>	Sanctorum requies certos ut haberet honores,
<alcuin. carm. 108.3.9>	Ut decet in terris venerari sancta piorum,
<alcuin. carm. 108.3.10>	Quos deus in caelis voluit regnare per aevum.

<alcuin. carm. 109.1.1>	Claviger aetherius, portas qui pandit Olimpi,
<alcuin. carm. 109.1.2>	Petrus, apostolico praeclarus in agmine princeps,
<alcuin. carm. 109.1.3>	Protegat hanc aulam, Christo donante, per aevum,
<alcuin. carm. 109.1.4>	Quam pater egregius Hrodperctus fecerat olim,
<alcuin. carm. 109.1.5>	Ut foret altithrono laus, gloria semper in illa:
<alcuin. carm. 109.1.6>	Septies inque die laudes ut dicere Christo,
<alcuin. carm. 109.1.7>	Conveniant pariter devoto pectore fratres.
<alcuin. carm. 109.1.8>	Vos, dum signa sonent, prumptim concurrite cuncti,
<alcuin. carm. 109.1.9>	Vertice submisso, devota mente venite,
<alcuin. carm. 109.1.10>	Angelicus quoniam coetus vos spectat in aula.
<alcuin. carm. 109.1.11>	Fert deus auxilium solita pietate roganti,
<alcuin. carm. 109.1.12>	Ante altare dei lacrimas quapropter amaras
<alcuin. carm. 109.1.13>	Fundite dulcisona pariter cum laude tonanti,
<alcuin. carm. 109.1.14>	Ut vos conservet semper pietate paterna.

<alcuin. carm. 109.2.1>	Petrus apostolicus princeps pius adiuvet hic nos,
<alcuin. carm. 109.2.2>	Cuius honore sacro constant haec tecta dicata.
<alcuin. carm. 109.2.3>	Qui sibi commissum pastor conservet ovile,
<alcuin. carm. 109.2.4>	Protegat atque regat donis caelestibus illud.
<alcuin. carm. 109.2.5>	Perpetuas nobis portas et pandat Olimpi.

<alcuin. carm. 109.3.1>	Claviger aetherius princeps in principe Christo,
<alcuin. carm. 109.3.2>	Ecclesiam precibus hanc rege, Petre, tuis.
<alcuin. carm. 109.3.3>	Paulus in orbe pius verbi vitaeque minister,
<alcuin. carm. 109.3.4>	Quos docuit monitis, adiuvet et precibus.
<alcuin. carm. 109.3.5>	Nos vocat ad vitam parva de puppe vocatus
<alcuin. carm. 109.3.6>	Andreas sanctis perpetuam precibus.
<alcuin. carm. 109.3.7>	Qui cum puppe patrem Iacobus dimisit in undis,
<alcuin. carm. 109.3.8>	Ad Christum currens currere nos faciat.
<alcuin. carm. 109.3.9>	O dilecte deo, caeli simmista Iohannes,
<alcuin. carm. 109.3.10>	Nos semper meritis auxiliare tuis.
<alcuin. carm. 109.3.11>	Qui Thomae vulnus curavit vulnere carnis,
<alcuin. carm. 109.3.12>	Per veniam curet vulnera nostra piam.
<alcuin. carm. 109.3.13>	Qui Iacobo iussit panem portare cibandum,
<alcuin. carm. 109.3.14>	Nos semper pascat pane salutis enim.
<alcuin. carm. 109.3.15>	Qui, Philippe, tibi rogasti ostendere patrem,
<alcuin. carm. 109.3.16>	Posce piis precibus, ut videamus eum.
<alcuin. carm. 109.3.17>	Qui docuit nigros iam Bartholomeus Indos,
<alcuin. carm. 109.3.18>	Hic precibus . . . . . adiuvet ipse sacris.
<alcuin. carm. 109.3.19>	Qui scripsit Christi miracula Matheus olim,
<alcuin. carm. 109.3.20>	Ipse dei famulis prosit ubique sui.
<alcuin. carm. 109.3.21>	Symon, amate pii Iacobi tu frater, adesto
<alcuin. carm. 109.3.22>	Hic nobis sacra cum pietatis ope.
<alcuin. carm. 109.3.23>	Tatheus alme, tuis precibus hic annue nostris,
<alcuin. carm. 109.3.24>	Ut Christus solita nos pietate regat.

<alcuin. carm. 109.4.1>	Virgo Maria, dei genitrix, castissima virgo,
<alcuin. carm. 109.4.2>	Lux et stella maris, nostrae regina salutis,
<alcuin. carm. 109.4.3>	Hanc aram meritis semper vivacibus ornet,
<alcuin. carm. 109.4.4>	Quae sacrata suo condigno constat honore.

<alcuin. carm. 109.5.1>	Hoc altare suis meritis defendat ab hoste
<alcuin. carm. 109.5.2>	Andreas Christi famulus, qui retia mundi
<alcuin. carm. 109.5.3>	Contempsit, Christum tota virtute secutus,
<alcuin. carm. 109.5.4>	De cruce qui sacra felix conscendit Olimpum.

<alcuin. carm. 109.6.1>	Ara quidem presens sacrata est nomine Pauli,
<alcuin. carm. 109.6.2>	Qui populos mundi duxit ad astra poli.
<alcuin. carm. 109.6.3>	Gentibus et populis, regnis atque urbibus iste
<alcuin. carm. 109.6.4>	A domino electus doctor ubique fuit.

<alcuin. carm. 109.7.1>	Nomine namque tuo, doctor clarissime mundi,
<alcuin. carm. 109.7.2>	Paule, deo Christo caelo vocatus ab alto,
<alcuin. carm. 109.7.3>	Haec praesens titulis vitae sacrabitur ara,
<alcuin. carm. 109.7.4>	In qua magna salus veniet spes certa salutis.

<alcuin. carm. 109.8.1>	Ara dicata tibi micat haec, baptista Iohannes,
<alcuin. carm. 109.8.2>	Laudibus hanc dignis semper memor esto colendam,
<alcuin. carm. 109.8.3>	Qui dominum sacris meruisti tingere in undis,
<alcuin. carm. 109.8.4>	O felix, precibus nostras hic ablue culpas.

<alcuin. carm. 109.9.1>	Hac Stephanus colitur magnus protomartir in ara,
<alcuin. carm. 109.9.2>	Grandine qui lapidum regna beata vidit,
<alcuin. carm. 109.9.3>	Et precibus cuius, nimium mirabile dictu,
<alcuin. carm. 109.9.4>	Saulus erat subito Paulus in orbe pius,
<alcuin. carm. 109.9.5>	Bestia mane rapax, spolia quae vespere tractat:
<alcuin. carm. 109.9.6>	Iste preces nostras adiuvet ecce suis.

<alcuin. carm. 109.10.1>	Quisque domum nostram veniens intrabis amicus,
<alcuin. carm. 109.10.2>	Ante tuos oculos aspice signa crucis,
<alcuin. carm. 109.10.3>	Quae contra insidias possunt te armare inimici,
<alcuin. carm. 109.10.4>	Si geris illa tibi pectore, fronte, fide.
<alcuin. carm. 109.10.5>	Mors mala per hominem paradisi ex arbore fluxit.
<alcuin. carm. 109.10.6>	Per tactum ligni paradisum clauserat Adam,
<alcuin. carm. 109.10.7>	Perque crucis lignum Christus reseravit Olimpum.

<alcuin. carm. 109.11.1>	Adspice tu, lector, nostrae pia signa salutis,
<alcuin. carm. 109.11.2>	Ecclesiae in medio Christi mirabile donum:
<alcuin. carm. 109.11.3>	Pro mundi vita mundi iam vita pependit,
<alcuin. carm. 109.11.4>	Pro servis moritur dominus: quam sancta voluntas!
<alcuin. carm. 109.11.5>	Viveret ut servus, empsit cum sanguine servum.
<alcuin. carm. 109.11.6>	Hoc memor esto, crucem videasque in lumine stantem,
<alcuin. carm. 109.11.7>	Et mox ante dei faciem feliciter ora.
<alcuin. carm. 109.11.8>	Corpore sterne solum, scande sed pectore caelum,
<alcuin. carm. 109.11.9>	Proque tuis culpis lacrimas effunde calentes.
<alcuin. carm. 109.11.10>	Sit tibi certa salutis spes pietate perenni,
<alcuin. carm. 109.11.11>	Qui redimit mundum inmaculato sanguine totum,
<alcuin. carm. 109.11.12>	Quique suis famulis clemens peccata remittit:
<alcuin. carm. 109.11.13>	Hic quoque sit nobis sacrae spes magna salutis,
<alcuin. carm. 109.11.14>	Agmine apostolico quoniam haec ara refulget,
<alcuin. carm. 109.11.15>	Et simul Helenae meritis vivacibus almae,
<alcuin. carm. 109.11.16>	Quae invenisse crucis fertur venerabile lignum,
<alcuin. carm. 109.11.17>	In quo Christus honor mundi, laus, vita pependit.
<alcuin. carm. 109.11.18>	Dum fuit altithronus pro nobis talia passus,
<alcuin. carm. 109.11.19>	Quid nos nunc famuli debemus ob eius amorem
<alcuin. carm. 109.11.20>	Iam nisi nunc illi nosmet quoque tradere totos?
<alcuin. carm. 109.11.21>	Sit dominus nobis caritas et tota voluntas,
<alcuin. carm. 109.11.22>	Laus, honor et virtus, potus, cibus, omnia Christus.

<alcuin. carm. 109.12.1>	Michael aetherius princeps primusque minister
<alcuin. carm. 109.12.2>	Aeterni regis summus in arce poli,
<alcuin. carm. 109.12.3>	Conservet donis istam vivacibus aram,
<alcuin. carm. 109.12.4>	Quae sacrata micat nomine namque suo,
<alcuin. carm. 109.12.5>	Ante oculosque dei summi in secreta polorum
<alcuin. carm. 109.12.6>	Offitio nostras offerat atque preces.

<alcuin. carm. 109.13.1>	Hac pater egregius colitur Benedictus in ara,
<alcuin. carm. 109.13.2>	Qui vitam monachis scripserat ipse piam.
<alcuin. carm. 109.13.3>	Ipsius atque soror preclara Scolastica virgo
<alcuin. carm. 109.13.4>	Iungitur hic fratri nobilis ipsa suo.

<alcuin. carm. 109.14.1>	Hac duo germani Cosmas, Damianus in ara,
<alcuin. carm. 109.14.2>	Iunguntur siquidem semper honore pare.
<alcuin. carm. 109.14.3>	Quos terris genuit uno de viscere mater.
<alcuin. carm. 109.14.4>	Par genuit fratres martiriumque polo.

<alcuin. carm. 109.15.1>	Haec aequata solo viluit domus inclita quondam:
<alcuin. carm. 109.15.2>	Non tulit hanc speciem Christi devotus honore
<alcuin. carm. 109.15.3>	Arnonus praesul humilis; renovare iacentem
<alcuin. carm. 109.15.4>	Incipit et melius totam construxerat aedem,
<alcuin. carm. 109.15.5>	Consecrans summis intercessoribus illam:
<alcuin. carm. 109.15.6>	Principis egregii primo Michaelis honore,
<alcuin. carm. 109.15.7>	Principis ecclesie necnon sub nomine Petri,
<alcuin. carm. 109.15.8>	Principis et fratrum praeclari et patris Amandi,
<alcuin. carm. 109.15.9>	Ut sanctum, voluit, poliandrum fratribus esset.
<alcuin. carm. 109.15.10>	Vos in pace dei cari requiescite fratres,
<alcuin. carm. 109.15.11>	Donec ab aetheria clamet pius angelus arce:
<alcuin. carm. 109.15.12>	Surgite nunc prumptim terrae de pulvere, fratres,
<alcuin. carm. 109.15.13>	Vos vocat adveniens iudex e culmine caeli.
<alcuin. carm. 109.15.14>	Cum meritis animas propriis adsumite vestras,
<alcuin. carm. 109.15.15>	Ante dei Christi magnum modo state tribunal,
<alcuin. carm. 109.15.16>	Ut condigna suis capiat quis praemia factis.
<alcuin. carm. 109.15.17>	Vosque timete diem horis, precor, omnibus illum,
<alcuin. carm. 109.15.18>	Qui legitis versus operis dum tempus habetis,
<alcuin. carm. 109.15.19>	Ut vos inveniat veniens lux illa paratos,
<alcuin. carm. 109.15.20>	Atque mei memores, supplex rogo, semper in ore
<alcuin. carm. 109.15.21>	Dicite: "Christe, tuo famulo pius esto per aevum".
<alcuin. carm. 109.15.22>	Alchuine dicor ego, iam vos sine fine valete.

<alcuin. carm. 109.16.1>	Auxiliare tuis precibus, pia virgo Maria,
<alcuin. carm. 109.16.2>	Aeterni regis famulos, regina polorum.
<alcuin. carm. 109.16.3>	Nomine namque tuo quoniam haec ara dicata est,
<alcuin. carm. 109.16.4>	Tristia depellens, nobis et prospera donans.

<alcuin. carm. 109.17.1>	Haec loca sancta tenet praeclarus in orbe magister,
<alcuin. carm. 109.17.2>	Paulus, apostolico numeratus in ordine doctor.
<alcuin. carm. 109.17.3>	Vas sophiae electum, caelestis praeco salutis,
<alcuin. carm. 109.17.4>	Sanguine qui roseo caeli penetravit in arcem.

<alcuin. carm. 109.18.1>	Haec domus ecclesiis aliis ut mater habetur,
<alcuin. carm. 109.18.2>	Virgo dei Christi mater quapropter in ista
<alcuin. carm. 109.18.3>	Cum Christo colitur, precibus quae servet ovile
<alcuin. carm. 109.18.4>	Istud ab hoste piis, flagitamus semper ubique.

<alcuin. carm. 109.19.1>	Hoc baptista potens teneat altare Iohannes,
<alcuin. carm. 109.19.2>	Martyr et egregius simul Anastasius almus.
<alcuin. carm. 109.19.3>	Hoc Maximilianus item confessor habebit,
<alcuin. carm. 109.19.4>	Nos precibus horum Christi pia dextra tuetur.

<alcuin. carm. 109.20.1>	Hac Paulus doctor mundi et Benedictus in ara,
<alcuin. carm. 109.20.2>	Atque Columba pater magno venerantur honore.
<alcuin. carm. 109.20.3>	Nos pietas quorum precibus simul adiuvet istic,
<alcuin. carm. 109.20.4>	Ut nobis tribuat Christus bona dona salutis.

<alcuin. carm. 109.21.1>	Florianus magnis praeclarus in orbe triumphis,
<alcuin. carm. 109.21.2>	Cyriacusque puer propria cum matre Iulitta
<alcuin. carm. 109.21.3>	Praesenti pariter Christi celebrantur in aula:
<alcuin. carm. 109.21.4>	Hic tibi sit petitor veniae, spes certa salutis.

<alcuin. carm. 109.22.1>	Praecursor domini magnus baptista Iohannes
<alcuin. carm. 109.22.2>	Atque pius praesul pariter Martinus et ipse
<alcuin. carm. 109.22.3>	Nominibus sacris ista iunguntur in ara,
<alcuin. carm. 109.22.4>	Ante pedes quorum lacrimas hic funde, viator.

<alcuin. carm. 109.23.1>	Hac Christus colitur, mundi salvator, in aula,
<alcuin. carm. 109.23.2>	Qui regit imperio pelagum, terramque, polumque.
<alcuin. carm. 109.23.3>	Ipse monasterii huius loca tota gubernet,
<alcuin. carm. 109.23.4>	Protegat, amplificet, conservet et omnibus horis.

<alcuin. carm. 109.24.1>	Quae cernis veniens, lector, haec inclita tecta
<alcuin. carm. 109.24.2>	Virgilius fecit, domini deductus amore,
<alcuin. carm. 109.24.3>	Egregius praesul meritis et moribus almus.
<alcuin. carm. 109.24.4>	Protulit in lucem quem mater Hibernia primum.
<alcuin. carm. 109.24.5>	Instituit, docuit studiis, nutrivit, amavit.
<alcuin. carm. 109.24.6>	Sed peregrina petens Christi iam propter amorem
<alcuin. carm. 109.24.7>	Delicias mundi et patriam contempsit amatam.
<alcuin. carm. 109.24.8>	Per mare, per terras partes pervenit in istas,
<alcuin. carm. 109.24.9>	Multiplicare studens tota virtute talentum,
<alcuin. carm. 109.24.10>	Doctrinae populis et spargere semina vitae.
<alcuin. carm. 109.24.11>	Vir pius et prudens, nulli pietate secundus.
<alcuin. carm. 109.24.12>	Maximus ecclesiae princeps et claviger aulae
<alcuin. carm. 109.24.13>	Caelestis, Christus proprios cui tradidit agnos,
<alcuin. carm. 109.24.14>	Hanc regat aetherio clementer nomine Petrus
<alcuin. carm. 109.24.15>	Cum sanctis pariter, quorum hic corpora pausant;
<alcuin. carm. 109.24.16>	Qui precibus populum Christi tueantur amicis:
<alcuin. carm. 109.24.17>	Tempora deposcant nobis et prospera vitae
<alcuin. carm. 109.24.18>	Praesentis necnon aeterni et gaudia regni.

<alcuin. carm. 110.1.1>	Hanc pius Andreas meritis tutabitur aram,
<alcuin. carm. 110.1.2>	Et levita simul victor Laurentius ignis.
<alcuin. carm. 110.1.3>	Tertius Hippolytus, gladio qui colla subegit,
<alcuin. carm. 110.1.4>	Qui sua concedant, precor, ut suffragia nobis.

<alcuin. carm. 110.2.1>	Hanc aram Paulus meritis vivacibus ornet,
<alcuin. carm. 110.2.2>	Silvesterque simul Romanae gloria gentis,
<alcuin. carm. 110.2.3>	Eloquio prudens clarissimus et Leo papa,
<alcuin. carm. 110.2.4>	Qui nobis faveant regni caelestis ab arce.

<alcuin. carm. 110.3.1>	Filius hac Zebedei Iacobus congaudet in ara
<alcuin. carm. 110.3.2>	Namque Dionysio sociis simul illius almis;
<alcuin. carm. 110.3.3>	Gregorio, fuerat Roma qui doctor in urbe:
<alcuin. carm. 110.3.4>	Deprecor hos patres nostram defendere vitam.

<alcuin. carm. 110.4.1>	Hic regina, dei genitrix, pia virgo Maria,
<alcuin. carm. 110.4.2>	Hic quoque virgo sacra tecum veneratur Agathes,
<alcuin. carm. 110.4.3>	Nomine magnifico votis adeste precantum.
<alcuin. carm. 110.4.4>	Et Petronilla, patris praeclari filia Petri;
<alcuin. carm. 110.4.5>	Sulpitius praesul praeclarus in urbe Biturca,
<alcuin. carm. 110.4.6>	Tuque Leutgarius martyr simul atque sacerdos,
<alcuin. carm. 110.4.7>	Presbyter egregius necnon Gislarius urnam
<alcuin. carm. 110.4.8>	Defendant precibus semper praesentibus istam.

<alcuin. carm. 110.5.1>	Hoc altare tenet Christi simmista Iohannes,
<alcuin. carm. 110.5.2>	Presbyter Hieronymus doctor clarissimus orbis,
<alcuin. carm. 110.5.3>	Mauritiusque simul martyr mirabilis ille,
<alcuin. carm. 110.5.4>	Hi, rogo, vota ferant caelesti nostra tonanti.

<alcuin. carm. 110.6.1>	Hic Thomas colitur, tetigit qui vulnera Christi,
<alcuin. carm. 110.6.2>	Urbis et Anianus praesul pius Aurelianae,
<alcuin. carm. 110.6.3>	Miles et ecclesiae simul Athanasius almus,
<alcuin. carm. 110.6.4>	Qui pariter plebem Christi tueantur ab hoste.

<alcuin. carm. 110.7.1>	Hac domini frater Iacobus veneratur in ara,
<alcuin. carm. 110.7.2>	Et Christi pariter praesul Germanus amatus.
<alcuin. carm. 110.7.3>	Tertius est iunctus Vedastus episcopus almus:
<alcuin. carm. 110.7.4>	Adiuvet hic horum nos intercessio semper.

<alcuin. carm. 110.8.1>	Tres patres summi meritorum pondere magno
<alcuin. carm. 110.8.2>	Haec tenet ara simul: Hrodberctum nomine clarum,
<alcuin. carm. 110.8.3>	Pontificem clarum Lambertum nomine dictum,
<alcuin. carm. 110.8.4>	Iungitur Ansfridus istis et tertius almus.

<alcuin. carm. 110.9.1>	Discipulum Christi teneat haec ara Philippum,
<alcuin. carm. 110.9.2>	Necnon Marcellum sanctum simul atque Medardum,
<alcuin. carm. 110.9.3>	Pontifices claros sanctis virtutibus ambo:
<alcuin. carm. 110.9.4>	Auxilio duplici sint nobis dona salutis.

<alcuin. carm. 110.10.1>	Qui ad lucem fidei nigros converterat Indos,
<alcuin. carm. 110.10.2>	Bartholomaeus habet praesens hoc apostolus altar.
<alcuin. carm. 110.10.3>	Martyrio fratres, necnonque parentibus, illi
<alcuin. carm. 110.10.4>	Gervasius illic atque Protasius almus.

<alcuin. carm. 110.11.1>	Scriptor euangelicus servet hanc Matheus aram
<alcuin. carm. 110.11.2>	Cornelius praesul Romana et martyr in urbe,
<alcuin. carm. 110.11.3>	Et decus Afrorum Cyprianus, martyr et ille,
<alcuin. carm. 110.11.4>	Ante pedes quorum lacrimas spei fundite, fratres.

<alcuin. carm. 110.12.1>	Hanc Iacobi frater, hanc Simon apostolus aram
<alcuin. carm. 110.12.2>	Exornat, meritis et praesul Hilarius almus,
<alcuin. carm. 110.12.3>	Remediusque simul Francorum doctor amatus:
<alcuin. carm. 110.12.4>	Hi pietatis ope nobis suffragia laudant.

<alcuin. carm. 110.13.1>	Praelia qui mundi vicerunt pace tonantis,
<alcuin. carm. 110.13.2>	Martyres et magni mensa iunguntur in ista:
<alcuin. carm. 110.13.3>	Doctor Apollinaris martyrque Gregorius almus
<alcuin. carm. 110.13.4>	Romanaeque puer .... Pancratius urbis.

<alcuin. carm. 110.14.1>	Praelia qui mundi vicerunt pace tonantis,
<alcuin. carm. 110.14.2>	Martyres et magni mensa iunguntur in ista:
<alcuin. carm. 110.14.3>	Doctor Apollinaris martyrque Gregorius almus
<alcuin. carm. 110.14.4>	Romanaeque puer .... Pancratius urbis.

<alcuin. carm. 110.15.1>	Patricius, Cheranus Scottorum gloria gentis,
<alcuin. carm. 110.15.2>	Atque Columbanus, Congallus, Adomnanus atque,
<alcuin. carm. 110.15.3>	Praeclari patres, morum vitaeque magistri,
<alcuin. carm. 110.15.4>	Hic precibus pietas horum nos adiuvet omnes.

<alcuin. carm. 110.16.1>	Virginibus sacris praesens haec ara dicata est.
<alcuin. carm. 110.16.2>	Quarum clara fuit Scottorum vita per urbes.
<alcuin. carm. 110.16.3>	Brigida femina sancta, simul Christo Ita fidelis:
<alcuin. carm. 110.16.4>	Haeque salutem per suffragia sancta ministrant.

<alcuin. carm. 110.17.1>	Martinus praesul toto venerabilis orbe,
<alcuin. carm. 110.17.2>	Brictius et famulus Christi, pius atque sacerdos,
<alcuin. carm. 110.17.3>	Christophorusque pius colitur hac martyr in aula:
<alcuin. carm. 110.17.4>	Hi templi ingressum precibus tueantur ab hoste.

<alcuin. carm. 110.18.1>	Hic fessus veniens primo subsiste, viator,
<alcuin. carm. 110.18.2>	Et regem caeli mox corpore pronus adora,
<alcuin. carm. 110.18.3>	Auxiliumque tibi sanctorum adsiste precando,
<alcuin. carm. 110.18.4>	Ut te suscipiant gremio pietatis in urbe.
<alcuin. carm. 110.18.5>	Virgo dei genitrix clemens et sancta benigna,
<alcuin. carm. 110.18.6>	Michael, ante deum caeli qui adsistit in arce,
<alcuin. carm. 110.18.7>	Levita Stephanus, magnus protomartyr in orbe,
<alcuin. carm. 110.18.8>	Qui te maioris ducant ad limina templi,
<alcuin. carm. 110.18.9>	Et tua vota ferant tecum, pete, semper ubique,
<alcuin. carm. 110.18.10>	Prospere te ducant, reducant et prospere portis.
<alcuin. carm. 110.18.11>	Tuque viator ovans, Christum laudare memento,
<alcuin. carm. 110.18.12>	Ut te conservet pergentem Christus ubique.

<alcuin. carm. 111.1>	Hic tu per stratam pergens subsiste, viator,
<alcuin. carm. 111.2>	Versiculos paucos studiosa perlege mente.
<alcuin. carm. 111.3>	Invia, quam cernis, duplici ditatur honore:
<alcuin. carm. 111.4>	Haec ad cauponem ducit potare volentem.
<alcuin. carm. 111.5>	<>
<alcuin. carm. 111.6>	Elige quod placeat tibi nunc iter, ecce viator,
<alcuin. carm. 111.7>	Aut potare merum, sacros aut discere libros.
<alcuin. carm. 111.8>	Si potare velis, nummos praestare debebis,
<alcuin. carm. 111.9>	Discere si cupias. Gratis, quod quaeris habebis.

<alcuin. carm. 112.1>	Dum sedeas laetus pulcra possessor in aula,
<alcuin. carm. 112.2>	Tum miseros stantes, ecce, memento foras.
<alcuin. carm. 112.3>	Ut donet tibi perpetuam, qui tradidit istam,
<alcuin. carm. 112.4>	Iamque domum clemens Christus in arce poli.
<alcuin. carm. 112.5>	Frigora qui fugiat, veniat sua membra fovere
<alcuin. carm. 112.6>	Ad me pregelidus nempe viator ovans.
<alcuin. carm. 112.7>	Crux sacrata dei fulgescit sanguine summi,
<alcuin. carm. 112.8>	Nos nostramque simul protegat alma domum.
<alcuin. carm. 112.9>	Haec pateat caris iam ianua semper amicis,
<alcuin. carm. 112.10>	Qui laeto quaerant pectore namque patrem.
<alcuin. carm. 112.11>	Hic requiescit ovans abbas sanusque resurgat,
<alcuin. carm. 112.12>	Quem tua conservet dextera, Christe potens.
<alcuin. carm. 112.13>	Sit tibi Christus amor, potus, cibus omnia Christus,
<alcuin. carm. 112.14>	Lux, via, vita, salus, laus, venerande pater.

<alcuin. carm. 113.1>	Tu quicumque cupis requies cognoscere fratrum,
<alcuin. carm. 113.2>	Et loca quo quisque spectat ab arce deum:
<alcuin. carm. 113.3>	Nomina curre legens lacrimosis scripta camenis,
<alcuin. carm. 113.4>	Perlectisque simul funde preces domino,
<alcuin. carm. 113.5>	Ut pius omnipotens animas defendat ab hoste.
<alcuin. carm. 113.6>	Felicem tribuens pacis in arce diem.
<alcuin. carm. 113.7>	Et cum pervenies ad haec mea carmina, quaeso.
<alcuin. carm. 113.8>	Dic supplex: "Paulo iam miserere, deus".
<alcuin. carm. 113.9>	Et Martine, decus mundi, pater optime noster,
<alcuin. carm. 113.10>	Auxiliare piis, te precor, et precibus,
<alcuin. carm. 113.11>	Cuius eram vivus semper devotus amore,
<alcuin. carm. 113.12>	Inque deo Christo spes mihi sacra fuit.
<alcuin. carm. 113.13>	Paulus eram dictus, Martini famulus almi,
<alcuin. carm. 113.14>	Transcurri modicum tempus in orbe meum.
<alcuin. carm. 113.15>	Me primum felix Burgundia matris ab alvo
<alcuin. carm. 113.16>	Viderat effusum et fletibus irriguum.
<alcuin. carm. 113.17>	Mox Martinus amor rapuit me inclitus auctor
<alcuin. carm. 113.18>	Post teneros annos in famulum sibimet.
<alcuin. carm. 113.19>	Perque suos servos venerandos atque magistros
<alcuin. carm. 113.20>	Scripturis memet imbuit atque sacris.
<alcuin. carm. 113.21>	Septenas vixi decadas novus hospes in orbe,
<alcuin. carm. 113.22>	Fraterno iunctus semper amore fui,
<alcuin. carm. 113.23>	Languidus, aegrotus solvebam debita donec,
<alcuin. carm. 113.24>	Atque artus anima liquerat ipsa suos.
<alcuin. carm. 113.25>	Fraternis fueram manibus mox conditus ista,
<alcuin. carm. 113.26>	Hic mihi perpetua est domus et requies,
<alcuin. carm. 113.27>	Omnipotens animas iubeat remeare quousque
<alcuin. carm. 113.28>	Ad cineres iterum, tunc ero Paulus ego.
<alcuin. carm. 113.29>	Nunc, fratres, animam precibus commendite Christo,
<alcuin. carm. 113.30>	Vosque valete mei semper ubique deo.

<alcuin. carm. 114.1.1>	Vexillum sublime crucis venerare, fidelis,
<alcuin. carm. 114.1.2>	Qua qui se munit, tristia non metuit.
<alcuin. carm. 114.1.3>	Crux benedicta nitet, dominus qua carne pependit,
<alcuin. carm. 114.1.4>	Atque suo clausit funere mortis iter.
<alcuin. carm. 114.1.5>	Hic auctor vitae mortem moriendo peremit,
<alcuin. carm. 114.1.6>	Vulneribus sanans vulnera nostra suis.

<alcuin. carm. 114.2.1>	Ante thronum aeterni felix qui regis in aevum,
<alcuin. carm. 114.2.2>	Michael, summa in arce minister ades;
<alcuin. carm. 114.2.3>	Aligerosque inter socios per secla manentis
<alcuin. carm. 114.2.4>	Luminis, et pacis regna beata canis:
<alcuin. carm. 114.2.5>	Protege, quam terris tibi iure dicavimus, aulam,
<alcuin. carm. 114.2.6>	Optantes precibus scandere ad astra tuis.
<alcuin. carm. 114.2.7>	Igneaque infesti noceant ne tela draconis,
<alcuin. carm. 114.2.8>	Continuam infirmis pande benignus opem,
<alcuin. carm. 114.2.9>	Quatenus expleto belli praesentis agone,
<alcuin. carm. 114.2.10>	Ad palmam vitae nos tua dextra levet.

<alcuin. carm. 114.3.1>	His solidata fides, his est tibi, Roma, catenis,
<alcuin. carm. 114.3.2>	Simplicio nunc ipse dedit sacra iura tenere.
<alcuin. carm. 114.3.3>	Libera semper eris: quid enim non vincula praestent,
<alcuin. carm. 114.3.4>	Quae tetigit, qui cuncta potest absolvere? cuius
<alcuin. carm. 114.3.5>	Haec invicta manus vel relligiosa triumpho
<alcuin. carm. 114.3.6>	Moenia non ullo penitus quatientur ab hoste.
<alcuin. carm. 114.3.7>	Claudit iter bellis, qui portam pandit in astris.

<alcuin. carm. 114.4.1>	En, Stephanus lapides suffert, Laurentius ignes,
<alcuin. carm. 114.4.2>	Perque iter angustum regna beata petunt.
<alcuin. carm. 114.4.3>	Iure micat rutilo levitarum aula colore,
<alcuin. carm. 114.4.4>	Quos vitae ad palmam mors pretiosa vocat.

<alcuin. carm. 114.5.1>	Qui cruce munitus superas fera praelia mundi,
<alcuin. carm. 114.5.2>	Felicesque trahis victor ad astra choros,
<alcuin. carm. 114.5.3>	Serva, Paule, tui veneranda sacraria templi,
<alcuin. carm. 114.5.4>	Ne latro depopulans vastet ovile tuum.

<alcuin. carm. 114.6.1>	En, Stephanus lapides suffert, Laurentius ignes,
<alcuin. carm. 114.6.2>	Perque iter angustum regna beata petunt.
<alcuin. carm. 114.6.3>	Iure micat rutilo levitarum aula colore,
<alcuin. carm. 114.6.4>	Quos vitae ad palmam mors pretiosa vocat.

<alcuin. carm. 115.1>	Hic deus omnipotens Adam de pulvere plasmat.
<alcuin. carm. 115.2>	Accola hic factus paradisi primitus Adam.
<alcuin. carm. 115.3>	Nomina pone, pater, cunctis animantibus Adam.
<alcuin. carm. 115.4>	Costa viri matrem pausante protulit Adam
<alcuin. carm. 115.5>	Hic seducta fuit mulier, seductus et Adam.
<alcuin. carm. 115.6>	Has, cherubim, portas flammis defende beatas.
<alcuin. carm. 115.7>	Perge foras, Adam, et felicia regna relinque.
<alcuin. carm. 115.8>	Terra tibi tribulos pro crimine germinet, Adam.
<alcuin. carm. 115.9>	Livor edax fratris hic iustum perculit Abel.
<alcuin. carm. 115.10>	Hic Noe dilectus domino sibi fabricat arcam.
<alcuin. carm. 115.11>	En natat in liquidis mundi cum civibus arca.
<alcuin. carm. 115.12>	Ecce columba pia pacis tibi portat olivam.
<alcuin. carm. 115.13>	Alba columba redit corvo pereunte nigello.
<alcuin. carm. 115.14>	Perge foras, educ et cuncta animalia tecum.
<alcuin. carm. 115.15>	Est pater hic Abram patriam dimittere iussus.
<alcuin. carm. 115.16>	Hic Sarra latitans casulae post ostia risit.

<alcuin. carm. 116.1>	Pro mundo moriens hic mundi vita pependit,
<alcuin. carm. 116.2>	Abluit omne huius sanguinis unda nefas.
<alcuin. carm. 116.3>	Dum caput inclines, mundum super erigis astra
<alcuin. carm. 116.4>	Et mirum saeclis, mors tua vita fuit.
<alcuin. carm. 116.5>	Agnus ab hoste sacer, populum qui per mare duxit.
<alcuin. carm. 116.6>	Nunc melius mundum salvat ab hoste suum.
<alcuin. carm. 116.7>	Aeneus en serpens, populi qui vulnera sanat,
<alcuin. carm. 116.8>	Nunc tu, peccator, aspice mente pia.

<alcuin. carm. 117.1.1>	Nascitur humana celsus de carne creator,
<alcuin. carm. 117.1.2>	Ut homo per hominem scandat ad astra deum.
<alcuin. carm. 117.1.3>	Ecce leo, Iudae natus de germine, mundum
<alcuin. carm. 117.1.4>	Liberat, et leti sceptra triumphat ovans.
<alcuin. carm. 117.1.5>	Hostia summa patris pretioso sanguine Christus
<alcuin. carm. 117.1.6>	Permundans orbem regna sub alta vocat.
<alcuin. carm. 117.1.7>	Adsumptis aquilae Christus petit aethera pennis,
<alcuin. carm. 117.1.8>	Conregnatque poli perpes in arce patri.
<alcuin. carm. 117.1.9>	Ostendis Christum populis, baptista Iohannes,
<alcuin. carm. 117.1.10>	Hic ecce agnus et hic, qui tollit crimina mundi.

<alcuin. carm. 117.2.1>	Ostendis Christum populis, baptista Iohannes,
<alcuin. carm. 117.2.2>	Hic ecce agnus et hic, qui tollit crimina mundi.

<alcuin. carm. 118.1>	Lux est orbis honor, maiestas fervida caeli.
<alcuin. carm. 118.2>	Quae caret his iunctis brevitatur sillaba iure.
<alcuin. carm. 118.3>	Nauta brevis resonat gnarus de littore Xerses.
<alcuin. carm. 118.4>	Pax xis semper, sed regna, calumnia longe.
<alcuin. carm. 118.5>	Musa, monile, decus, consul, vir, doctor, origo,
<alcuin. carm. 118.6>	Cornu, vigil, tectum, carmen, mel, occiput album,
<alcuin. carm. 118.7>	In casu currunt raptim haec nominativo.
<alcuin. carm. 118.8>	Sol, allec, Tanaquil, frugi, nam longa facultas.
<alcuin. carm. 118.9>	Sal, animal, cesar, far, murmur, fur, pater et ver,
<alcuin. carm. 118.10>	Lis, fortis, simplex, longa est disillaba; sed non
<alcuin. carm. 118.11>	Longa dies, edes, paries, pes, sillaba, merces,
<alcuin. carm. 118.12>	Miles et alba seges crescens breviatur in ore.
<alcuin. carm. 118.13>	Os oris longa est, os et ossis sed brevis exstat.
<alcuin. carm. 118.14>	Compotis ex compos brevis est, sed longa nepotis.
<alcuin. carm. 118.15>	Virtus virtutis longa est praeter palus una
<alcuin. carm. 118.16>	Est brevis; at pectus, vulgus cum pectore vulgi.
<alcuin. carm. 118.17>	Verba sonant quaedam praesenti in tempore raptim,
<alcuin. carm. 118.18>	Sed faciunt morulas transacto in tempore longas,
<alcuin. carm. 118.19>	Quae subter collecta quidem notantur in unum.
<alcuin. carm. 118.20>	Nunc lego, nunc video, iacio, faveo voveoque.
<alcuin. carm. 118.21>	Sic iuvo, sic fodeo, caveo, foveo, sero currit.
<alcuin. carm. 118.22>	Mox emo, mox sino, moxque cavo, lavo mox odioque.
<alcuin. carm. 118.23>	Sed egi, vidi, feci, cum fecero favi,
<alcuin. carm. 118.24>	Et sedi, iuvi, fodi, cum fodero cavi,
<alcuin. carm. 118.25>	Hoc emi, sevi, sivi, cum sivero cevi,
<alcuin. carm. 118.26>	Hoc odi, fovi, lavi, cum lavero iunxi.

<alcuin. carm. 119.1>	Mens tenebrosa tumet mortis obscura tenebris,
<alcuin. carm. 119.2>	Vir humilis maesta caelum conscendit ab humo,
<alcuin. carm. 119.3>	Regna beata poli sic iamque scandere spes est,
<alcuin. carm. 119.4>	Cuius amor maneat, cuius in corde per aevum.
<alcuin. carm. 119.5>	Sanctae, o iuvenis, tibi sit sapientiae ardor,
<alcuin. carm. 119.6>	Sophia nota tuae sit et mens nota sophiae.
<alcuin. carm. 119.7>	Est decus hoc animae, virtus hoc et inclitus ordo.
<alcuin. carm. 119.8>	Condite gaza polo, saccos vacuate gazarum.
<alcuin. carm. 119.9>	Aula tenet Christi, Christum si pectoris aula.

<alcuin. carm. 120.1>	Summi regis archangele
<alcuin. carm. 120.2>	Michahel,
<alcuin. carm. 120.3>	Intende, quaesumus, nostris
<alcuin. carm. 120.4>	Vocibus,
<alcuin. carm. 120.5>	Te namque profitemur esse
<alcuin. carm. 120.6>	Supernorum principem civium.
<alcuin. carm. 120.7>	Te deum generi humano
<alcuin. carm. 120.8>	Orante diriguntur angeli,
<alcuin. carm. 120.9>	Ne laedere inimici,
<alcuin. carm. 120.10>	Quantum cupiunt, versuti
<alcuin. carm. 120.11>	Fessos unquam mortales praevaleant.
<alcuin. carm. 120.12>	Idem tenes perpetui
<alcuin. carm. 120.13>	Potentiam paradisi,
<alcuin. carm. 120.14>	Semper te sancti honorant angeli.
<alcuin. carm. 120.15>	In templo tu dei
<alcuin. carm. 120.16>	Turibulum aureum
<alcuin. carm. 120.17>	Visus es habuisse manibus.
<alcuin. carm. 120.18>	Inde scandens vapor
<alcuin. carm. 120.19>	Aromate plurimo
<alcuin. carm. 120.20>	Pervenit ante conspectum dei.
<alcuin. carm. 120.21>	Tu crudelem cum draconem forti manu straveras,
<alcuin. carm. 120.22>	Faucibus illius animas eruisti plurimas.
<alcuin. carm. 120.23>	Hinc maximum agebatur in caelo silentium,
<alcuin. carm. 120.24>	Millia millium et dicunt: "Salus regi domino".
<alcuin. carm. 120.25>	Audi nos, Michahel,
<alcuin. carm. 120.26>	Angele summe,
<alcuin. carm. 120.27>	Huc parum descende
<alcuin. carm. 120.28>	De poli sede,
<alcuin. carm. 120.29>	Nobis ferendo opem domini
<alcuin. carm. 120.30>	Levamen atque indulgentiae.
<alcuin. carm. 120.31>	Tu nostros, Gabrihel,
<alcuin. carm. 120.32>	Hostes prosterne,
<alcuin. carm. 120.33>	Tu, Raphael, aegris
<alcuin. carm. 120.34>	Affer medelam,
<alcuin. carm. 120.35>	Morbos absterge, noxas minue
<alcuin. carm. 120.36>	Nosque fac interesse gaudiis
<alcuin. carm. 120.37>	Beatorum.
<alcuin. carm. 120.38>	Has tibi symphonias plectrat sophus, induperator.

<alcuin. carm. 121.1>	Luminis fons, lux et origo lucis,
<alcuin. carm. 121.2>	Tu pius nostris precibus faveto;
<alcuin. carm. 121.3>	Luxque, peccati tenebris fugatis,
<alcuin. carm. 121.4>	Nos petat alma.
<alcuin. carm. 121.5>	Sancta vis cuius hominem creavit,
<alcuin. carm. 121.6>	Iusque damnavit, pietas redemit:
<alcuin. carm. 121.7>	Sis ut in cunctis pius atque iustus
<alcuin. carm. 121.8>	Omnipotensque.
<alcuin. carm. 121.9>	Excitat cur nos fidei potestas,
<alcuin. carm. 121.10>	Erigit spei decus in futura:
<alcuin. carm. 121.11>	Caritas iungit habitura finem
<alcuin. carm. 121.12>	Tempore nullo.
<alcuin. carm. 121.13>	Et pius vitae moderator huius,
<alcuin. carm. 121.14>	Et labor tempus habeat quiesque:
<alcuin. carm. 121.15>	Dumque succedunt sibimet vicissim,
<alcuin. carm. 121.16>	Nos vegetemur.
<alcuin. carm. 121.17>	Ecce transactus labor est diei,
<alcuin. carm. 121.18>	Nosque te tuti sumus annuente;
<alcuin. carm. 121.19>	En tibi grates agimus perennes
<alcuin. carm. 121.20>	Tempus in omne.
<alcuin. carm. 121.21>	Solis abscessus tenebras reduxit,
<alcuin. carm. 121.22>	Ille sol nos inradiet coruscus,
<alcuin. carm. 121.23>	Luce qui fulva fovet angelorum
<alcuin. carm. 121.24>	Agmina sancta.
<alcuin. carm. 121.25>	Caelitus lumen rutilum refunde,
<alcuin. carm. 121.26>	Et fuga mentis tepidae tenebras:
<alcuin. carm. 121.27>	Sinus accensi ut face spiritalis
<alcuin. carm. 121.28>	Vascula lucis.
<alcuin. carm. 121.29>	Quas dies culpas hodierna texit,
<alcuin. carm. 121.30>	Christus deleto pius atque mitis:
<alcuin. carm. 121.31>	Pectus et puro rutilet nitore
<alcuin. carm. 121.32>	Tempore noctis.
<alcuin. carm. 121.33>	Sit procul luxus, procul omnis horror,
<alcuin. carm. 121.34>	Atque phantasma speciesque pulchra,
<alcuin. carm. 121.35>	Mens sed insomnis valeat supernos
<alcuin. carm. 121.36>	Cernere cives.
<alcuin. carm. 121.37>	Te deum semper vigilans requirat,
<alcuin. carm. 121.38>	Cogitet cunctis resoluta curis,
<alcuin. carm. 121.39>	Actibus cunctis queat ut placere,
<alcuin. carm. 121.40>	Rex, tibi, summe.
<alcuin. carm. 121.41>	Muniat frontem, loca sive cordis
<alcuin. carm. 121.42>	Sermo divinus, crucis et trophaeum
<alcuin. carm. 121.43>	Daemonum vafros abigat meandros
<alcuin. carm. 121.44>	Sive rapinas.
<alcuin. carm. 121.45>	Membra, quae casto dabimus cubili,
<alcuin. carm. 121.46>	Prompta consurgant opus ad diurnum,
<alcuin. carm. 121.47>	Quae suum mundum velit esse templum
<alcuin. carm. 121.48>	Spiritus almus.
<alcuin. carm. 121.49>	Quod pius totum habitet per aevum,
<alcuin. carm. 121.50>	Hunc nec offendat vitium luesque,
<alcuin. carm. 121.51>	Sed vocet vitae probitas, fiatque
<alcuin. carm. 121.52>	Mansio grata.
<alcuin. carm. 121.53>	Sit via prudens, via fortis, arcta,
<alcuin. carm. 121.54>	Iusta seu solers, bene temperata,
<alcuin. carm. 121.55>	Huius ut cursus peragamus aevi
<alcuin. carm. 121.56>	Tramite recto.
<alcuin. carm. 121.57>	Sex dies iustos operemur actus,
<alcuin. carm. 121.58>	Septimo captent animi quietem:
<alcuin. carm. 121.59>	Sint in octavo rediviva nobis
<alcuin. carm. 121.60>	Gaudia vitae.
<alcuin. carm. 121.61>	Gloriae laudum pia plenitudo
<alcuin. carm. 121.62>	Sit patri, nato, tibi, spiritusque
<alcuin. carm. 121.63>	Sancte, qui trino vehis alma sceptra
<alcuin. carm. 121.64>	Nomine solus.

<alcuin. carm. 122.1>	Qui placido in puppi carpebat pectore somnum,
<alcuin. carm. 122.2>	Exurgens ventis imperat et pelago:
<alcuin. carm. 122.3>	Fessa labore gravi quamvis hic membra quiescant,
<alcuin. carm. 122.4>	Ad se concedat cor vigilare meum.
<alcuin. carm. 122.5>	Agne dei, mundi qui crimina cuncta tulisti,
<alcuin. carm. 122.6>	Conserva requiem mitis ab hoste meam.

<alcuin. carm. 123.1>	Hic, rogo, pauxillum veniens subsiste viator
<alcuin. carm. 123.2>	Et mea scrutare pectore dicta tuo,
<alcuin. carm. 123.3>	Ut tua deque meis agnoscas fata figuris:
<alcuin. carm. 123.4>	Vertitur o species, ut mea, sicque tua.
<alcuin. carm. 123.5>	Quod nunc es fueram, famosus in orbe, viator,
<alcuin. carm. 123.6>	Et quod nunc ego sum, tuque futurus eris.
<alcuin. carm. 123.7>	Delicias mundi casso sectabar amore,
<alcuin. carm. 123.8>	Nunc cinis et pulvis, vermibus atque cibus.
<alcuin. carm. 123.9>	Quapropter potius animam curare memento,
<alcuin. carm. 123.10>	Quam carnem, quoniam haec manet, illa perit.
<alcuin. carm. 123.11>	Cur tibi rura paras? quam parvo cernis in antro
<alcuin. carm. 123.12>	Me tenet hic requies: sic tua parva fiet.
<alcuin. carm. 123.13>	Cur Tyrio corpus inhias vestirier ostro,
<alcuin. carm. 123.14>	Quod mox esuriens pulvere vermis edet?
<alcuin. carm. 123.15>	Ut flores pereunt vento veniente minaci,
<alcuin. carm. 123.16>	Sic tua namque, caro, gloria tota perit.
<alcuin. carm. 123.17>	Tu mihi redde vicem, lector, rogo, carminis huius
<alcuin. carm. 123.18>	Et dic: "Da veniam, Christe, tuo, famulo".
<alcuin. carm. 123.19>	Obsecro, nulla manus violet pia iura sepulcri,
<alcuin. carm. 123.20>	Personet angelica donec ab arce tuba:
<alcuin. carm. 123.21>	"Qui iaces in tumulo, terrae de pulvere surge,
<alcuin. carm. 123.22>	Magnus adest iudex milibus innumeris".
<alcuin. carm. 123.23>	Alchuine nomen erat sophiam mihi semper amanti,
<alcuin. carm. 123.24>	Pro quo funde preces mente, legens titulum.

<alcuin. carm. 124.1>	O deus omnipotens, nostrae spes sola salutis,
<alcuin. carm. 124.2>	Exaudire preces famuli super omnia clemens.
<alcuin. carm. 124.3>	Atque mei cordis tenebras depelle malignas,
<alcuin. carm. 124.4>	Ut lux alma queat venas intrare fatentes.
<alcuin. carm. 124.5>	Da lacrimas oculis, placidos da pectore sensus.
<alcuin. carm. 124.6>	Da veniam, Christe, sceleratis da, rogo, gestis:
<alcuin. carm. 124.7>	Da spem perpetuae famulo, mitissime, vitae.
<alcuin. carm. 124.8>	Tu mihi certa salus, dominus, rex, vita, potestas,
<alcuin. carm. 124.9>	Ad te confugio et supplex tua numina posco,
<alcuin. carm. 124.10>	Ut me defendas clementer ab hoste maligno.
<alcuin. carm. 124.11>	Inspiresque tuum indurato pectore amorem,
<alcuin. carm. 124.12>	Inque vias laetum facias me pergere rectas,
<alcuin. carm. 124.13>	Ne me fluctivagi teneant mala gaudia mundi,
<alcuin. carm. 124.14>	Nec scelerum rapiat memet per crimina vortex,
<alcuin. carm. 124.15>	Sed tua dextra suum servum comitetur ubique,
<alcuin. carm. 124.16>	Ut laudes laeti tibimet dicamus ubique.