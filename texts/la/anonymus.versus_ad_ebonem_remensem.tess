<vers_ebon. 1>	Ebo, Remense decus, praesul pastorque coruscus,
<vers_ebon. 2>	Celsa et clara farus, sanctis per saecula carus,
<vers_ebon. 3>	Ordinis omnis honos, pariterque piissimus heros.
<vers_ebon. 4>	Atque sui compos, quin noster ad omnia custos,
<vers_ebon. 5>	Pontificum culmen, seu dulce et nobile lumen,
<vers_ebon. 6>	Cunctorum specimen, nostrumque optabile tegmen,
<vers_ebon. 7>	Et cleri norma et vulgi pia famine forma,
<vers_ebon. 8>	Doctor euangelicus, praecelsi regis amicus,
<vers_ebon. 9>	Hunc in honore dei Petrique in amore beati
<vers_ebon. 10>	Librum iussit agi, plenus spiraminis almi.
<vers_ebon. 11>	Cuius ad imperium accelerans velociter illum,
<vers_ebon. 12>	Abba humilis noster Petrus placidusque magister
<vers_ebon. 13>	Coepit anhelanter, perfecit et ipse flagranter.
<vers_ebon. 14>	Hunc auro interius Christi decoravit amicus,
<vers_ebon. 15>	Atque ebore exterius pulchre decompsit opimus.
<vers_ebon. 16>	Sic et ut ornavit, domino Petroque dicavit,
<vers_ebon. 17>	Culmine apostolico deitatis munere primo;
<vers_ebon. 18>	Sicque iubente illo mox paruit hic quoque dicto.
<vers_ebon. 19>	Praecepit dominus, perfecit vernula fidus,
<vers_ebon. 20>	Edixitque sacer celeberrimus atque magister,
<vers_ebon. 21>	Effecitque alacer fidissimus atque minister,
<vers_ebon. 22>	Iusserat immo pater, prolesque peregit amanter:
<vers_ebon. 23>	Tertius hos inter Christus sit postulo semper.
<vers_ebon. 24>	Hic enim euangelici retinentur bis duo libri,
<vers_ebon. 25>	Mathei ac Marci, Lucaeque Iohannis et almi;
<vers_ebon. 26>	Hic quadriga pii micat ac nitet inclita Christi,
<vers_ebon. 27>	Quin etiam medici patet hic medicina corusci.
<vers_ebon. 28>	Huc vos, o cuncti, properate ardentius aegri:
<vers_ebon. 29>	Quaerite hic domini ex animo suffragia summi,
<vers_ebon. 30>	Et rapite altithroni hinc passim medicamina Christi.
<vers_ebon. 31>	Namque hic langores poscentum diluit omnes,
<vers_ebon. 32>	Hic facit incolomes citius remeare potentes,
<vers_ebon. 33>	Insuper et flentes regredi dat celsus ovantes,
<vers_ebon. 34>	Hic est omnipotens necnon super omnia clemens
<vers_ebon. 35>	Hic dabit et vobis optatae iura salutis,
<vers_ebon. 36>	Supplicibus votis illum quicumque petetis;
<vers_ebon. 37>	Ad quem delictis pro vestris quique venitis,
<vers_ebon. 38>	Carmen et hoc legitis dominum, deposco, petatis,
<vers_ebon. 39>	Lucis ut in celsae hoc arce rependat utrique,
<vers_ebon. 40>	Donet et eximiae pacis diadema perenne
<vers_ebon. 41>	Eboni almifico, quin Petro corde pudico,
<vers_ebon. 42>	Scilicet eximio dulci cum prole magistro,
<vers_ebon. 43>	Sitque illis solio Christus retributor in alto,
<vers_ebon. 44>	Ipsorum studio quod hic liber emicat auro.
<vers_ebon. 45>	Et simul aetherio iugiter potiantur Olympo
<vers_ebon. 46>	Cum patre seu nato necnon cum flamine sancto.