<carm_saec_viii_ad. 1.1.1>	Christus Ragnardum salvet, tueatur, honoret,
<carm_saec_viii_ad. 1.1.2>	Pro nobis qui quondam proditus, immo benignus,
<carm_saec_viii_ad. 1.1.3>	Argento parvo cecatus munere Iudas.
<carm_saec_viii_ad. 1.1.4>	Heu mihi, quantis impedior lacrimis, quia palmis
<carm_saec_viii_ad. 1.1.5>	Haut pulsare caput vel cedere, ples mala, nostrum,
<carm_saec_viii_ad. 1.1.6>	Ille tamen patienter sustinuit velut agnus,
<carm_saec_viii_ad. 1.1.7>	Et cruce iam positus; post hec surrexit in altum
<carm_saec_viii_ad. 1.1.8>	Sessurus celum; nunc cuncta gubernat Olimpo.
<carm_saec_viii_ad. 1.2.1>	Ter ternos habuit annos qui scripserat istut
<carm_saec_viii_ad. 1.2.2>	Obsequium fidei iuvenis Hieronimus infans,
<carm_saec_viii_ad. 1.2.3>	Nobilis antiqua procerum de stirpe creatus.
<carm_saec_viii_ad. 1.2.4>	Filius hic genitus fulgens ab origine Karli,
<carm_saec_viii_ad. 1.2.5>	Et genuit fortis regnator Pippinus illum.
<carm_saec_viii_ad. 1.2.6>	Filius Helvidis Ragnardus conferat ista,
<carm_saec_viii_ad. 1.2.7>	Quem genuit miles Ragnerus fulgidus ymmo.

<carm_saec_viii_ad. 2.1.1>	Codicis huius ovans volui confringere penna
<carm_saec_viii_ad. 2.1.2>	Spinas, quas animo scriptor congessit inerti.
<carm_saec_viii_ad. 2.1.3>	Quique legis precibus pro me pulsare tonantem
<carm_saec_viii_ad. 2.1.4>	Digneris, valeas si Christi vivere regno.
<carm_saec_viii_ad. 2.2.1>	Qui sternit per bella truces fortissimus heros,
<carm_saec_viii_ad. 2.2.2>	Rex Carolus, nulli cordis fulgore secundus,
<carm_saec_viii_ad. 2.2.3>	Non passus sentes mendarum serpere libris,
<carm_saec_viii_ad. 2.2.4>	En, bene correxit studio sublimis in omni.

<carm_saec_viii_ad. 3.1>	Divina fulgens doctrina sceptra praecellit regni,
<carm_saec_viii_ad. 3.2>	Origo regum felix semper genitura beata,
<carm_saec_viii_ad. 3.3>	Molem perspicimus legis gratiam laudis habere.
<carm_saec_viii_ad. 3.4>	Iusto gignitur regi ecclesiae almae defensor;
<carm_saec_viii_ad. 3.5>	Numquam enim vinci potest disciplina caelestis.
<carm_saec_viii_ad. 3.6>	Olim eam sumens paterni triumphans regni
<carm_saec_viii_ad. 3.7>	Exemplum, quo devota fides victoria gaudet,
<carm_saec_viii_ad. 3.8>	Xristo iuvante ac beato clavigero Petro
<carm_saec_viii_ad. 3.9>	Cunctas adversas gentes regalibus subdit plantis.
<carm_saec_viii_ad. 3.10>	En radix beata instar contulit prole.
<carm_saec_viii_ad. 3.11>	Laeta deum colere, legem semper amare divinam,
<carm_saec_viii_ad. 3.12>	Laudabilem servare fidem sanctamque defendere vitam,
<carm_saec_viii_ad. 3.13>	Fautorem prorsus habens ianitorem in triumphis caeli,
<carm_saec_viii_ad. 3.14>	Ipsius freta virtute victrice persistit semper.
<carm_saec_viii_ad. 3.15>	Lumen sequens doctrinae fidem apostolicae sedis,
<carm_saec_viii_ad. 3.16>	In hanc sanctam sedem magnus rex Carulus splendit,
<carm_saec_viii_ad. 3.17>	Omnibus per eum ditata bonis triumphat ubique,
<carm_saec_viii_ad. 3.18>	Caelestem semper in his habere meruit regnum.
<carm_saec_viii_ad. 3.19>	Arma sumens divina gentes calcavit superbas,
<carm_saec_viii_ad. 3.20>	Reddidit prisca dona ecclesiae matri suae
<carm_saec_viii_ad. 3.21>	Urbesque magnas, fines simul et castra diversa.
<carm_saec_viii_ad. 3.22>	Languvarda ac Erula virtute divina prostravit gente
<carm_saec_viii_ad. 3.23>	Obans amplectit fidem quam suscepit ab oris.
<carm_saec_viii_ad. 3.24>	Magna prosapia haec in toto rutilat mundo,
<carm_saec_viii_ad. 3.25>	Altus nobilis nitens regit diversa regna.
<carm_saec_viii_ad. 3.26>	Gaudens celer ad limina venit apostolorum sospes,
<carm_saec_viii_ad. 3.27>	Nimis laudibus ymnisque populo celebratur ab omni.
<carm_saec_viii_ad. 3.28>	Obnixe pro se summum orari antistitem poscit
<carm_saec_viii_ad. 3.29>	Redimi sibi noxa a iuventute commissa.
<carm_saec_viii_ad. 3.30>	Exutus suffragiis almis spondebat lingua magistro
<carm_saec_viii_ad. 3.31>	Genium servare sanctae ecclesiae in aevo Romanae,
<carm_saec_viii_ad. 3.32>	Iustitias almi Petri sui protectori tueri,
<carm_saec_viii_ad. 3.33>	Habilem ut super donans in eius confessione livabit.
<carm_saec_viii_ad. 3.34>	Ad haec Hadrianus praesul Christi praedixit triumphos.
<carm_saec_viii_ad. 3.35>	Dextera protegi divina Petro comitante Pauloque;
<carm_saec_viii_ad. 3.36>	Rompheam victoriae donantes atque pro te dimicantes,
<carm_saec_viii_ad. 3.37>	Inlaesus cum tuis victor manebis: nempe per ipsos
<carm_saec_viii_ad. 3.38>	Aditum patent urbis Papiae te ingredi victorem.
<carm_saec_viii_ad. 3.39>	Nefa perfidi regis calcabis Desiderii colla,
<carm_saec_viii_ad. 3.40>	Vires eius prosternens mergis barathrum profundi.
<carm_saec_viii_ad. 3.41>	Septus Languvardorum regnum munus reddis tuum,
<carm_saec_viii_ad. 3.42>	Pollicita sacra dona clavigeri aulae Petri,
<carm_saec_viii_ad. 3.43>	Amplius donans tibi victoriam simulque honorem.
<carm_saec_viii_ad. 3.44>	Per saecla regnari cum tuis hic in futuroque sobolis.
<carm_saec_viii_ad. 3.45>	A lege numquam discedi haec observans statuta.

<carm_saec_viii_ad. 4.1.1>	Hadriano summo papae patrique beato
<carm_saec_viii_ad. 4.1.2>	Rex Carolus salve mando valeque, pater.
<carm_saec_viii_ad. 4.1.3>	Presul apostolicae munus hoc sume cathedrae,
<carm_saec_viii_ad. 4.1.4>	Vile foris visu, stemma sed intus habens.
<carm_saec_viii_ad. 4.1.5>	Organa Davitico gestat modulantia plectro,
<carm_saec_viii_ad. 4.1.6>	Continet et lyricos suavisonosque melos.
<carm_saec_viii_ad. 4.1.7>	Haec tua, Christe, chelys miracula concinit alma,
<carm_saec_viii_ad. 4.1.8>	Qui clavem David, sceptra domumque tenes.
<carm_saec_viii_ad. 4.1.9>	Mystica septeno fuerant haec trusa sigillo
<carm_saec_viii_ad. 4.1.10>	Carmina, ni Christus panderet ista deus.
<carm_saec_viii_ad. 4.1.11>	Hoc vobis ideo munus, pie, dedo, sacerdos;
<carm_saec_viii_ad. 4.1.12>	Filius ut mentem patris adire queam;
<carm_saec_viii_ad. 4.1.13>	Ac memorere mei precibus sanctisque piisque,
<carm_saec_viii_ad. 4.1.14>	Hoc donum exiguum saepe tenendo manu.
<carm_saec_viii_ad. 4.1.15>	Et quamquam modico niteat splendore libellus,
<carm_saec_viii_ad. 4.1.16>	Davidis placeat celsa camoena tibi.
<carm_saec_viii_ad. 4.1.17>	Rivulus iste meus teneatur flumine vestro,
<carm_saec_viii_ad. 4.1.18>	Floriferumque nemus floscula nostra petant.
<carm_saec_viii_ad. 4.1.19>	Incolumis vigeas rector per tempora longa
<carm_saec_viii_ad. 4.1.20>	Ecclesiamque dei dogmatis arte regas.

<carm_saec_viii_ad. 4.2.1 >	Aurea Daviticos en pingit littera cantus:
<carm_saec_viii_ad. 4.2.2 >	Ornari decuit tam bene tale melos.
<carm_saec_viii_ad. 4.2.3 >	Aurea verba sonant, promittunt aurea regna,
<carm_saec_viii_ad. 4.2.4 >	Mansurumque canunt et sine fine bonum.
<carm_saec_viii_ad. 4.2.5 >	Haec merito tabulis cultim decorantur eburnis,
<carm_saec_viii_ad. 4.2.6 >	Quas mire exculpsit ingeniosa manus.
<carm_saec_viii_ad. 4.2.7 >	Illic psalterii prima ostentatur origo,
<carm_saec_viii_ad. 4.2.8 >	Et rex doctiloquax ipse canere choro,
<carm_saec_viii_ad. 4.2.9 >	Utque decus rediit sublatis sentibus olim,
<carm_saec_viii_ad. 4.2.10>	Quod fuerat studio pervigilante viri.
<carm_saec_viii_ad. 4.2.11>	Aurea progenies, fulvo lucidior auro,
<carm_saec_viii_ad. 4.2.12>	Carle, iubar nostrum, plebis et altus amor,
<carm_saec_viii_ad. 4.2.13>	Rex pie, dux sapiens, virtute insignis et armis,
<carm_saec_viii_ad. 4.2.14>	Quem decet omne decens quicquid in orbe placet,
<carm_saec_viii_ad. 4.2.15>	Exigui famuli Dagulfi sume laborem
<carm_saec_viii_ad. 4.2.16>	Dignanter, docto mitis et ore lege.
<carm_saec_viii_ad. 4.2.17>	Sic tua per multos decorentur sceptra triumphos,
<carm_saec_viii_ad. 4.2.18>	Davitico et demum consociere choro.

<carm_saec_viii_ad. 5.1>	Aspicis eximia rutilans en luce, Mouline,
<carm_saec_viii_ad. 5.2>	Scripsit et ornavit hoc Deodatus ovans,
<carm_saec_viii_ad. 5.3>	Discipulus sacrum equiperans de more magistrum
<carm_saec_viii_ad. 5.4>	Dagulfum, studii quem tulit altus amor.
<carm_saec_viii_ad. 5.5>	Qui scit bibliales mire proscindere campos,
<carm_saec_viii_ad. 5.6>	Ut domino digno verba decore micent,
<carm_saec_viii_ad. 5.7>	Et sic multimodis ornare coloribus illa,
<carm_saec_viii_ad. 5.8>	Floribus ut variis prata micare putes.
<carm_saec_viii_ad. 5.9>	Inter cuncta quidem veterum monimenta librorum
<carm_saec_viii_ad. 5.10>	Precipue psalmis aurea verba fluunt:
<carm_saec_viii_ad. 5.11>	Illic cantatur Christi venerabilis ortus,
<carm_saec_viii_ad. 5.12>	Illic quae gessit poenaque dura crucis,
<carm_saec_viii_ad. 5.13>	Illic ut surgens penetravit astra polorum,
<carm_saec_viii_ad. 5.14>	Illic per cuncta climata missa salus,
<carm_saec_viii_ad. 5.15>	Illic iustorum referuntur premia digna,
<carm_saec_viii_ad. 5.16>	Illic quae cruciat debita poena reos,
<carm_saec_viii_ad. 5.17>	Illic terribilis memoratur rector Olimpi,
<carm_saec_viii_ad. 5.18>	Molliat ut hominum pectora dura pavor.
<carm_saec_viii_ad. 5.19>	Sic suavis mitis dulcisque dicitur illic,
<carm_saec_viii_ad. 5.20>	Contrita ut foveat corda salutis ope.
<carm_saec_viii_ad. 5.21>	Illic invenies animas sine fine beatas
<carm_saec_viii_ad. 5.22>	Psallere laetanter iam sine fine deo.
<carm_saec_viii_ad. 5.23>	Ergo cupis quisquis sociari cantibus illis,
<carm_saec_viii_ad. 5.24>	Corpore dum constas, carmina sancta cane.
<carm_saec_viii_ad. 5.25>	Vas satage cordis sanctis sarcire loquelis,
<carm_saec_viii_ad. 5.26>	Spernere his plenus sibila dira mali.
<carm_saec_viii_ad. 5.27>	Non valet ut certat hostis superare malignus
<carm_saec_viii_ad. 5.28>	Illum, qui hoc carmen ludit in ore frequens.
<carm_saec_viii_ad. 5.29>	Ast tu, qui frueris, valeas sine fine, libello,
<carm_saec_viii_ad. 5.30>	Felix et domini semper amore potens.

<carm_saec_viii_ad. 6.1>	Dum mundus centum redeuntes septies annos
<carm_saec_viii_ad. 6.2>	Et decies forte felix expleverat octo,
<carm_saec_viii_ad. 6.3>	Ex quo Christus Iesus secla beaverat ortu,
<carm_saec_viii_ad. 6.4>	Bissenosque annos Francorum sceptra teneres,
<carm_saec_viii_ad. 6.5>	Hunc tibi, care deo Carole rex, scripserat Adam,
<carm_saec_viii_ad. 6.6>	Nempe tuus famulus, librum devotus in urbe
<carm_saec_viii_ad. 6.7>	Wormatia, soboles Haynhardi, Alsatia felix
<carm_saec_viii_ad. 6.8>	Est propria fecunda bono cui patria Bacho,
<carm_saec_viii_ad. 6.9>	Tuncque fuit scribens annorum certe triginta,
<carm_saec_viii_ad. 6.10>	Quo scripsit servulus anno. Tu, rex pie Carle,
<carm_saec_viii_ad. 6.11>	Illi coenobium Masunvilare dedisti:
<carm_saec_viii_ad. 6.12>	Hoc tibi regna dei solvant mercede perenni.
<carm_saec_viii_ad. 6.13>	Salve, rex Carole armipotens vir magne, valeque
<carm_saec_viii_ad. 6.14>	Atque tui humilis Adae memorare per aevum.
<carm_saec_viii_ad. 6.15>	Respice de celso populorum culmine, princeps,
<carm_saec_viii_ad. 6.16>	Servulum Adam humilem tibimet servire paratum.
<carm_saec_viii_ad. 6.17>	Gloria magna tibi terris et gloria caelis
<carm_saec_viii_ad. 6.18>	Constat, ut aetherium capias per secula regnum,
<carm_saec_viii_ad. 6.19>	Pacis ubi iugiter perpes concordia regnat,
<carm_saec_viii_ad. 6.20>	Dulcia stelligeri gaudens per pascua celi.

<carm_saec_viii_ad. 7.1.1 >	Aurea purpureis pinguntur grammata scedis,
<carm_saec_viii_ad. 7.1.2 >	Regna poli roseo pate - sanguine - facta tonantis
<carm_saec_viii_ad. 7.1.3 >	Fulgida stelligeri promunt et gaudia caeli,
<carm_saec_viii_ad. 7.1.4 >	Eloquiumque dei digno fulgore choruscans
<carm_saec_viii_ad. 7.1.5 >	Splendida perpetuae promittit praemia vitae.
<carm_saec_viii_ad. 7.1.6 >	En precepta dei decorata colore rosarum
<carm_saec_viii_ad. 7.1.7 >	Munera martyrii demonstrant esse capienda,
<carm_saec_viii_ad. 7.1.8 >	Candida virginitas caelorum cara colonis
<carm_saec_viii_ad. 7.1.9 >	Auri flaventis specie hortatur habenda,
<carm_saec_viii_ad. 7.1.10>	Argentique figuratur splendore micantis
<carm_saec_viii_ad. 7.1.11>	Vita maritorum cunctis concessa iugalis.
<carm_saec_viii_ad. 7.1.12>	Sic doctrina dei pretiosis scripta metallis
<carm_saec_viii_ad. 7.1.13>	Lucida luciflui perducit ad atria regni
<carm_saec_viii_ad. 7.1.14>	Lumen euangelii sectantes corde benigno,
<carm_saec_viii_ad. 7.1.15>	Scandentesque poli super ardua sidera celsi
<carm_saec_viii_ad. 7.1.16>	Collocat in thalamo caelorum regis in aevum.
<carm_saec_viii_ad. 7.2.1>	Orbe bonus toto passim laudabilis heros,
<carm_saec_viii_ad. 7.2.2>	Inclytus in regno, fretus caelestibus armis,
<carm_saec_viii_ad. 7.2.3>	Laude triumphator, dudum super aethera notus,
<carm_saec_viii_ad. 7.2.4>	Iure patrum solio feliciter inclitus heres,
<carm_saec_viii_ad. 7.2.5>	Pacificus rector, patiens dominator et aequus,
<carm_saec_viii_ad. 7.2.6>	Praelatus multis, humili pietate superbus,
<carm_saec_viii_ad. 7.2.7>	Providus ac sapiens, studiosus in arte librorum,
<carm_saec_viii_ad. 7.2.8>	Iustitiae custos rectus, verusque, fidelis,
<carm_saec_viii_ad. 7.2.9>	Pauperibus largus, miseris solacia praestans,
<carm_saec_viii_ad. 7.2.10>	Plenus honore dei et Christi conpulsus amore,
<carm_saec_viii_ad. 7.2.11>	Septenis cum aperit felix bis fascibus annum,
<carm_saec_viii_ad. 7.2.12>	Hoc opus eximium Franchorum scribere Carlus
<carm_saec_viii_ad. 7.2.13>	Rex pius, egregia Hildgarda cum coniuge, iussit:
<carm_saec_viii_ad. 7.2.14>	Quorum salvifico tueatur nomine vitas
<carm_saec_viii_ad. 7.2.15>	Rex regum dominus, caelorum gloria, Christus.
<carm_saec_viii_ad. 7.2.16>	Ultimus hoc famulus studuit complere Godesscalc
<carm_saec_viii_ad. 7.2.17>	Tempore vernali, transcensis Alpibus ipse
<carm_saec_viii_ad. 7.2.18>	Urbem Romuleam voluit quo visere consul,
<carm_saec_viii_ad. 7.2.19>	Ut Petrum sedemque Petri rex cerneret, atque
<carm_saec_viii_ad. 7.2.20>	Plurima celsithrono deferret munera Christo.
<carm_saec_viii_ad. 7.2.21>	Multa peregrinis concessit dona misellis,
<carm_saec_viii_ad. 7.2.22>	Annua tunc ibidem celebrans solemnia paschae.
<carm_saec_viii_ad. 7.2.23>	Praesulis officio tum Adrianus functus in arvis
<carm_saec_viii_ad. 7.2.24>	Culmen apostolicum Romana rexit in urbe.
<carm_saec_viii_ad. 7.2.25>	Principis hic Caroli claris natalibus ortam
<carm_saec_viii_ad. 7.2.26>	Carlmannum sobolem, mutato nomine Pippin,
<carm_saec_viii_ad. 7.2.27>	Fonte renascentem, et sacro baptismate lotum,
<carm_saec_viii_ad. 7.2.28>	Extulit albatum sacratis conpater undis.
<carm_saec_viii_ad. 7.2.29>	Septies expletus fuerat centissimus annus,
<carm_saec_viii_ad. 7.2.30>	Octies in decimo sol cumque cucurrerat anno,
<carm_saec_viii_ad. 7.2.31>	Ex quo Christus Iesus saecla beaverat ortu,
<carm_saec_viii_ad. 7.2.32>	Exuerat totum et tetra caligine mundum.

<carm_saec_viii_ad. 8.1.1>	Quis digne indoctus metrorum versibus umquam
<carm_saec_viii_ad. 8.1.2>	Rusticus explanet, cuius praeconia passim
<carm_saec_viii_ad. 8.1.3>	Latus concelebrat sub caeli cardine mundus,
<carm_saec_viii_ad. 8.1.4>	Cuius ad imperium meruisti sorde carere,
<carm_saec_viii_ad. 8.1.5>	Et capere nitidam longo post tempore pallam,
<carm_saec_viii_ad. 8.1.6>	Coeperis ut limen aulae regalis adire,
<carm_saec_viii_ad. 8.1.7>	Atque auro rutilo radiantem cernere sedem.
<carm_saec_viii_ad. 8.1.8>	Incipe quam primum largas persolvere grates,
<carm_saec_viii_ad. 8.1.9>	Errorum quod nube carens correctus haberis.
<carm_saec_viii_ad. 8.1.10>	Dein prostratus veniam deposce precatu,
<carm_saec_viii_ad. 8.1.11>	Latorisque tui sollers patronus adesto.
<carm_saec_viii_ad. 8.1.12>	...
<carm_saec_viii_ad. 8.1.13>	Asperius impressa manus tenuando polivit.
<carm_saec_viii_ad. 8.1.14>	En habes in promtu, o rex, quod iusseras olim,
<carm_saec_viii_ad. 8.1.15>	Suscipe, et o felix multos utaris per annos.
<carm_saec_viii_ad. 8.2.1>	O quam magna tuae clarent praeconia laudis,
<carm_saec_viii_ad. 8.2.2>	Rex Carole, felix et notus in omnibus arvis.
<carm_saec_viii_ad. 8.2.3>	Finibus extremis tua maxime iussio pollet.
<carm_saec_viii_ad. 8.2.4>	Quis valet urbane laudes sermone polito
<carm_saec_viii_ad. 8.2.5>	Fari, magne, tuas, caeli sub culmine claras?
<carm_saec_viii_ad. 8.2.6>	Quis tua mixta canat mira pietate trophaea,
<carm_saec_viii_ad. 8.2.7>	Divitiasque tuas longo quis carmine pandat?
<carm_saec_viii_ad. 8.2.8>	Quis saltem poterit seriem enumerare librorum,
<carm_saec_viii_ad. 8.2.9>	Quos tua de multis copulat sententia terris,
<carm_saec_viii_ad. 8.2.10>	Sanctorum renovans patrum conscripta priorum.
<carm_saec_viii_ad. 8.2.11>	Nam quicquid sacrum divina volumina verbis
<carm_saec_viii_ad. 8.2.12>	Eloquio sensuque docent, quod praedicat ipse
<carm_saec_viii_ad. 8.2.13>	Antiquus mundi replicans exordia vates
<carm_saec_viii_ad. 8.2.14>	Seu ille historias texat, seu forte figuras;
<carm_saec_viii_ad. 8.2.15>	Quod diversa retro multorum tempora regum
<carm_saec_viii_ad. 8.2.16>	Post Ruth succiduo gesserunt ordine magnum,
<carm_saec_viii_ad. 8.2.17>	Vel qui post reprobum Davidica regna Saulem
<carm_saec_viii_ad. 8.2.18>	Ter quinquagenos scripserunt carmine psalmos;
<carm_saec_viii_ad. 8.2.19>	Pacificus quicquid lata inter sceptra Salomon
<carm_saec_viii_ad. 8.2.20>	Obscurum sensu praeclara proverbia duxit,
<carm_saec_viii_ad. 8.2.21>	Quodque bis octoni post se videre prophetae,
<carm_saec_viii_ad. 8.2.22>	Quod clausum Iob mitis ait cum vulnere aperto.
<carm_saec_viii_ad. 8.2.23>	Esther quid memorem et castae mendacia Iudith?
<carm_saec_viii_ad. 8.2.24>	Ornati cum fraude satraps accenditur oris,
<carm_saec_viii_ad. 8.2.25>	Cum manet illudens obscoenum femina lectum,
<carm_saec_viii_ad. 8.2.26>	Desectoque feros compescit vertice visus.
<carm_saec_viii_ad. 8.2.27>	Quod melius cernens caecato in corpore Tobi,
<carm_saec_viii_ad. 8.2.28>	Quae secreta videns perscripsit conditor Ezras,
<carm_saec_viii_ad. 8.2.29>	Quidquid post priscam succedens gratia legem
<carm_saec_viii_ad. 8.2.30>	Intonat atque novi miracula testamenti.
<carm_saec_viii_ad. 8.2.31>	Hinc hominis clamat facies, ait, inde leonis,
<carm_saec_viii_ad. 8.2.32>	Et pernix aquila et fortis certamine taurus;
<carm_saec_viii_ad. 8.2.33>	Inde quater terni puris quod mentibus agni
<carm_saec_viii_ad. 8.2.34>	Egerunt toto spargentes semina mundo;
<carm_saec_viii_ad. 8.2.35>	Bis septena pii quod spargit epistola Pauli,
<carm_saec_viii_ad. 8.2.36>	Quod Petrus Iacobusque, quod Iudas et ipse,
<carm_saec_viii_ad. 8.2.37>	Qui conspecta refert caeli secreta Iohannes,
<carm_saec_viii_ad. 8.2.38>	Quin et veridici quae plurima tractatores
<carm_saec_viii_ad. 8.2.39>	Exposuere suis mysteria digna libellis:
<carm_saec_viii_ad. 8.2.40>	Haec tu cuncta tenens animo sitienti bibisti.
<carm_saec_viii_ad. 8.2.41>	Nec, si quid sacrum antiqui cecinere prophetae,
<carm_saec_viii_ad. 8.2.42>	Te latet, agnoscis leges et commata servas,
<carm_saec_viii_ad. 8.2.43>	Atque aliena tuo commendas carmina cantu.
<carm_saec_viii_ad. 8.2.44>	Quid totum replicem? tu sensibus utere doctis,
<carm_saec_viii_ad. 8.2.45>	Et quae nota tibi, vel quae percepta legendo,
<carm_saec_viii_ad. 8.2.46>	Ad virtutis opus studio converte regali.
<carm_saec_viii_ad. 8.2.47>	At si de plebe quisquam livore perustus
<carm_saec_viii_ad. 8.2.48>	Dixerit: "Iste quis est veterum qui carmina mutat,
<carm_saec_viii_ad. 8.2.49>	Inscribitque levis epigrammata vana libellis"?
<carm_saec_viii_ad. 8.2.50>	Noverit hoc ipse quod nusquam culpa putatur,
<carm_saec_viii_ad. 8.2.51>	Cum non velle valet et maior iussio cogit.
<carm_saec_viii_ad. 8.2.52>	Denique iussa bona dum promulgantur agenda,
<carm_saec_viii_ad. 8.2.53>	Qui complet, sapiens, qui vult contemnere, demens.
<carm_saec_viii_ad. 8.2.54>	Quod si Virgilius et vatum summus Homerus
<carm_saec_viii_ad. 8.2.55>	Censuram meruere novam post facta subire,
<carm_saec_viii_ad. 8.2.56>	Quam dat Aristarchus, Tucca, Variusque, Probusque,
<carm_saec_viii_ad. 8.2.57>	Cur dedignetur, quod iussus principe magno
<carm_saec_viii_ad. 8.2.58>	Parvula excerpi Mosaica carmina bibli
<carm_saec_viii_ad. 8.2.59>	Wigbodus humilis nugarum mole piavi?
<carm_saec_viii_ad. 8.2.60>	Haec tibi, rex summe, iussu compulsus herili
<carm_saec_viii_ad. 8.2.61>	Servulus, ut potui, devota mente dicavi.

<carm_saec_viii_ad. 9.1 >	Herbarum species, pulchros cum germine flores,
<carm_saec_viii_ad. 9.2 >	Virgultique comas lente radice revulsas,
<carm_saec_viii_ad. 9.3 >	Si tu lentifluos viridi de cortice sucos
<carm_saec_viii_ad. 9.4 >	Atque salutiferas vires vel nomina nosse
<carm_saec_viii_ad. 9.5 >	Iure velis, animis satagis servare secundis,
<carm_saec_viii_ad. 9.6 >	Hunc librum legito, subtili mente revolve:
<carm_saec_viii_ad. 9.7 >	Sic rerum poteris gnarus cognoscere causas.
<carm_saec_viii_ad. 9.8 >	Quicquid humus gignit, vel quid fert marmora ponti,
<carm_saec_viii_ad. 9.9 >	Quicquid arena fovet, quae magni glarea Nili,
<carm_saec_viii_ad. 9.10>	Squamigerasque vagas vitreo sub fonte catervas,
<carm_saec_viii_ad. 9.11>	Quicquid ad astra volat, quae reptant pectore terras,
<carm_saec_viii_ad. 9.12>	Quae vescant rapido frendentes aera saltu,
<carm_saec_viii_ad. 9.13>	Messis aromaticae maniplos Oriente relatos,
<carm_saec_viii_ad. 9.14>	Balsama gratiflua flagrantis pistica nardi:
<carm_saec_viii_ad. 9.15>	Quin etiam poteris placito languentibus haustu
<carm_saec_viii_ad. 9.16>	A domino dominante piam prestare medellam.
<carm_saec_viii_ad. 9.17>	Inclitus, invictum Christi virtute tropheum
<carm_saec_viii_ad. 9.18>	Qui regit, haec fieri Karlus rex namque modestus
<carm_saec_viii_ad. 9.19>	Mandat, ut in saeclis rutilet sophisma futuris;
<carm_saec_viii_ad. 9.20>	Legit enim famulus stilo animoque Iacobus.