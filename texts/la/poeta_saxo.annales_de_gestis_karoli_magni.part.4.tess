<poeta_saxo gest. 4.1>	Festa dies caelis, eadem celeberrima terris,
<poeta_saxo gest. 4.2>	Virginei partus Christique refulserat ortus,
<poeta_saxo gest. 4.3>	Post octingentos ex quo processerat annos
<poeta_saxo gest. 4.4>	Tectus servilis dominus velamine formae;
<poeta_saxo gest. 4.5>	Et iam natalis tanti cumulaverat omnem
<poeta_saxo gest. 4.6>	Laeticiam Romae Caroli praesentia regis.
<poeta_saxo gest. 4.7>	Hic, cum missarum sacro sollempnia ritu
<poeta_saxo gest. 4.8>	Incipienda forent, magnam processit in aulam,
<poeta_saxo gest. 4.9>	Quae corpus mundo venerandum continet omni
<poeta_saxo gest. 4.10>	Petri, cui claves Christus dedit ipse polorum.
<poeta_saxo gest. 4.11>	Eius et ante sacros artus cum mente fideli
<poeta_saxo gest. 4.12>	Effusis precibus sese rex inde levaret,
<poeta_saxo gest. 4.13>	Ipsius imposuit capiti Leo papa coronam.
<poeta_saxo gest. 4.14>	Conclamat pariter populus, sacra personat aedes
<poeta_saxo gest. 4.15>	Ingenti iubilo, vox fertur ad aethera plebis
<poeta_saxo gest. 4.16>	Romanae sic concordi simul ore canentis:
<poeta_saxo gest. 4.17>	"Augusto Carolo magno pacemque ferenti,
<poeta_saxo gest. 4.18>	Imperii merito Romani sceptra tenenti,
<poeta_saxo gest. 4.19>	Gloria, prosperitas, regnum, pax, vita, triumphus!"
<poeta_saxo gest. 4.20>	Post laudes igitur dictas et summus eundem
<poeta_saxo gest. 4.21>	Praesul adoravit, sicut mos debitus olim
<poeta_saxo gest. 4.22>	Principibus fuit antiquis, ac nomine dempto
<poeta_saxo gest. 4.23>	Patricii, quo dictus erat prius, inde vocari
<poeta_saxo gest. 4.24>	Augustus meruit pius, imperii quoque princeps.
<poeta_saxo gest. 4.25>	Tempore paucorum post haec abeunte dierum,
<poeta_saxo gest. 4.26>	Ipse suum Carolus praeceperat ante tribunal
<poeta_saxo gest. 4.27>	Duci iudiciumque viros legale subire,
<poeta_saxo gest. 4.28>	Per quos praeterito fuerat tot cladibus anno
<poeta_saxo gest. 4.29>	Affectus sacer antistes; legemque secundum
<poeta_saxo gest. 4.30>	Romanam maiestatis cogente reatu
<poeta_saxo gest. 4.31>	Dampnavit poena merito cunctos capitali.
<poeta_saxo gest. 4.32>	Sed licet indignis interveniente benigno
<poeta_saxo gest. 4.33>	Praesule concessit vitam; tamen, esset inultum
<poeta_saxo gest. 4.34>	Ne tantum scelus, exilio religaverat omnes.
<poeta_saxo gest. 4.35>	Festaque transegit postquam paschalia Rome,
<poeta_saxo gest. 4.36>	Egressus Spoletanam perrexit in urbem.
<poeta_saxo gest. 4.37>	Augustus vero quo tempore manserat illic,
<poeta_saxo gest. 4.38>	Aprilis horam cum nox extrema secundam
<poeta_saxo gest. 4.39>	Obscuram nimium tenebris involveret atris,
<poeta_saxo gest. 4.40>	Ingenti subito tellus exterrita motu
<poeta_saxo gest. 4.41>	Contremuit sonitusque graves nimis et metuendos
<poeta_saxo gest. 4.42>	Ediderat; stabilem cui sustulit ira quietem
<poeta_saxo gest. 4.43>	Caelestis, grandi sub mole latentia mundi
<poeta_saxo gest. 4.44>	Intima concutiens impulsu viscera diro.
<poeta_saxo gest. 4.45>	Cumque procellosus penetrasset turbo cavernas
<poeta_saxo gest. 4.46>	Occultas ac venarum loca tecta sub alto
<poeta_saxo gest. 4.47>	Terrarum gremio nec, qua prorumperet inde
<poeta_saxo gest. 4.48>	Vis venti, patulos usquam reperiret hiatus,
<poeta_saxo gest. 4.49>	Quassatis fluctus quosdam generavit in arvis.
<poeta_saxo gest. 4.50>	Iamque domi maior quam gurgite terror in ullo
<poeta_saxo gest. 4.51>	Naufragii fuerat, tremulo sua culmine quisque
<poeta_saxo gest. 4.52>	Dum fugeret subitam minitantia tecta ruinam.
<poeta_saxo gest. 4.53>	Moenia cuncta simul tetro sonuere tumultu,
<poeta_saxo gest. 4.54>	Pendula crispanti stridunt ut lintea flatu
<poeta_saxo gest. 4.55>	Aut dum, quae tenui squalebant pulvere, vela
<poeta_saxo gest. 4.56>	Exagitant famuli certatim discutientes;
<poeta_saxo gest. 4.57>	Haud aliter muros omnes tremuisse videres.
<poeta_saxo gest. 4.58>	Hic tamen Italiam terror specialiter omnem
<poeta_saxo gest. 4.59>	Perculerat, cuius plures subverterat urbes
<poeta_saxo gest. 4.60>	Avulsosque ruit montes radicibus imis;
<poeta_saxo gest. 4.61>	Tum Romae cecidere trabes venerabilis aedis,
<poeta_saxo gest. 4.62>	Pigneribus propriis quam Paulus apostolus ornat.
<poeta_saxo gest. 4.63>	Gallia nec tantae fuit aut Germania cladis
<poeta_saxo gest. 4.64>	Immunis; circa Rhenum loca denique motu
<poeta_saxo gest. 4.65>	Plurima terrifico nimium concussa fuerunt;
<poeta_saxo gest. 4.66>	Audiri quoque mugitus e montibus altis
<poeta_saxo gest. 4.67>	Et tetri sonitus reddi variique boatus
<poeta_saxo gest. 4.68>	Morborumque lues fieri permaxima coepit.
<poeta_saxo gest. 4.69>	At Spoletanis Carolus regressus ab horis
<poeta_saxo gest. 4.70>	Ad Ticinum rediit, cui nunc est Papia nomen.
<poeta_saxo gest. 4.71>	Italie linquens fines augustus Aquensem
<poeta_saxo gest. 4.72>	Expetiit sedem mansitque quietus hoc anno.
<poeta_saxo gest. 4.73>	Perque sui partes regni direxerat omnes
<poeta_saxo gest. 4.74>	Legatos, aequo legum moderamine mandans
<poeta_saxo gest. 4.75>	Iusticias facere et varias componere lites,
<poeta_saxo gest. 4.76>	Reddere ius civile bonis, terrere malignos;
<poeta_saxo gest. 4.77>	Divinas mundique pias ex ordine leges
<poeta_saxo gest. 4.78>	Tunc exerceri mandaverat et renovari.
<poeta_saxo gest. 4.79>	Hoc de longinquis elephas regionibus anno
<poeta_saxo gest. 4.80>	Primitus adductus, mira spectacula regno
<poeta_saxo gest. 4.81>	Francorum; dederat Persarum denique princeps
<poeta_saxo gest. 4.82>	Hunc Aaron. Idem, fuerat cui subditus Indis
<poeta_saxo gest. 4.83>	Exceptis oriens totus, curaverat ultro
<poeta_saxo gest. 4.84>	Eius amicitiae se foedere iungere firmo;
<poeta_saxo gest. 4.85>	Ac dignum duxit pre cunctis regibus ipsum
<poeta_saxo gest. 4.86>	Temporis illius solum, cui munera larga
<poeta_saxo gest. 4.87>	Praecipui causa transmittere vellet honoris.
<poeta_saxo gest. 4.88>	Nam gemmas, aurum, vestes et aromata crebro
<poeta_saxo gest. 4.89>	Ac reliquas orientis opes direxerat illi,
<poeta_saxo gest. 4.90>	Ascribique locum sanctum Hierosolimorum
<poeta_saxo gest. 4.91>	Concessit propriae Caroli semper dicioni.
<poeta_saxo gest. 4.92>	Nobilis hic annus longi certamina belli
<poeta_saxo gest. 4.93>	Tandem Saxones inter Francosque peracti
<poeta_saxo gest. 4.94>	Firmo perpetuae conclusit foedere pacis.
<poeta_saxo gest. 4.95>	Augustus pius ad sedem Salz nomine dictam
<poeta_saxo gest. 4.96>	Venerat. Huc omni Saxonum nobilitate
<poeta_saxo gest. 4.97>	Collecta, simul has pacis leges inierunt,
<poeta_saxo gest. 4.98>	Ut toto penitus cultu rituque relicto
<poeta_saxo gest. 4.99>	Gentili, quem daemonica prius arte colebant
<poeta_saxo gest. 4.100>	Decepti, post haec fidei se subdere vellent
<poeta_saxo gest. 4.101>	Catholicae Christoque deo servire per aevum;
<poeta_saxo gest. 4.102>	At vero censum Francorum regibus ullum
<poeta_saxo gest. 4.103>	Solvere ne penitus deberent atque tributum,
<poeta_saxo gest. 4.104>	Cunctorum pariter statuit sententia concors,
<poeta_saxo gest. 4.105>	Sed tantum decimas divina lege statutas
<poeta_saxo gest. 4.106>	Offerrent ac presulibus parere studerent
<poeta_saxo gest. 4.107>	Ipsorumque simul clero, qui dogmata sacra
<poeta_saxo gest. 4.108>	Quique fidem domino placitam vitamque doceret.
<poeta_saxo gest. 4.109>	Tum sub iudicibus, quos rex inponeret ipsis,
<poeta_saxo gest. 4.110>	Legatisque suis permissi legibus uti
<poeta_saxo gest. 4.111>	Saxones patriis et libertatis honore
<poeta_saxo gest. 4.112>	Hoc sunt postremo sociati foedere Francis,
<poeta_saxo gest. 4.113>	Ut gens et populus fieret concorditer unus
<poeta_saxo gest. 4.114>	Ac semper regi parens aequaliter uni.
<poeta_saxo gest. 4.115>	Si tamen hoc dubium cuiquam fortasse videtur,
<poeta_saxo gest. 4.116>	De vita scriptum Caroli legat ipse libellum,
<poeta_saxo gest. 4.117>	Quem Francos inter clarus veraxque relator
<poeta_saxo gest. 4.118>	Ac summe prudens Einhardus nomine scripsit.
<poeta_saxo gest. 4.119>	Hac igitur pacis sub conditione fideles
<poeta_saxo gest. 4.120>	Se Carolo natisque suis stirpique nepotum
<poeta_saxo gest. 4.121>	Ipsius iuraverunt per saecla futuros,
<poeta_saxo gest. 4.122>	Quos per ter denos et tres tam duriter annos
<poeta_saxo gest. 4.123>	Linquere protracti penitus conamina belli
<poeta_saxo gest. 4.124>	Plus regis pietas et munificentia fecit
<poeta_saxo gest. 4.125>	Quam terror. Nam se quisquis commiserat eius
<poeta_saxo gest. 4.126>	Egregiae fidei ritus spernendo profanos,
<poeta_saxo gest. 4.127>	Hunc opibus ditans ornabat honoribus amplis.
<poeta_saxo gest. 4.128>	Copia pauperibus Saxonibus agnita primum
<poeta_saxo gest. 4.129>	Tunc fuerat rerum, quas Gallia fert opulenta,
<poeta_saxo gest. 4.130>	Praedia praestiterat cum rex compluribus illic,
<poeta_saxo gest. 4.131>	Ex quibus acciperent preciosae tegmina vestis,
<poeta_saxo gest. 4.132>	Argenti cumulos dulcisque fluenta Liei.
<poeta_saxo gest. 4.133>	His ubi primores donis illexerat omnes
<poeta_saxo gest. 4.134>	(Subiectos sibimet reliquos obtriverat armis)
<poeta_saxo gest. 4.135>	Et multis experta modis innotuit eius
<poeta_saxo gest. 4.136>	Tam dulcis pietas quam formidabilis ira,
<poeta_saxo gest. 4.137>	Praefatum statuere fide servare perenni
<poeta_saxo gest. 4.138>	Foedus; et ulterius non id mutasse probantur.
<poeta_saxo gest. 4.139>	Praesul apostolicus Roma perrexit ab urbe
<poeta_saxo gest. 4.140>	Augusti Leo flagranti deductus amore,
<poeta_saxo gest. 4.141>	Aecclesiae quoque pro causis, quibus imperiali
<poeta_saxo gest. 4.142>	Esse videbat opus munimine, rursus adire
<poeta_saxo gest. 4.143>	Francorum terras satagens per longa viarum.
<poeta_saxo gest. 4.144>	Hic ubi terribiles primam transcenderat Alpes,
<poeta_saxo gest. 4.145>	Adventasse virum tantum rumore volucri
<poeta_saxo gest. 4.146>	Indice compererat statim prope Gallia tota;
<poeta_saxo gest. 4.147>	Protinus hoc etiam laetus cognovit et illi
<poeta_saxo gest. 4.148>	Obvius augustus Remensem venit ad urbem
<poeta_saxo gest. 4.149>	Susceptumque satis digno veneratus honore
<poeta_saxo gest. 4.150>	Duxerat ad sedem, cui nomen Carisiacus.
<poeta_saxo gest. 4.151>	Natalis domini festis ibi rite peractis
<poeta_saxo gest. 4.152>	Sedis Aquensis abhinc petierunt moenia pulchre.
<poeta_saxo gest. 4.153>	Glorificeque simul celebrato tempore sancto,
<poeta_saxo gest. 4.154>	Quo stella monstrante magi cognoscere veri
<poeta_saxo gest. 4.155>	In terris nati meruerunt luminis ortum,
<poeta_saxo gest. 4.156>	Colloquioque dehinc, pro quo praesul venerandus
<poeta_saxo gest. 4.157>	Venerat, expleto rex inclitus obtulit illi
<poeta_saxo gest. 4.158>	Munera digna simul danti seu suscipienti,
<poeta_saxo gest. 4.159>	Hic cum pontificum clarissimus illeque regum
<poeta_saxo gest. 4.160>	Temporis illius nullo dubitante fuissent.
<poeta_saxo gest. 4.161>	His gestis propriam praesul remeavit ad urbem;
<poeta_saxo gest. 4.162>	Seque viri seiunxerunt ibi corpore solo
<poeta_saxo gest. 4.163>	Mentis amore pio iuncti sine fine manentes.
<poeta_saxo gest. 4.164>	Natio Sclavorum studio satis aspera belli,
<poeta_saxo gest. 4.165>	Quos Behemos vocitant, in se levitate procaci
<poeta_saxo gest. 4.166>	Irritans Francos Caroli commoverat iram.
<poeta_saxo gest. 4.167>	Quos contra missus multis cum milibus, eius
<poeta_saxo gest. 4.168>	Natus et aequivocus bellum virtute sagaci
<poeta_saxo gest. 4.169>	Commisit; celeri victor quod fine peregit.
<poeta_saxo gest. 4.170>	Cum pius augustus domini munimine fultus
<poeta_saxo gest. 4.171>	Legitimo cunctos tanti moderamine fines
<poeta_saxo gest. 4.172>	Imperii servans placidam daret undique pacem,
<poeta_saxo gest. 4.173>	Sollerti meditabatur depellere causas
<poeta_saxo gest. 4.174>	Mente simultatum, populo quas posse fideli
<poeta_saxo gest. 4.175>	Tempore discidium vidit generare futuro.
<poeta_saxo gest. 4.176>	Unde, suos inter natos ne gignere posset
<poeta_saxo gest. 4.177>	Post aliquam litem patrii divisio regni,
<poeta_saxo gest. 4.178>	Certas ipse dedit partes ut cuique volebat:
<poeta_saxo gest. 4.179>	Italico regi Baioariam simul omnem
<poeta_saxo gest. 4.180>	Pippino addiderat; necnon Burgundia, quantum
<poeta_saxo gest. 4.181>	Parte sub extrema celsas interiacet Alpes,
<poeta_saxo gest. 4.182>	Cum paucis Alamannorum quoque finibus illi
<poeta_saxo gest. 4.183>	Traditur. At Carolo reliquos donans Alamannos,
<poeta_saxo gest. 4.184>	Saxones ac Fresones subiecit eidem;
<poeta_saxo gest. 4.185>	Cui simul ex magna fertur data Gallia parte,
<poeta_saxo gest. 4.186>	Oceani donec vastis concluditur undis;
<poeta_saxo gest. 4.187>	Hunc in Francorum sibimet succedere regnum
<poeta_saxo gest. 4.188>	Disposuit, si non aliter domino placuisset.
<poeta_saxo gest. 4.189>	Subicitur vero sceptris Burgundia paene
<poeta_saxo gest. 4.190>	Tota pii regis Hludowici, iure tenentis
<poeta_saxo gest. 4.191>	Post haec imperium; necnon Aquitania cuncta,
<poeta_saxo gest. 4.192>	Quae commissa prius fuerat, nunc traditur illi
<poeta_saxo gest. 4.193>	In regnum proprium stabili dicione regendum.
<poeta_saxo gest. 4.194>	Hinc omnes obtestatus multumque precatus,
<poeta_saxo gest. 4.195>	Admonuit servare fidem nec spernere pacem,
<poeta_saxo gest. 4.196>	Ne proprio quisquam transgresso limite causas
<poeta_saxo gest. 4.197>	Rixarum bellique daret fusique cruoris
<poeta_saxo gest. 4.198>	Christicolae plebis merito reus esset in aevum,
<poeta_saxo gest. 4.199>	Sed facerent, inter sese quo firma maneret
<poeta_saxo gest. 4.200>	Debita fraternas socians concordia mentes.
<poeta_saxo gest. 4.201>	Ipse dehinc princeps in sede manebat Aquensi,
<poeta_saxo gest. 4.202>	Nec post militiae solitos exercuit usus
<poeta_saxo gest. 4.203>	Aut aliquos ivit bellum gesturus in hostes.
<poeta_saxo gest. 4.204>	Nam nec opus fuerat nec eum permiserat aetas,
<poeta_saxo gest. 4.205>	Iam quibus exsatiatus erat, renovare labores,
<poeta_saxo gest. 4.206>	Cui gravis inrepens et per momenta senectus
<poeta_saxo gest. 4.207>	Singula succrescens faceret decrescere vires.
<poeta_saxo gest. 4.208>	Rex Sarracenae gentis nimium truculentae
<poeta_saxo gest. 4.209>	Atque gravis late mundo terraque marique
<poeta_saxo gest. 4.210>	Muneribus tamen augustum veneratur opimis,
<poeta_saxo gest. 4.211>	Transmittens etiam quoddam mirabile donum
<poeta_saxo gest. 4.212>	Denique tunc inter tentoria qualibet arte
<poeta_saxo gest. 4.213>	Facta dedit maius cunctis et pulcrius unum,
<poeta_saxo gest. 4.214>	Fama solet veterum quicquam si dicere verum.
<poeta_saxo gest. 4.215>	Mirandum, collecta forent ubi carbasa tanta
<poeta_saxo gest. 4.216>	Aut quibus orta seges lini tam fertilis agris,
<poeta_saxo gest. 4.217>	Materies operi quae posset idonea tanto
<poeta_saxo gest. 4.218>	Affore; non hominum tantam nisi milia molem
<poeta_saxo gest. 4.219>	Erigerent. Spacium campi concluserat amplum
<poeta_saxo gest. 4.220>	Textilis excelsis paries herendo columnis;
<poeta_saxo gest. 4.221>	Nec summi culmen tecti superare volatu
<poeta_saxo gest. 4.222>	Viribus impulsae magnis potuere sagittae.
<poeta_saxo gest. 4.223>	Intus erant multi generis habitacula pulchra,
<poeta_saxo gest. 4.224>	Quilibet ingrediens ut non haec esse putaret
<poeta_saxo gest. 4.225>	Vela movenda loco, sed moenia nobilis aulae.
<poeta_saxo gest. 4.226>	Interea Northmannorum dux Alfdeni dictus
<poeta_saxo gest. 4.227>	Augusto magna sese comitante caterva
<poeta_saxo gest. 4.228>	Subdidit atque fidem studuit firmare perennem.
<poeta_saxo gest. 4.229>	Sunt Sclavi quidam Lini cognomine dicti.
<poeta_saxo gest. 4.230>	Hos contra genitore suo mittente profectus
<poeta_saxo gest. 4.231>	Iunior est Carolus. Cuius non Albia lata
<poeta_saxo gest. 4.232>	Praepediebat iter; sed Francorum legiones
<poeta_saxo gest. 4.233>	Fluminis eiusdem traiecto gurgite laetis
<poeta_saxo gest. 4.234>	Auspiciis usus memoratos duxit in hostes,
<poeta_saxo gest. 4.235>	Signaque gaudenti retulit victricia patri.
<poeta_saxo gest. 4.236>	Undique praesentis pax laetificaverat anni
<poeta_saxo gest. 4.237>	Cunctos imperii fines, sed tristia quaedam
<poeta_saxo gest. 4.238>	Multis contigerant terris. Nam sevior omni
<poeta_saxo gest. 4.239>	Hoste nefanda lues pecudum genus omne peremit.
<poeta_saxo gest. 4.240>	Nam cum pastores agerent armenta gregesque
<poeta_saxo gest. 4.241>	Mane foras laetos in prata virentia, sero
<poeta_saxo gest. 4.242>	Aegra domum rediit vix pars paucissima, dirae
<poeta_saxo gest. 4.243>	Signa gerens pestis macie mortisque propinquae;
<poeta_saxo gest. 4.244>	At maior numerus campi per plana iacebat,
<poeta_saxo gest. 4.245>	Qua dulces animas virides efflavit ad herbas.
<poeta_saxo gest. 4.246>	Iamque cadaveribus foetebant pascua stratis;
<poeta_saxo gest. 4.247>	Extractis etiam praesepia quaeque labore
<poeta_saxo gest. 4.248>	Purgari multo poterant. Cum qui moriturum
<poeta_saxo gest. 4.249>	Cernentes animal magis id prosternere ferro
<poeta_saxo gest. 4.250>	Eligerent, statim stillans e vulnere tabum
<poeta_saxo gest. 4.251>	Prodiderat toto concretum corpore virus.
<poeta_saxo gest. 4.252>	Noricus ista sinus fertur specialiter esse
<poeta_saxo gest. 4.253>	Perpessus cum vicinis regionibus illi.
<poeta_saxo gest. 4.254>	Praeterea steriles hoc factae tempore vites
<poeta_saxo gest. 4.255>	Impenso sibimet nulla mercede labori
<poeta_saxo gest. 4.256>	Respondent. Spes est avidi frustrata coloni,
<poeta_saxo gest. 4.257>	Dum vineta <carere> suo pubentia foetu
<poeta_saxo gest. 4.258>	Conspicit et vane silvescit inutilis arbor,
<poeta_saxo gest. 4.259>	Palmite diffuso nullas dum pampinus uvas
<poeta_saxo gest. 4.260>	Contegit et fructu vacua stat vinea lata.
<poeta_saxo gest. 4.261>	Partibus in multis regni sic omine tristi
<poeta_saxo gest. 4.262>	Bachica non solito perierunt pocula damno.
<poeta_saxo gest. 4.263>	Tempore nimirum tanto licet ante, per orbem
<poeta_saxo gest. 4.264>	Augusto luctum terris abeunte futurum
<poeta_saxo gest. 4.265>	Iam portendebat casus tristissimus iste.
<poeta_saxo gest. 4.266>	Pippinus rex Italiae, . . . . . . . . . . . . . . . .
<poeta_saxo gest. 4.267>	Francorum, nitido, laetum cum duceret aevum,
<poeta_saxo gest. 4.268>	Flore vigens simul aetatis mentisque decore,
<poeta_saxo gest. 4.269>	Cui praeclara fuit virtus, cui gloria summa,
<poeta_saxo gest. 4.270>	Omnia fallacis pariter cui prospera mundi
<poeta_saxo gest. 4.271>	Tunc aderant, morbo vitam finivit acerbo.
<poeta_saxo gest. 4.272>	Immaturus huic obitus iocundaque vita
<poeta_saxo gest. 4.273>	Extitit; unde suo nimium de funere patri
<poeta_saxo gest. 4.274>	Omnibus et Francis gemitum luctumque reliquit.
<poeta_saxo gest. 4.275>	Rursus, ut omnipotens caros sibi sepe flagellis
<poeta_saxo gest. 4.276>	Erudit, aeternae det ut illis gaudia vitae,
<poeta_saxo gest. 4.277>	Augusto vis iudicii veneranda superni
<poeta_saxo gest. 4.278>	Omnem praeteriti luctum geminaverat anni,
<poeta_saxo gest. 4.279>	Ipsius assumens alium de corpore natum
<poeta_saxo gest. 4.280>	Mortalisque iubens vitae finire tumultus.
<poeta_saxo gest. 4.281>	Hic patris equivocus fuerat; nec nomine solo,
<poeta_saxo gest. 4.282>	Indole sed mentis clara probitateque morum
<poeta_saxo gest. 4.283>	Omnimodaque patrem virtutum dote referret,
<poeta_saxo gest. 4.284>	Si rectore frui meruisset Francia tali.
<poeta_saxo gest. 4.285>	Hoc quoque Bernhardo regnum concesserat anno
<poeta_saxo gest. 4.286>	Italicum pius augustus; nam filius idem
<poeta_saxo gest. 4.287>	Pippini merito patri successerat heres.
<poeta_saxo gest. 4.288>	Maxima longinquis terrarum venit ab horis
<poeta_saxo gest. 4.289>	Grecorum de principibus legatio missa.
<poeta_saxo gest. 4.290>	A quibus augustus pacem donare rogatus,
<poeta_saxo gest. 4.291>	Iure piis precibus, multum quas novit utrique
<poeta_saxo gest. 4.292>	Proficuas regno, consenserat ilico clemens;
<poeta_saxo gest. 4.293>	Foedus et inter se fidei pacisque tenendae
<poeta_saxo gest. 4.294>	Iurando partes firmarunt protinus ambe.
<poeta_saxo gest. 4.295>	Iam gravis augusto morbus simul atque senectus
<poeta_saxo gest. 4.296>	Corpore sustulerant solitum marcente vigorem.
<poeta_saxo gest. 4.297>	Curarumque, quibus res publica tanta regenda
<poeta_saxo gest. 4.298>	Ac servanda fuit, non se sufferre valere
<poeta_saxo gest. 4.299>	Immodicum pondus, placidae sed sola quietis
<poeta_saxo gest. 4.300>	Otia supremo labentis tempore vitae
<poeta_saxo gest. 4.301>	Vidit amanda sibi, quo procurare migranti
<poeta_saxo gest. 4.302>	Hinc animae requiem propriae veniamque studeret.
<poeta_saxo gest. 4.303>	Unde duces ac primores sollempniter omnes
<poeta_saxo gest. 4.304>	Atque magistratus ad concilium generale
<poeta_saxo gest. 4.305>	Undique collegit; natoque suo Hludowico
<poeta_saxo gest. 4.306>	Cunctorum cum consilio ius omne regendi
<poeta_saxo gest. 4.307>	Tradidit imperii successoremque paterni
<poeta_saxo gest. 4.308>	Imposito designavit diademate regni
<poeta_saxo gest. 4.309>	Consortemque sui factum totius honoris
<poeta_saxo gest. 4.310>	Augustum pariter vocitari iusserat ipsum.
<poeta_saxo gest. 4.311>	Quod cum magnifico satis accepere favore
<poeta_saxo gest. 4.312>	Consilium cuncti, cum prorsus id utile regno
<poeta_saxo gest. 4.313>	Multimodis intellegerent. Hinc aucta refulsit
<poeta_saxo gest. 4.314>	Maiestas Caroli; concordia facta futuris
<poeta_saxo gest. 4.315>	Hinc est temporibus, cum tot caput extitit unum
<poeta_saxo gest. 4.316>	Unanimi populis monstratum mente sequendum.
<poeta_saxo gest. 4.317>	Hinc metus externis incussus gentibus ingens
<poeta_saxo gest. 4.318>	Nil sperare dedit Caroli de morte propinqua,
<poeta_saxo gest. 4.319>	Quo minui posset status et rectissimus ordo
<poeta_saxo gest. 4.320>	Regni Francorum, cuius non ante reliquit
<poeta_saxo gest. 4.321>	Tam clarus princeps regimen quam sumpsit id alter,
<poeta_saxo gest. 4.322>	Quem merito patri similem virtute putarent,
<poeta_saxo gest. 4.323>	A quo non dubium quin armis regna subacta
<poeta_saxo gest. 4.324>	Cuncta simul miti regeret moderante sophia.
<poeta_saxo gest. 4.325>	Ut quondam magnus pariter rex atque propheta,
<poeta_saxo gest. 4.326>	Qui lyrico modulante melo caelestia doctus
<poeta_saxo gest. 4.327>	Carmina divino completus pangere flatu
<poeta_saxo gest. 4.328>	Nunc cytharis David digitos fidibusque canoris
<poeta_saxo gest. 4.329>	Nunc capulis aptare manus armisque solebat,
<poeta_saxo gest. 4.330>	Innumeras postquam gentes hostesque triumphis
<poeta_saxo gest. 4.331>	Subdiderat propriis, meritis maturus et annis
<poeta_saxo gest. 4.332>	Se vivente suus iussit quo filius omni
<poeta_saxo gest. 4.333>	Haebrei Salomon regni frueretur honore:
<poeta_saxo gest. 4.334>	Sic Carolus noster solitus tractare vicissim
<poeta_saxo gest. 4.335>	Proelia, daemonicos etiam subvertere cultus,
<poeta_saxo gest. 4.336>	Catholicam firmare fidem damnareque sectas
<poeta_saxo gest. 4.337>	Perversas, ut doctrinae caelestis ubique
<poeta_saxo gest. 4.338>	Cordae concordes in Christi laude sonarent,
<poeta_saxo gest. 4.339>	Magnifice bellis regnum nimis amplificatum
<poeta_saxo gest. 4.340>	Prudenti nato pacemque reliquit amanti
<poeta_saxo gest. 4.341>	Quique labore patris bona conquisita quietus
<poeta_saxo gest. 4.342>	Sumeret exercens divini dogmata cultus.
<poeta_saxo gest. 4.343>	Haec ita dum fierent, passim permixta videres
<poeta_saxo gest. 4.344>	Gaudia tristitiae. Nam res ex ordine gesta
<poeta_saxo gest. 4.345>	Et ratione pia multis cum iure placeret,
<poeta_saxo gest. 4.346>	Amplius angebant cunctos tamen intus amari
<poeta_saxo gest. 4.347>	Mestitiae stimuli, quod carni debitus omni
<poeta_saxo gest. 4.348>	Ex oculis carum Carolum rapturus adesset
<poeta_saxo gest. 4.349>	Terminus; id valitudo simul cogebat et aetas.
<poeta_saxo gest. 4.350>	Utque solet fieri, quotiens amittitur ulla
<poeta_saxo gest. 4.351>	Res bona, tunc melius cogit dolor ipse videri,
<poeta_saxo gest. 4.352>	Ipsius utilitas qualis preciumque fuisset:
<poeta_saxo gest. 4.353>	Sic morum probitas, animi sic maxima virtus,
<poeta_saxo gest. 4.354>	Sic pietas Caroli cunctorum mentibus herens
<poeta_saxo gest. 4.355>	Tunc perspecta magis fuerat, cum principe tali
<poeta_saxo gest. 4.356>	Sese cernebant carituros esse per aevum.
<poeta_saxo gest. 4.357>	Multorumque graves sapientum pectora curae
<poeta_saxo gest. 4.358>	Mordebant in deterius iamiamque timentum
<poeta_saxo gest. 4.359>	Lapsuras res Francorum, multas quoque clades
<poeta_saxo gest. 4.360>	Post obitum tanti venturas principis esse.
<poeta_saxo gest. 4.361>	Ut sub fine cadit cum longior umbra diei
<poeta_saxo gest. 4.362>	Et sol oceani properans se tinguere fluctu
<poeta_saxo gest. 4.363>	Pergit in occubitum tegit et ferrugine vultum
<poeta_saxo gest. 4.364>	Lucigenum mixto maculis pallore nigellis,
<poeta_saxo gest. 4.365>	Signa procellose dat noctis abinde sequentis,
<poeta_saxo gest. 4.366>	Quamvis succedens, dum tramite fertur eodem,
<poeta_saxo gest. 4.367>	Orbe valet pleno sublustrem reddere luna:
<poeta_saxo gest. 4.368>	Haud aliter tum prudentes sensere, futuras
<poeta_saxo gest. 4.369>	Bellorum tempestates meritoque gemendas
<poeta_saxo gest. 4.370>	Regni Francorum Carolo moriente ruinas.
<poeta_saxo gest. 4.371>	Solvitur interea populi conventus; et inde
<poeta_saxo gest. 4.372>	Qui fuerant proceres redituri tramite longo
<poeta_saxo gest. 4.373>	Ad sedes proprias, sibimet iam conicientes
<poeta_saxo gest. 4.374>	Cari conspectum domini hunc esse supremum
<poeta_saxo gest. 4.375>	Interni gemitus dederant animique dolentis
<poeta_saxo gest. 4.376>	Pallenti signum facie meroreque pressa.
<poeta_saxo gest. 4.377>	Composito plures vultu dum fingere laetos
<poeta_saxo gest. 4.378>	Se cupiunt, quo suspectum reperiret in illis
<poeta_saxo gest. 4.379>	Nil novus augustus, tamen et ridere volentum
<poeta_saxo gest. 4.380>	Ora madent lacrimis falsa inter gaudia veris.
<poeta_saxo gest. 4.381>	Non aulam tunc more suo complebat Aquensem
<poeta_saxo gest. 4.382>	Laeticiae sonus; auditur vox musica nusquam;
<poeta_saxo gest. 4.383>	Alloquitur socium vix saltem murmure tristi
<poeta_saxo gest. 4.384>	Quisque suem prodens tacitus quid pectore gestet,
<poeta_saxo gest. 4.385>	Cum dolor imponit gemebunda silentia multis.