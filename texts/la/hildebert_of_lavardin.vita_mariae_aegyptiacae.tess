<hildeb. mar_aegypt. 1.1>	Sicut hiems laurum non urit, nec rogus aurum;
<hildeb. mar_aegypt. 1.2>	Sic Zosimam puerum nec opes, nec gloria rerum.
<hildeb. mar_aegypt. 1.3>	Quas cito labentes, et noxia quaeque docentes
<hildeb. mar_aegypt. 1.4>	Sprevit, devovit, animoque manuque removit.
<hildeb. mar_aegypt. 1.5>	Et monachus factus monachi vigilavit in actus;
<hildeb. mar_aegypt. 1.6>	Proponensque sequi doctores iuris et aequi,
<hildeb. mar_aegypt. 1.7>	Institit annorum legem cohibere suorum:
<hildeb. mar_aegypt. 1.8>	Institit, inque brevi mutatis moribus aevi,
<hildeb. mar_aegypt. 1.9>	Mores doctorum transcendit doctor eorum.
<hildeb. mar_aegypt. 1.10>	Ut pueri metas evasit debilis aetas,
<hildeb. mar_aegypt. 1.11>	Creverunt dona, crevit simul ipsa corona.
<hildeb. mar_aegypt. 1.12>	Nil magis huic oneri, quam velle quiete foveri;
<hildeb. mar_aegypt. 1.13>	Nil magis ingratum, quam non punire reatum.
<hildeb. mar_aegypt. 1.14>	Huius erat testis modicus sopor, aspera vestis,
<hildeb. mar_aegypt. 1.15>	Et cibus et stratus, modo gloria, tunc cruciatus.
<hildeb. mar_aegypt. 1.16>	Testis erat monachi color, et caro nescia Bacchi:
<hildeb. mar_aegypt. 1.17>	Non caro, sed pellis macra, pallida, trita flagellis,
<hildeb. mar_aegypt. 1.18>	Docta reluctari sibi, spiritui famulari.
<hildeb. mar_aegypt. 1.19>	His in tormentis, sacrae modulatio mentis
<hildeb. mar_aegypt. 1.20>	Christo psallebat, si quando lingua tacebat.
<hildeb. mar_aegypt. 1.21>	A sanie busti mens semper conscia iusti
<hildeb. mar_aegypt. 1.22>	Se non dimovit; Deus haec, homo caetera novit.
<hildeb. mar_aegypt. 1.23>	Talibus ille modis dum psalmis instat et odis,
<hildeb. mar_aegypt. 1.24>	Vidit coelorum secreta, futurus eorum;
<hildeb. mar_aegypt. 1.25>	Vidit et didicit qua spe tot praelia vicit.
<hildeb. mar_aegypt. 1.26>	Spe Zozimas captus sacros ita crevit in actus,
<hildeb. mar_aegypt. 1.27>	Ut stagnum rivo, vel torpens ignis olivo.
<hildeb. mar_aegypt. 1.28>	Et memor ad mores prodesse cavere favores,
<hildeb. mar_aegypt. 1.29>	Cum bene pugnaret, cavit ne fama volaret.
<hildeb. mar_aegypt. 1.30>	Quanto plus cavit, tanto magis illa volavit,
<hildeb. mar_aegypt. 1.31>	Et contra votum retulit laudabile totum.
<hildeb. mar_aegypt. 1.32>	Illuc innumeri populi venere doceri,
<hildeb. mar_aegypt. 1.33>	Quos, ut poscebat locus, aetas, ordo, docebat,
<hildeb. mar_aegypt. 1.34>	Vincens maiores, ut stellas luna minores.
<hildeb. mar_aegypt. 1.35>	Haec dum consuevit Zosimas, elatio crevit.
<hildeb. mar_aegypt. 1.36>	Dixit et haec secum: Quidquid iubet ordo vel aequum
<hildeb. mar_aegypt. 1.37>	Eligo, sector, amo, discenda tenendaque clamo;
<hildeb. mar_aegypt. 1.38>	Attenuant artus labor ingens et sopor arctus.
<hildeb. mar_aegypt. 1.39>	Haec puer elegi, puer haec et plura peregi.
<hildeb. mar_aegypt. 1.40>	Iam tunc ordo gregis, iam remus et anchora legis,
<hildeb. mar_aegypt. 1.41>	Iam dignus coelis, sacer actu, mente, loquelis:
<hildeb. mar_aegypt. 1.42>	Unus cum mundo pugnavi fine secundo.
<hildeb. mar_aegypt. 1.43>	Miratrix horum plebs, clerus, grex monachorum
<hildeb. mar_aegypt. 1.44>	Me petit, audit, amat, peragit quod vox mea clamat.
<hildeb. mar_aegypt. 1.45>	Talia dum iactat Zosimas meritumque retracta
<hildeb. mar_aegypt. 1.46>	Quidam subtexit cui spiritus illa retexit.
<hildeb. mar_aegypt. 1.47>	Iam bene certasti, bene qua licuit superasti;
<hildeb. mar_aegypt. 1.48>	Nil obluctatur, caro servit, mens dominatur.
<hildeb. mar_aegypt. 1.49>	Sed tamen est dubius finis certaminis huius;
<hildeb. mar_aegypt. 1.50>	Cumque potes subiici, non debes dicere: Vici.
<hildeb. mar_aegypt. 1.51>	Nam quis vincatur, vel vincat, fine probatur.
<hildeb. mar_aegypt. 1.52>	Praemia victorum pendent in fine laborum
<hildeb. mar_aegypt. 1.53>	Ut Scriptura sonat, finis, non pugna coronat.
<hildeb. mar_aegypt. 1.54>	Cum bene pugnabis, cum cuncta subacta putabis,
<hildeb. mar_aegypt. 1.55>	Quae post infestat, vincenda superbia restat.
<hildeb. mar_aegypt. 1.56>	Haec nisi vincatur, promissa corona negatur.
<hildeb. mar_aegypt. 1.57>	Proh dolor! his telis superatur saepe fidelis;
<hildeb. mar_aegypt. 1.58>	Hac duce nonnunquam rosa vertitur in saliuncam.
<hildeb. mar_aegypt. 1.59>	Isti portento, sodes, obstare memento,
<hildeb. mar_aegypt. 1.60>	Nec vel te tantum praesumas dicere sanctum,
<hildeb. mar_aegypt. 1.61>	Vel te prae sanctis meritum promissa Tonantis.
<hildeb. mar_aegypt. 1.62>	Multi sunt qui te superant examine vitae,
<hildeb. mar_aegypt. 1.63>	Quos ut cognoscas, Iordanis littora poscas.
<hildeb. mar_aegypt. 1.64>	Regem coelorum colit illic grex monachorum.
<hildeb. mar_aegypt. 1.65>	Cum monachis habites, quid agunt, age; caetera vites.
<hildeb. mar_aegypt. 1.66>	Exi, festina: dilatio, magna ruina.
<hildeb. mar_aegypt. 1.67>	Exit, abit propere, pulsatque, fores patuere:
<hildeb. mar_aegypt. 1.68>	Inde salutatus abbas est pauca profatus.
<hildeb. mar_aegypt. 1.69>	Cur venias, aperi. Zosimas ait: Opto doceri,
<hildeb. mar_aegypt. 1.70>	Et peccatorum revelari mole meorum.
<hildeb. mar_aegypt. 1.71>	Asperitas cultus, vos supplex, gratia vultus,
<hildeb. mar_aegypt. 1.72>	Signa sacrae mentis, votum iuvere petentis.
<hildeb. mar_aegypt. 1.73>	Responditque Pater: Nemo, charissime frater,
<hildeb. mar_aegypt. 1.74>	Nemo lavat morbis animam nisi Conditor orbis,
<hildeb. mar_aegypt. 1.75>	Prava coerceri, bona poscas inde doceri.
<hildeb. mar_aegypt. 1.76>	Si tamen hic coetus placet, aut locus ipse quietus,
<hildeb. mar_aegypt. 1.77>	Si magnus modicis vis iungi palma miricis,
<hildeb. mar_aegypt. 1.78>	Stes: videas; humilis si proderit usus ovilis,
<hildeb. mar_aegypt. 1.79>	Et lege nobiscum pastus istius ibiscum,
<hildeb. mar_aegypt. 1.80>	Summus pastorum nos nutriet esca suorum,
<hildeb. mar_aegypt. 1.81>	Esca fovens mentem post hanc nihil esurientem:
<hildeb. mar_aegypt. 1.82>	Nil animae satius, quam pasci visibus huius.
<hildeb. mar_aegypt. 1.83>	Annuit his equidem Zosimas, mansit ibidem:
<hildeb. mar_aegypt. 1.84>	Mansit, et in cella nova vita sacerrima bella
<hildeb. mar_aegypt. 1.85>	Vidit, laudavit, didicit, servavit, amavit,
<hildeb. mar_aegypt. 1.86>	Tam gregis hortatu crescens, quam tela rotatu.
<hildeb. mar_aegypt. 1.87>	Huius cura gregis summi dilectio gregis,
<hildeb. mar_aegypt. 1.88>	Legis doctores audire, docere minores,
<hildeb. mar_aegypt. 1.89>	Nolle favere cuti, ius pendere, legibus uti,
<hildeb. mar_aegypt. 1.90>	Nulla loqui temere, quasi dira venena cavere,
<hildeb. mar_aegypt. 1.91>	Iram, livorem, lites, maledicta, tumorem,
<hildeb. mar_aegypt. 1.92>	Sal, pisces, vinum, pulmentum, stramina, linum:
<hildeb. mar_aegypt. 1.93>	Non attingebant, quibus uti crimen habebant;
<hildeb. mar_aegypt. 1.94>	Non sapor his olerum, non res, non mentio rerum,
<hildeb. mar_aegypt. 1.95>	Nec crinis comptus, nec erat meditatio sumptus.
<hildeb. mar_aegypt. 1.96>	Nemo vel impensa vestis, vel dispare mensa,
<hildeb. mar_aegypt. 1.97>	Invidit Patri, non frater denique fratri.
<hildeb. mar_aegypt. 1.98>	Par cibus et cultus, procul abstulit inde tumultus:
<hildeb. mar_aegypt. 1.99>	Potus erat flumen, festivior esca legumen,
<hildeb. mar_aegypt. 1.100>	Cilicium vestis, male mollia cingula restis
<hildeb. mar_aegypt. 1.101>	Gaudia lapsorum reditus, dolor error eorum.
<hildeb. mar_aegypt. 1.102>	Lectio vita Patrum, monitus concordia fratrum.
<hildeb. mar_aegypt. 1.103>	In verbis horum Deus, aut sacra gesta piorum:
<hildeb. mar_aegypt. 1.104>	Invigilando more procul otia, psalmus in ore,
<hildeb. mar_aegypt. 1.105>	Attenuata caro cruce multa, fomite raro,
<hildeb. mar_aegypt. 1.106>	Fletibus et crebris vulgabat facta latebris:
<hildeb. mar_aegypt. 1.107>	Vulgi rumores, fora, causas exteriores,
<hildeb. mar_aegypt. 1.108>	Momentum morum non noverat ullus eorum.
<hildeb. mar_aegypt. 1.109>	Huius erat causa, locus abditus, ostia clausa,
<hildeb. mar_aegypt. 1.110>	Ianitor austerus, grex, pastor, uterque severus,
<hildeb. mar_aegypt. 1.111>	Isti claustrales nec certos officiales,
<hildeb. mar_aegypt. 1.112>	Nec, si pastorem demas, habuere priorem.
<hildeb. mar_aegypt. 1.113>	Si quid poscebat res, aut Pater ipse videbat,
<hildeb. mar_aegypt. 1.114>	Cura fuit cuique parere, reique, patrique.
<hildeb. mar_aegypt. 1.115>	Pastor agenda quidem monstrabat, agebat et idem,
<hildeb. mar_aegypt. 1.116>	Plusquam praelatus cunctis servire paratus;
<hildeb. mar_aegypt. 1.117>	Nec magis hortari consuetus, quam famulari.
<hildeb. mar_aegypt. 1.118>	Ille beatorum decus, et speculum monachorum,
<hildeb. mar_aegypt. 1.119>	Lux erat in tenebris, ibi clausus, ubique celebris
<hildeb. mar_aegypt. 1.120>	Morum primatus, schola iuris, virga reatus,
<hildeb. mar_aegypt. 1.121>	Crux sibi, forma gregi, via vitae, gloria legi;
<hildeb. mar_aegypt. 1.122>	Notus gaudenti gaudere, dolere dolenti.
<hildeb. mar_aegypt. 1.123>	His gravis, his fractus, fuit omnibus omnia factus.

<hildeb. mar_aegypt. 2.1>	Res monet ut quaedam quae grex consueverat, edam.
<hildeb. mar_aegypt. 2.2>	Tempore quo sacro plebs purificata lavacro
<hildeb. mar_aegypt. 2.3>	In veniam scelerum summam decimare dierum
<hildeb. mar_aegypt. 2.4>	Incipit, et cella prodibant ad nova bella,
<hildeb. mar_aegypt. 2.5>	Sed prius excessus abbati quique professus
<hildeb. mar_aegypt. 2.6>	Praeconfortabat mentem, corpusque iuvabat
<hildeb. mar_aegypt. 2.7>	Sacramentorum gustu, medicoque ciborum.
<hildeb. mar_aegypt. 2.8>	Inde petebatur benedictio sueta: dabatur,
<hildeb. mar_aegypt. 2.9>	Oscula iungebant, tunc tandem claustra patebant.
<hildeb. mar_aegypt. 2.10>	Iamque valedicto coetuque locoque relicto,
<hildeb. mar_aegypt. 2.11>	Grex simul exibat, eremum divisus adibat.
<hildeb. mar_aegypt. 2.12>	Pars, ut poscebat mos ipse, domi remanebat,
<hildeb. mar_aegypt. 2.13>	Conservaturi bona convenientia furi;
<hildeb. mar_aegypt. 2.14>	Sed ne sanctorum foret expers officiorum
<hildeb. mar_aegypt. 2.15>	Cella parata sacris studiis animaeque lavacris,
<hildeb. mar_aegypt. 2.16>	Ornata festo pauper, sed dives honesto.
<hildeb. mar_aegypt. 2.17>	Aedibus egressi latebras animumque professi
<hildeb. mar_aegypt. 2.18>	Pergebant, quorsum dabat optio, quisque seorsum.
<hildeb. mar_aegypt. 2.19>	Quisque pari voto certabat teste remoto
<hildeb. mar_aegypt. 2.20>	Psallere prostratus, lacrymis delere reatus,
<hildeb. mar_aegypt. 2.21>	Suppliciis lacerae carnis tibi, Christe, placere,
<hildeb. mar_aegypt. 2.22>	Laetari de te socio, duce, fine, quiete.
<hildeb. mar_aegypt. 2.23>	Te praetendebat, dabat, exspectabat, habebat
<hildeb. mar_aegypt. 2.24>	Belli tutamen, testem, diadema, iuvamen.
<hildeb. mar_aegypt. 2.25>	His insistebant studiis, pariterque fovebant
<hildeb. mar_aegypt. 2.26>	Corda sacra verbis, carnem radice vel herba.
<hildeb. mar_aegypt. 2.27>	Pars quota gestabat panem, partem recreabat
<hildeb. mar_aegypt. 2.28>	Fructus palmarum pro mensis deliciarum:
<hildeb. mar_aegypt. 2.29>	Pro dape festiva glans, aut silvestris oliva.
<hildeb. mar_aegypt. 2.30>	Haec in deserto sumebat tempore certo,
<hildeb. mar_aegypt. 2.31>	Et certis horis requiem modicumque soporis.
<hildeb. mar_aegypt. 2.32>	Taliter expletis triginta novemque diaetis,
<hildeb. mar_aegypt. 2.33>	Cella petebatur, remeabant cum celebratur
<hildeb. mar_aegypt. 2.34>	Ramis palmarum pro canone Christicolarum.

<hildeb. mar_aegypt. 3.1>	Haec admiratus Zosimas, et ferre paratus
<hildeb. mar_aegypt. 3.2>	Nil ratus est sacrius quam ritum canonis huius.
<hildeb. mar_aegypt. 3.3>	Hunc simul advertit revolutio temporis, exit;
<hildeb. mar_aegypt. 3.4>	Exit, et a cella proficiscitur ad nova bella,
<hildeb. mar_aegypt. 3.5>	Transit Iordanem, portans pro tempore panem
<hildeb. mar_aegypt. 3.6>	Et sic ingressus latebras eremique recessus,
<hildeb. mar_aegypt. 3.7>	Vota Deo solvit, nova cantica pectore volvit,
<hildeb. mar_aegypt. 3.8>	Solus agit vitam, sacra facta probant eremitam.
<hildeb. mar_aegypt. 3.9>	Ex quo lucescit iter urget, nocte quiescit.
<hildeb. mar_aegypt. 3.10>	Stratus humi plorat, socium si quaerit et orat,
<hildeb. mar_aegypt. 3.11>	Qui solaretur curas, simul et pateretur,
<hildeb. mar_aegypt. 3.12>	Actibus instrueret, superans superare doceret.
<hildeb. mar_aegypt. 3.13>	Quod petit assequitur, sociusque viae reperitur
<hildeb. mar_aegypt. 3.14>	Nam maiore mora solita dum psalleret hora,
<hildeb. mar_aegypt. 3.15>	Tanquam currentem quemdam, sed veste carentem,
<hildeb. mar_aegypt. 3.16>	Vidit et expavit, quoniam phantasma putavit:
<hildeb. mar_aegypt. 3.17>	Visu turbatus signo crucis est revocatus.
<hildeb. mar_aegypt. 3.18>	Viribus hinc sumptis, iter investigat euntis,
<hildeb. mar_aegypt. 3.19>	Currit, obestque parum labor, aetas, lustra ferarum.
<hildeb. mar_aegypt. 3.20>	Sancte senex, propera, visurus spe meliora,
<hildeb. mar_aegypt. 3.21>	Quae legis et sequeris, vestigia sunt mulieris.
<hildeb. mar_aegypt. 3.22>	Femina praecedit, quae nec tibi femina cedit:
<hildeb. mar_aegypt. 3.23>	Ut pede, sic vita te praeterit haec eremita.
<hildeb. mar_aegypt. 3.24>	Haec meruit latebris ut nunc sit ubique celebris,
<hildeb. mar_aegypt. 3.25>	In latebris didicit mundum bene vincere, vicit,
<hildeb. mar_aegypt. 3.26>	Imbribus infecta, nigra Phoebo, curva senecta,
<hildeb. mar_aegypt. 3.27>	Hispida promendas partes, intecta tegendas,
<hildeb. mar_aegypt. 3.28>	Horrescunt illi nivei modicique capilli,
<hildeb. mar_aegypt. 3.29>	Vix attingentes humeros, vix colla tegentes,
<hildeb. mar_aegypt. 3.30>	Impexi, rari, soliti sine lege vagari.
<hildeb. mar_aegypt. 3.31>	Femina tota prius, iam totum despuit huius
<hildeb. mar_aegypt. 3.32>	Tota caro pridem, modo tota rebellis eidem
<hildeb. mar_aegypt. 3.33>	Femina mortales bene dedignata sodales
<hildeb. mar_aegypt. 3.34>	Oblatum casu Zosimam fugit alite passu.
<hildeb. mar_aegypt. 3.35>	Hanc Zosimas sequitur, rogat ut stet, nec minus itur
<hildeb. mar_aegypt. 3.36>	Ille magis solito clamat: Moderantius ito,
<hildeb. mar_aegypt. 3.37>	Quisquis es, exspecta, vetor ire labore, senecta:
<hildeb. mar_aegypt. 3.38>	Exspecta fessum, non sum fera, supprime gressum,
<hildeb. mar_aegypt. 3.39>	Sum res parva quidem, sed homo, peccator, et idem
<hildeb. mar_aegypt. 3.40>	Christum confessus, monachique frequento recessus,
<hildeb. mar_aegypt. 3.41>	Hic delictorum veniam suspiro meorum;
<hildeb. mar_aegypt. 3.42>	Nec fuge, siste parum, verearis lustra ferarum
<hildeb. mar_aegypt. 3.43>	Per nomen Christi, per praemia quae meruisti,
<hildeb. mar_aegypt. 3.44>	Serve Dei, resta, benedic mihi, quod rogo praesta.
<hildeb. mar_aegypt. 3.45>	Nunquid pro Christo deserto vivis in isto?
<hildeb. mar_aegypt. 3.46>	Quid non audisti saltem pro nomine Christi?
<hildeb. mar_aegypt. 3.47>	Illa gradum fixit, manibusque subobsita dixit:
<hildeb. mar_aegypt. 3.48>	Femina sum, Zosima, scelerum molimine prima;
<hildeb. mar_aegypt. 3.49>	Expers pannorum confundor ad ora virorum,
<hildeb. mar_aegypt. 3.50>	Nec sinit os verti pudor inguinis haud cooperti:
<hildeb. mar_aegypt. 3.51>	Sed quia te Christi famulum scio, quod petiisti
<hildeb. mar_aegypt. 3.52>	Fiet, si dederis quo probra tegam mulieris.
<hildeb. mar_aegypt. 3.53>	Vis loquar aut restem; versus retro da mihi vestem.
<hildeb. mar_aegypt. 3.54>	Inde cuculla datur, qua femina tecta profatur:
<hildeb. mar_aegypt. 3.55>	Cur, Pater, insequeris latebras miserae mulieris?
<hildeb. mar_aegypt. 3.56>	Cur, aut quo cursus? Fremit hic leo, murmurat ursus.
<hildeb. mar_aegypt. 3.57>	Quod sperare bonum potes in regione leonum?
<hildeb. mar_aegypt. 3.58>	Haec ea dum memorat, monachus prosternitur, orat
<hildeb. mar_aegypt. 3.59>	Ut benedicatur, sed et haec ea strata precatur
<hildeb. mar_aegypt. 3.60>	Femina: Sancte Pater; monachus: Sanctissima mater.
<hildeb. mar_aegypt. 3.61>	Clamitat uterque; Benedic, inculcat uterque.
<hildeb. mar_aegypt. 3.62>	Haec ratio litis, haec unica lis eremitis;
<hildeb. mar_aegypt. 3.63>	Caetera pars vitae concors fuit et sine lite.
<hildeb. mar_aegypt. 3.64>	Dum sic certatur, sacra femina talia fatur.

<hildeb. mar_aegypt. 4.1>	Mi Pater, offendis, nisi res ex ordine pendis:
<hildeb. mar_aegypt. 4.2>	Offendis vere, dum vir petis a muliere
<hildeb. mar_aegypt. 4.3>	Hoc tibi praeberi quod debet vir mulieri.
<hildeb. mar_aegypt. 4.4>	Vera loqui detur, transgressor iuris habetur
<hildeb. mar_aegypt. 4.5>	Qui rogat illa dari, quae possunt iure negari:
<hildeb. mar_aegypt. 4.6>	Tu vir, tu pridem monachus, tu presbyter idem,
<hildeb. mar_aegypt. 4.7>	His tribus urgeris parere preci mulieris.
<hildeb. mar_aegypt. 4.8>	Te peccatrici benedicere, non benedici,
<hildeb. mar_aegypt. 4.9>	Praecipit ex more sacra manus uncta liquore,
<hildeb. mar_aegypt. 4.10>	Officium cuius gratia est muneris huius.
<hildeb. mar_aegypt. 4.11>	Intulit ista Pater: Claret satis, o sacra mater!
<hildeb. mar_aegypt. 4.12>	Claret quantorum, mater sacra, sis meritorum.
<hildeb. mar_aegypt. 4.13>	Nam licet ignotus fuerim, longeque remotus,
<hildeb. mar_aegypt. 4.14>	Nec dictum tibi sit quae vita, quis ordo mihi sit,
<hildeb. mar_aegypt. 4.15>	Omnia novisti, nomen quoque non tacuisti.
<hildeb. mar_aegypt. 4.16>	Ista docent quanti sis, et quam grata Tonanti.
<hildeb. mar_aegypt. 4.17>	Qui sic ergo places, hunc flectas, hunc mihi places:
<hildeb. mar_aegypt. 4.18>	Si petis, ipse dabit; pete, votum vita iuvabit.
<hildeb. mar_aegypt. 4.19>	Vita beatorum votis succurrit eorum:
<hildeb. mar_aegypt. 4.20>	Hanc Deus attendit, et praemia digna rependit.
<hildeb. mar_aegypt. 4.21>	Nullus ei flexus venit ex discrimine sexus
<hildeb. mar_aegypt. 4.22>	Nec pro persona datur auferturve corona;
<hildeb. mar_aegypt. 4.23>	Gratia vel meritum dat munus cuique petitum.
<hildeb. mar_aegypt. 4.24>	His mulier cedit, lacrymisque rogantis obedit.
<hildeb. mar_aegypt. 4.25>	Surgitur, et paucis praemissis, illa requirit:
<hildeb. mar_aegypt. 4.26>	Quae pax sacrarum, quis sit status Ecclesiarum,
<hildeb. mar_aegypt. 4.27>	Quo studio regum tractetur sanctio legum,
<hildeb. mar_aegypt. 4.28>	Qua populus cura servet mortalia iura?
<hildeb. mar_aegypt. 4.29>	Ille refert meritis eius precibusque beatis,
<hildeb. mar_aegypt. 4.30>	Christicolas laetos et festa pace quietos,
<hildeb. mar_aegypt. 4.31>	Et florere fidem. Post haec persuadet eidem,
<hildeb. mar_aegypt. 4.32>	Ut quae nunc floret, ne quando marceat, oret;
<hildeb. mar_aegypt. 4.33>	Antidotoque precum confortet et excitet aequum
<hildeb. mar_aegypt. 4.34>	In reverendarum rectoribus Ecclesiarum.
<hildeb. mar_aegypt. 4.35>	Plura super memorat; ea paret, sternitur, orat:
<hildeb. mar_aegypt. 4.36>	Astra subit mente, grates agit ore silente,
<hildeb. mar_aegypt. 4.37>	Mens in secreto pulsat clamore quieto,
<hildeb. mar_aegypt. 4.38>	Signaque clamoris dat motus, non sonus oris.
<hildeb. mar_aegypt. 4.39>	Dum sic oratur, Zosimas stupet et veneratur
<hildeb. mar_aegypt. 4.40>	Ora, comas, vultum, pietatis habentia multum,
<hildeb. mar_aegypt. 4.41>	Pallentesque genas iam funeris omine plenas.
<hildeb. mar_aegypt. 4.42>	Quidquid spectatur, virtutem testificatur
<hildeb. mar_aegypt. 4.43>	Cuncta beatorum sunt argumenta virorum.
<hildeb. mar_aegypt. 4.44>	Sed subiere satis mirabiliora relatis;
<hildeb. mar_aegypt. 4.45>	Nam dum multimodas divini pectoris odas
<hildeb. mar_aegypt. 4.46>	Longius extendit, tanquam suspensa pependit
<hildeb. mar_aegypt. 4.47>	Aere, iam tota procul a tellure remota,
<hildeb. mar_aegypt. 4.48>	Et tanquam terrae nollet contagia ferre.
<hildeb. mar_aegypt. 4.49>	Corpus purgatum sursum stetit inde levatum.
<hildeb. mar_aegypt. 4.50>	Sic monacho coram superum fuit hospes ad horam,
<hildeb. mar_aegypt. 4.51>	Aeternum superis socianda caro mulieris.
<hildeb. mar_aegypt. 4.52>	Talibus expavit Zosimas, monstrumque putavit,
<hildeb. mar_aegypt. 4.53>	Aut aliquid vere quod dissonat a muliere.
<hildeb. mar_aegypt. 4.54>	Sed quod fallatur docet haec, fratremque lucratur,
<hildeb. mar_aegypt. 4.55>	Qui male turbatus redit ad se, sic revocatus:
<hildeb. mar_aegypt. 4.56>	Hei mihi quo raperis? quid agis, Pater? unde moveris?
<hildeb. mar_aegypt. 4.57>	Quis stupor hic mentis? bene sentio quod male sentis:
<hildeb. mar_aegypt. 4.58>	In me peccasti dum me phantasma putasti,
<hildeb. mar_aegypt. 4.59>	Sum mulier miserae sortis, rea plus muliere,
<hildeb. mar_aegypt. 4.60>	Sum caro mortalis, palpatica, materialis,
<hildeb. mar_aegypt. 4.61>	Et quae, si nescis, anima viget, indiget escis,
<hildeb. mar_aegypt. 4.62>	Tempore mutatur, saniem cineresque minatur.
<hildeb. mar_aegypt. 4.63>	Hoc ego quod modo sum de me promittere possum:
<hildeb. mar_aegypt. 4.64>	Sed quod vidisti, quod pene mutus stupuisti,
<hildeb. mar_aegypt. 4.65>	Non ascribatur mihi, nam Deus hoc operatur.
<hildeb. mar_aegypt. 4.66>	Ex ope coelesti fit, si quid habetur honesti,
<hildeb. mar_aegypt. 4.67>	Et venit a superis vel agas bene, vel mediteris.
<hildeb. mar_aegypt. 4.68>	Nos levis umbra sumus, nos actus turbine fumus,
<hildeb. mar_aegypt. 4.69>	Nos agri fenum, primum caro, postea coenum.
<hildeb. mar_aegypt. 4.70>	Forma perit rerum, datur altera quaque dierum:
<hildeb. mar_aegypt. 4.71>	Dum sic mutamur, taciti quoque testificamur
<hildeb. mar_aegypt. 4.72>	Quid res promittat, quo nos natura remittat,
<hildeb. mar_aegypt. 4.73>	Quod sumus aut erimus, quo tendimus, unde venimus.

<hildeb. mar_aegypt. 5.1>	Postea nil temere Zosimas ratus ex muliere,
<hildeb. mar_aegypt. 5.2>	Culpam cognoscit, veniam prece supplice poscit:
<hildeb. mar_aegypt. 5.3>	Urget eam lacrymis et suspiratibus imis,
<hildeb. mar_aegypt. 5.4>	Ne qua sibi celet, sed quid sit, ut unde revelet,
<hildeb. mar_aegypt. 5.5>	Quo sustentetur victu, quis eam comitetur.
<hildeb. mar_aegypt. 5.6>	Addit et ista Pater: Refer, o sanctissima mater!
<hildeb. mar_aegypt. 5.7>	Proderit audiri, vult Christus haec aperiri.
<hildeb. mar_aegypt. 5.8>	Hoc iter ille seni suggessit, eo duce veni:
<hildeb. mar_aegypt. 5.9>	Ille timere parum dedit in regione ferarum,
<hildeb. mar_aegypt. 5.10>	Direxit gressum, firmavit robore fessum,
<hildeb. mar_aegypt. 5.11>	Leniit algores, docuit tolerare vapores.
<hildeb. mar_aegypt. 5.12>	Quis, nisi iuvisset Deus, haec tam dura tulisset?
<hildeb. mar_aegypt. 5.13>	Ad speciale bonum veni, per lustra leonum;
<hildeb. mar_aegypt. 5.14>	Inde reportetur, quo Christo glorificetur.
<hildeb. mar_aegypt. 5.15>	Exeat e latebris haec fax, haec gemma celebris.
<hildeb. mar_aegypt. 5.16>	Non vult abscondi Deus inclyta lumina mundi,
<hildeb. mar_aegypt. 5.17>	Ad radios quorum laxatur hiems animorum.
<hildeb. mar_aegypt. 5.18>	Ergo quid egisti refer in praeconia Christi.
<hildeb. mar_aegypt. 5.19>	Quam bene narratur, quo proximus aedificatur!
<hildeb. mar_aegypt. 5.20>	Criminis est vere morum documenta silere.
<hildeb. mar_aegypt. 5.21>	Haec ait, et lacrymis ad vota recurrit opimis,
<hildeb. mar_aegypt. 5.22>	Quem mulier stratum levat alloquiturque levatum.
<hildeb. mar_aegypt. 5.23>	Hei mihi! quantarum meminisse rogor lacrymarum?
<hildeb. mar_aegypt. 5.24>	Quam seriem scelerum, et quae contagia rerum,
<hildeb. mar_aegypt. 5.25>	Mi Pater, exploras? plus crimine nosse laboras
<hildeb. mar_aegypt. 5.26>	Quem non offendam, si turpem, si reticendam,
<hildeb. mar_aegypt. 5.27>	Si nullum veritam facinus digessero vitam?
<hildeb. mar_aegypt. 5.28>	Quas aures poteris praestare probris mulieris?
<hildeb. mar_aegypt. 5.29>	Quisve memor moris feret haec monimenta pudoris?
<hildeb. mar_aegypt. 5.30>	Quid sequar, aut quid agam? pudet hanc ostendere plagam.
<hildeb. mar_aegypt. 5.31>	Sed si celetur, plagae medicina luetur.
<hildeb. mar_aegypt. 5.32>	Obruta laus Christi luitur discrimine tristi!
<hildeb. mar_aegypt. 5.33>	Cum mala sanantur, nisi grates hinc referantur,
<hildeb. mar_aegypt. 5.34>	Ad caput ingratum constat remeare reatum:
<hildeb. mar_aegypt. 5.35>	Ne sic offendam, vitam recitabo pudendam,
<hildeb. mar_aegypt. 5.36>	Et quibus unguentis lavit Deus ulcera mentis.
<hildeb. mar_aegypt. 5.37>	Expedit ut coram monacho confundar ad horam,
<hildeb. mar_aegypt. 5.38>	Ne coram sanctis confundar in ora Tonantis.
<hildeb. mar_aegypt. 5.39>	Haec ait, et fletur; rubet, atque referre veretur.
<hildeb. mar_aegypt. 5.40>	Suspicit et nutat, faciem confusio mutat,
<hildeb. mar_aegypt. 5.41>	Alligat ora pudor, largus fuit undique sudor.
<hildeb. mar_aegypt. 5.42>	Si pars incipitur, vix ad postrema venitur.
<hildeb. mar_aegypt. 5.43>	Tandem quaesitae perstringens crimina vitae,
<hildeb. mar_aegypt. 5.44>	Sic dixit, vultu cooperto, paupere cultu.

<hildeb. mar_aegypt. 6.1>	Germine non humili genuit me patria Nili,
<hildeb. mar_aegypt. 6.2>	Sed postquam crevi, generis titulos abolevi.
<hildeb. mar_aegypt. 6.3>	Saepe mihi tenerae vitae praecepta severae
<hildeb. mar_aegypt. 6.4>	Attulit inde pater, hinc et censoria mater:
<hildeb. mar_aegypt. 6.5>	Mater, ut est moris, relegens decreta pudoris,
<hildeb. mar_aegypt. 6.6>	Dedocuit quaestum quem non commendat honestum
<hildeb. mar_aegypt. 6.7>	Appositisque minis, dixit: Par esto Sabinis,
<hildeb. mar_aegypt. 6.8>	Regnet et in tenera facie matrona severa,
<hildeb. mar_aegypt. 6.9>	Nemo nimis propere didicit nocitura cavere;
<hildeb. mar_aegypt. 6.10>	Quamlibet aetatem niti decet ad probitatem.
<hildeb. mar_aegypt. 6.11>	Haec assistentes memini monuisse parentes,
<hildeb. mar_aegypt. 6.12>	Sed tribui ventis monitus utriusque parentis,
<hildeb. mar_aegypt. 6.13>	Et male contemni coepit pudor a duodenni.
<hildeb. mar_aegypt. 6.14>	Extunc indecorem traxerunt ossa calorem,
<hildeb. mar_aegypt. 6.15>	Extunc averti thalami connubia certi,
<hildeb. mar_aegypt. 6.16>	Et rata torporem, nondum periisse pudorem,
<hildeb. mar_aegypt. 6.17>	Sustinui gratis dispendia virginitatis.
<hildeb. mar_aegypt. 6.18>	Neve resistentes differrent vota parentes,
<hildeb. mar_aegypt. 6.19>	Egredior patriam, proficiscor Alexandriam.
<hildeb. mar_aegypt. 6.20>	Nacta locum sceleri status communis haberi;
<hildeb. mar_aegypt. 6.21>	Nec satis id fuerat, quia quando vir mihi deerat,
<hildeb. mar_aegypt. 6.22>	Tecta pererravi, nullique rogata rogavi,
<hildeb. mar_aegypt. 6.23>	Infamis cultu, vaga lumine, lubrica vultu,
<hildeb. mar_aegypt. 6.24>	Visibus impostis, naturae crimen et hostis,
<hildeb. mar_aegypt. 6.25>	Fractior incessus, et lenam sermo professus,
<hildeb. mar_aegypt. 6.26>	Clamavere foris, pudet hanc meminisse pudoris,
<hildeb. mar_aegypt. 6.27>	Clamavit gestus, minus est furor iste molestus.
<hildeb. mar_aegypt. 6.28>	Sic oblita mei, dux et via perniciei,
<hildeb. mar_aegypt. 6.29>	Historiis scelerum consumpsi quosque dierum,
<hildeb. mar_aegypt. 6.30>	Fassa diem moestum, quo forte monerer honestum,
<hildeb. mar_aegypt. 6.31>	Quod quoties fregi, festum celebratius egi,
<hildeb. mar_aegypt. 6.32>	Cantica quae traherent scelus, incestumque docerent,
<hildeb. mar_aegypt. 6.33>	Dilexi, didici, mimas modulamine vici.
<hildeb. mar_aegypt. 6.34>	Cumque salitores exhaustos, aut seniores
<hildeb. mar_aegypt. 6.35>	In nullam venerem iam fastidita moverem,
<hildeb. mar_aegypt. 6.36>	Sum blandita novis, hos emi munere quovis
<hildeb. mar_aegypt. 6.37>	Et sociis scelerum divisi singula rerum,
<hildeb. mar_aegypt. 6.38>	Quas acus et fusus vitae donarat in usus.
<hildeb. mar_aegypt. 6.39>	His instrumentis manus accedebat egentis,
<hildeb. mar_aegypt. 6.40>	His domus, his victus, his est quaesitus amictus,
<hildeb. mar_aegypt. 6.41>	His ad vota datus consors haeresque reatus.
<hildeb. mar_aegypt. 6.42>	Quantum, nam memini, placuit mihi copia vini?
<hildeb. mar_aegypt. 6.43>	Quam captabatur cibus, unde libido iuvatur?
<hildeb. mar_aegypt. 6.44>	Cumque duo magni sint hostes sexus et anni,
<hildeb. mar_aegypt. 6.45>	Ebrietas istis est addita tertius hostis.
<hildeb. mar_aegypt. 6.46>	His mecum morbis, et per me perditus orbis,
<hildeb. mar_aegypt. 6.47>	Nunquam labe pari potuit poteritve gravari.
<hildeb. mar_aegypt. 6.48>	Me minus erravit quisquis mala multiplicavit,
<hildeb. mar_aegypt. 6.49>	Et mihi defendi palmam male semper agendi.
<hildeb. mar_aegypt. 6.50>	Cum iam non nossem quem crimine vincere possem,
<hildeb. mar_aegypt. 6.51>	Crimine multiplici post omnes me quoque vici.
<hildeb. mar_aegypt. 6.52>	Nam velut errorem prius ausa, deinde furorem,
<hildeb. mar_aegypt. 6.53>	Quidquid peccavi mala pessima iustificavi,
<hildeb. mar_aegypt. 6.54>	Nec sceleri metas posuit vel serior aetas.
<hildeb. mar_aegypt. 6.55>	Talibus et tantis oculis invisa Tonantis,
<hildeb. mar_aegypt. 6.56>	Annos ter ternos exegi bisque quaternos
<hildeb. mar_aegypt. 6.57>	Ecce die quodam, (sed qualiter hoc tibi prodam?
<hildeb. mar_aegypt. 6.58>	Quam misere cecidi!) iuvenes in littore vidi,
<hildeb. mar_aegypt. 6.59>	Vidi, captavi; quo vellent ire rogavi.
<hildeb. mar_aegypt. 6.60>	Subridens primus dixit: Ierosolymis imus.
<hildeb. mar_aegypt. 6.61>	Sciscitor an comitem paterentur. Subdidit idem:
<hildeb. mar_aegypt. 6.62>	Si nautum dederis, patet aere carina, veheris.
<hildeb. mar_aegypt. 6.63>	Tunc ego: Pro navi pretium tibi nauta paravi;
<hildeb. mar_aegypt. 6.64>	Si pretium quaeris, me pro pretio potieris.
<hildeb. mar_aegypt. 6.65>	Nil habeo nisi me; sed si placet, utimini me:
<hildeb. mar_aegypt. 6.66>	Nil habeo melius, cape fructum muneris huius
<hildeb. mar_aegypt. 6.67>	Ex hac fortuna faciam satis omnibus una,
<hildeb. mar_aegypt. 6.68>	Si de communi victus mihi provenit uni.
<hildeb. mar_aegypt. 6.69>	His dictis, iuvenis gressus impressit arenis,
<hildeb. mar_aegypt. 6.70>	Et quasi verborum spreta levitate meorum,
<hildeb. mar_aegypt. 6.71>	Nautas hortatur, socios vocat, urget, eatur.
<hildeb. mar_aegypt. 6.72>	Ipsa comas stringo, vultus in crimina pingo,
<hildeb. mar_aegypt. 6.73>	Proiicio fusum, succingor euntis in usum:
<hildeb. mar_aegypt. 6.74>	Prosequor intra ratem, spondet mare prosperitatem.
<hildeb. mar_aegypt. 6.75>	Blanditur ventus, ventum movet arte iuventus,
<hildeb. mar_aegypt. 6.76>	Et paucis horis captatis utimur oris.
<hildeb. mar_aegypt. 6.77>	Hei mihi! quo labor? qua lingua caetera fabor?
<hildeb. mar_aegypt. 6.78>	Da veniam miserae, pudor exigit ista latere,
<hildeb. mar_aegypt. 6.79>	Et trahit horrorem tantum meminisse furorem.
<hildeb. mar_aegypt. 6.80>	Haec ait, et flevit, rubor ora verenda replevit.
<hildeb. mar_aegypt. 6.81>	Flentem solatur Zosimas, referatque precatur.
<hildeb. mar_aegypt. 6.82>	Paruit, et tandem sic est resecuta precantem

<hildeb. mar_aegypt. 7.1>	Mi Pater, in navi mea crimina multiplicavi.
<hildeb. mar_aegypt. 7.2>	Nil illic egi nisi quae sunt obvia legi,
<hildeb. mar_aegypt. 7.3>	Et procul a curis fuit omnis mentio iuris,
<hildeb. mar_aegypt. 7.4>	Quo male proiecto nautas in turpia flecto;
<hildeb. mar_aegypt. 7.5>	Excito torpentes, segnes voco probra verentes.
<hildeb. mar_aegypt. 7.6>	Cui scelus est gratum fortem puto, iuro beatum.
<hildeb. mar_aegypt. 7.7>	Docta viri voto famulari corpore toto
<hildeb. mar_aegypt. 7.8>	Cura fuit sonti per mille pericula ponti
<hildeb. mar_aegypt. 7.9>	Blandiri sceleri, nil praeter honesta vereri,
<hildeb. mar_aegypt. 7.10>	In venerem volvi, vino persaepe resolvi,
<hildeb. mar_aegypt. 7.11>	Escis distendi, modulos variare canendi.
<hildeb. mar_aegypt. 7.12>	Omnibus his uti, quae sunt infesta saluti.
<hildeb. mar_aegypt. 7.13>	Crede mihi, multum miror scelus illud inultum,
<hildeb. mar_aegypt. 7.14>	Nec mare nec ventum facinus rupisse nocentum.
<hildeb. mar_aegypt. 7.15>	Miror quod pravis servivit in haec probra navis;
<hildeb. mar_aegypt. 7.16>	Quod tot, quod tantis non obstitit ira Tonantis;
<hildeb. mar_aegypt. 7.17>	Quod tulit incestus et littus, et auster, et aestus,
<hildeb. mar_aegypt. 7.18>	Inter mille fere mortes mala tuta fuere.
<hildeb. mar_aegypt. 7.19>	Sed Dominus Iesus qui novit parcere laesus,
<hildeb. mar_aegypt. 7.20>	Laesus parcebat, parcendo redire monebat.
<hildeb. mar_aegypt. 7.21>	Iamque mihi gratis monstrabat fons pietatis
<hildeb. mar_aegypt. 7.22>	Quod licet iratus differt punire reatus,
<hildeb. mar_aegypt. 7.23>	Invitusque ferit, quia culpae parcere quaerit.

<hildeb. mar_aegypt. 8.1>	Neve meae veneris longo sermone graveris,
<hildeb. mar_aegypt. 8.2>	Deferor ad portum, subeo nova moenia scortum.
<hildeb. mar_aegypt. 8.3>	Iuncta levi turbae moror hospes et hostis in urbe.
<hildeb. mar_aegypt. 8.4>	Circumeo vicos, amplexus venor iniquos:
<hildeb. mar_aegypt. 8.5>	Cogitur in facinus tam civis, quam peregrinus.
<hildeb. mar_aegypt. 8.6>	Hos ego dum capto, dum me malesana coapto
<hildeb. mar_aegypt. 8.7>	Nequitiae tantae, crucis Exaltatio sanctae,
<hildeb. mar_aegypt. 8.8>	Quae tunc instabat, cives ad templa vocabat.
<hildeb. mar_aegypt. 8.9>	Turba praeit patrum, sequitur devotio matrum.
<hildeb. mar_aegypt. 8.10>	Urbs exhausta fere me compulit ire videre,
<hildeb. mar_aegypt. 8.11>	Quaerere quid traheret populum, quid in aede placeret.
<hildeb. mar_aegypt. 8.12>	Ivi lethalem mihi quaesitura sodalem:
<hildeb. mar_aegypt. 8.13>	Et pudet et dicam, qui subiectaret iniquam.
<hildeb. mar_aegypt. 8.14>	Sed secus hoc cessit, pietasque superna repressit
<hildeb. mar_aegypt. 8.15>	Incentivorum veneres aestusque meorum.
<hildeb. mar_aegypt. 8.16>	Quippe volens intrare fores et sacra videre,
<hildeb. mar_aegypt. 8.17>	Non illas intrare sinor, non ista videre.
<hildeb. mar_aegypt. 8.18>	Porta patens populum venientem suscipiebat,
<hildeb. mar_aegypt. 8.19>	Me peccatricem vis coelica reiiciebat.
<hildeb. mar_aegypt. 8.20>	Quae dum feminea contingere debilitate
<hildeb. mar_aegypt. 8.21>	Suspicor, eluctor quanta licet improbitate;
<hildeb. mar_aegypt. 8.22>	Sed nec tunc potui portas intrare patentes,
<hildeb. mar_aegypt. 8.23>	Quamvis intrarent praeeuntes atque sequentes.
<hildeb. mar_aegypt. 8.24>	Miror et indignor quod ab aede sacra revocarer:
<hildeb. mar_aegypt. 8.25>	Inseror et turbis, ut ab his impulsa iuvaret;
<hildeb. mar_aegypt. 8.26>	Enitor, populoque manus appono prementi.
<hildeb. mar_aegypt. 8.27>	Sed nihil istorum prodest intrare volenti,
<hildeb. mar_aegypt. 8.28>	Hos quoque conatus terit enervatque reatus,
<hildeb. mar_aegypt. 8.29>	Nec patitur crimen sacrum contingere limen.
<hildeb. mar_aegypt. 8.30>	Ut sensi mecum, sic aio: Non erat aequum
<hildeb. mar_aegypt. 8.31>	Illa mihi miserae mulieri templa patere,
<hildeb. mar_aegypt. 8.32>	Templa beatorum titulis reverenda laborum.
<hildeb. mar_aegypt. 8.33>	Hic est confractum mortis lacrymabile pactum;
<hildeb. mar_aegypt. 8.34>	His nostros actus auctor luit, hostia factus,
<hildeb. mar_aegypt. 8.35>	Hic est damnatus, hic mortuus, hic tumulatus,
<hildeb. mar_aegypt. 8.36>	Hinc resurrexit et vitam morte revexit.
<hildeb. mar_aegypt. 8.37>	Ad loca tam mirae dulcedinis ausa venire
<hildeb. mar_aegypt. 8.38>	Non oleae rorem, non affero thuris odorem,
<hildeb. mar_aegypt. 8.39>	Nec mentem puram magis omnibus his placituram.
<hildeb. mar_aegypt. 8.40>	Qui probra testatur fetor pro thure paratur,
<hildeb. mar_aegypt. 8.41>	Pro titulis morum, turbam gero flagitiorum,
<hildeb. mar_aegypt. 8.42>	Et quidquid miserum cadit in genus hoc mulierum.
<hildeb. mar_aegypt. 8.43>	Heu! Quid tentavi? Quo, qualis et unde migravi?
<hildeb. mar_aegypt. 8.44>	Ad mensam Christi meretrix a fornice tristi,
<hildeb. mar_aegypt. 8.45>	His onerata malis adii loca talia talis.
<hildeb. mar_aegypt. 8.46>	Obstruit hoc aditum frustra mihi saepe petitum.
<hildeb. mar_aegypt. 8.47>	Probra lupanaris Deus odit et arcet ab aris,
<hildeb. mar_aegypt. 8.48>	Et sordes mentis a vivificis alimentis.
<hildeb. mar_aegypt. 8.49>	Hinc vocem pressi, nec longius inde recessi:
<hildeb. mar_aegypt. 8.50>	Sed stans prae portis lacrymis immergor obortis,
<hildeb. mar_aegypt. 8.51>	Terque repulsa queror, gravat ora gementia moeror.
<hildeb. mar_aegypt. 8.52>	Dissidet affectus, tentat confusio pectus,
<hildeb. mar_aegypt. 8.53>	Incipit et morum meminisse, pudere malorum,
<hildeb. mar_aegypt. 8.54>	Et quamvis sero tumulata resurgere quaero.
<hildeb. mar_aegypt. 8.55>	Quod bene quaero datur et Lazarus extumulatur.

<hildeb. mar_aegypt. 9.1>	Forte fuit iuxta mulieris imago venusta
<hildeb. mar_aegypt. 9.2>	Illius eximiae sub nomine picta Mariae,
<hildeb. mar_aegypt. 9.3>	Quae Salvatorem peperit, ceu stella nitorem
<hildeb. mar_aegypt. 9.4>	Hanc dum conspicio, novor intus et altera fio.
<hildeb. mar_aegypt. 9.5>	Accedo propius flens, supplico vultibus huius,
<hildeb. mar_aegypt. 9.6>	Atque genu flexo matrem Patris hac prece vexo:
<hildeb. mar_aegypt. 9.7>	Ad te, Virgo pia, Virgo sacra, Virgo Maria,
<hildeb. mar_aegypt. 9.8>	Virgo novae sortis venio, sed femina mortis,
<hildeb. mar_aegypt. 9.9>	Sed male vulgaris, sed sordida, sed stabularis,
<hildeb. mar_aegypt. 9.10>	Sed quae ploravi nisi cum ploranda patravi;
<hildeb. mar_aegypt. 9.11>	Cum probra commisi, quasi probris inclyta, risi,
<hildeb. mar_aegypt. 9.12>	Et moestus vultus hilaravit concuba multus.
<hildeb. mar_aegypt. 9.13>	Nox fuit in somnis, dum vir subit, omnibus omnis,
<hildeb. mar_aegypt. 9.14>	Et crimen duxi nisi multo crimine nupsi
<hildeb. mar_aegypt. 9.15>	Concubitu vetito gaudens, populoque marito.
<hildeb. mar_aegypt. 9.16>	Taliter explevi cursum miserabilis aevi,
<hildeb. mar_aegypt. 9.17>	Taliter excessi, modo damno quod male gessi,
<hildeb. mar_aegypt. 9.18>	Poenitet erroris, sordet sentina furoris;
<hildeb. mar_aegypt. 9.19>	Nec bene damnatum patiar vel amabo reatum,
<hildeb. mar_aegypt. 9.20>	Si sera laxetur qua peccatrix retinetur,
<hildeb. mar_aegypt. 9.21>	Si liceat miserae lignum vitale videre.
<hildeb. mar_aegypt. 9.22>	Hoc per te spero, per te succedere quaero.
<hildeb. mar_aegypt. 9.23>	Nam licet iratus cedet, te supplice, Natus;
<hildeb. mar_aegypt. 9.24>	Cedet enim, siquidem Pater est et Filius idem.
<hildeb. mar_aegypt. 9.25>	Duplex affectus trahet exorabile pectus,
<hildeb. mar_aegypt. 9.26>	Ad quodvis munus flectetur uterque, sed unus.
<hildeb. mar_aegypt. 9.27>	Ergo sub hoc pacto praesta mihi quod bene capto,
<hildeb. mar_aegypt. 9.28>	Sis testis pacti, sis vindex tu quoque fracti.
<hildeb. mar_aegypt. 9.29>	Nolo parcatur mihi, si facinus repetatur.
<hildeb. mar_aegypt. 9.30>	Erigor his dictis, vitiis iam mente relictis,
<hildeb. mar_aegypt. 9.31>	Inde reflecto pedem, bona spes comitatur ad aedem,
<hildeb. mar_aegypt. 9.32>	Impatiensque morae feror intus, sed absque labore
<hildeb. mar_aegypt. 9.33>	Gratulor admitti, posco delicta remitti,
<hildeb. mar_aegypt. 9.34>	In veniam ploro, vexilla salutis adoro.
<hildeb. mar_aegypt. 9.35>	A sacramentis absterrent crimina mentis,
<hildeb. mar_aegypt. 9.36>	Illis oblatis matrem repeto pietatis
<hildeb. mar_aegypt. 9.37>	Et bene promeritae grates ago, supplico rite
<hildeb. mar_aegypt. 9.38>	Quid iubeat fieri, quo tendere quaero doceri;
<hildeb. mar_aegypt. 9.39>	Quaero viam morum, regat obsecro mater eorum.
<hildeb. mar_aegypt. 9.40>	Dum tam sollicite pulsatur ad ostia vitae,
<hildeb. mar_aegypt. 9.41>	Sic respondetur (Nec novi qui loqueretur,
<hildeb. mar_aegypt. 9.42>	Hoc novi tantum quemdam sic esse locutum):
<hildeb. mar_aegypt. 9.43>	Iordanem si transieris, requie potieris.
<hildeb. mar_aegypt. 9.44>	Hinc stupor obrepsit, qui postquam tempore cessit,
<hildeb. mar_aegypt. 9.45>	Egredior celeri pede sic mihi visa moneri.
<hildeb. mar_aegypt. 9.46>	Quaeritur et rapitur via qua Iordanis aditur.
<hildeb. mar_aegypt. 9.47>	Dum propero, quidam pro tempore convenienter
<hildeb. mar_aegypt. 9.48>	Tres mihi denarios offert, tribuitque latenter,
<hildeb. mar_aegypt. 9.49>	Hinc emo tres panes, egressaque moenibus urbis,
<hildeb. mar_aegypt. 9.50>	Nitor et asportor et cedo profuga turbis.
<hildeb. mar_aegypt. 9.51>	Vesper erat, subeo Baptistae templa Ioannis,
<hildeb. mar_aegypt. 9.52>	Quae placido cursu dictus praeterfluit amnis.
<hildeb. mar_aegypt. 9.53>	Illic in lacrymis gemituque professa reatum,
<hildeb. mar_aegypt. 9.54>	Mysteriis accedo gerens cor contribulatum.
<hildeb. mar_aegypt. 9.55>	Pane dehinc sumpto praefatum transvehor amnem,
<hildeb. mar_aegypt. 9.56>	Quaero modum vitae quo pristina crimina damnem.
<hildeb. mar_aegypt. 9.57>	Tunc mihi delicias, tunc luxum carnis ademi;
<hildeb. mar_aegypt. 9.58>	Tunc scelerum tempus studio meliore redemi.
<hildeb. mar_aegypt. 9.59>	Sed te verborum taedet fortasse meorum,
<hildeb. mar_aegypt. 9.60>	Solque rota celeri volat indocilis retineri.
<hildeb. mar_aegypt. 9.61>	Ergo recede, Pater. Tunc ille: Piissima mater,
<hildeb. mar_aegypt. 9.62>	Dic age quod sequitur, nihil aptius hic aperitur.
<hildeb. mar_aegypt. 9.63>	Dic, ancilla Dei; superest pars magna diei,
<hildeb. mar_aegypt. 9.64>	Nil magis ad votum cedit quam dicere totum.
<hildeb. mar_aegypt. 9.65>	Dic age, si memor es, quos sis ibi passa labores,
<hildeb. mar_aegypt. 9.66>	Unde tibi victus, quis et unde paratus amictus;
<hildeb. mar_aegypt. 9.67>	Si qua rebellavit tentatio, nec superavit;
<hildeb. mar_aegypt. 9.68>	Si prius infestus carnis deferbuit aestus.
<hildeb. mar_aegypt. 9.69>	Hic ea mota senis precibus consedit arenis,
<hildeb. mar_aegypt. 9.70>	Et rorans lacrymis subiunxit talia primis:
<hildeb. mar_aegypt. 9.71>	Annos undenos quadrupliciterque novenos,
<hildeb. mar_aegypt. 9.72>	Mi Pater, explevi post lapsum flebilis aevi,
<hildeb. mar_aegypt. 9.73>	Nec tamen absque gravi certamine crimina lavi.
<hildeb. mar_aegypt. 9.74>	Tentor enim rursus, fit post sacra vota recursus
<hildeb. mar_aegypt. 9.75>	Ad pigmentorum calices, luxumque ciborum;
<hildeb. mar_aegypt. 9.76>	Pisces Aegypti, vinique cupido relicti
<hildeb. mar_aegypt. 9.77>	Me miseram tangunt et eo vehementius angunt,
<hildeb. mar_aegypt. 9.78>	Quo magis intendi dapibus, studioque bibendi.
<hildeb. mar_aegypt. 9.79>	Dum mihi sordebat modus, ebrietasque placebat,
<hildeb. mar_aegypt. 9.80>	Urbibus et peregre vitium dediscitur aegre.
<hildeb. mar_aegypt. 9.81>	Proposito morum subit hostis ubique locorum.
<hildeb. mar_aegypt. 9.82>	Pectora firma parum mala mentio deliciarum
<hildeb. mar_aegypt. 9.83>	Urget et infestat, furit Eva, virumque molestat.
<hildeb. mar_aegypt. 9.84>	Eva cibum mortis cupit in vitalibus hortis.
<hildeb. mar_aegypt. 9.85>	Hei mihi! nam quaedam pudet edere, sed tamen edam.
<hildeb. mar_aegypt. 9.86>	Disce nihil tutum nisi primo carne solutum:
<hildeb. mar_aegypt. 9.87>	Semper erit praesto quod et instet et obstet honesto.
<hildeb. mar_aegypt. 9.88>	Aestu nubendi desiderioque canendi
<hildeb. mar_aegypt. 9.89>	Exsecrandorum modulos et carmen amorum
<hildeb. mar_aegypt. 9.90>	Uror et ad mentem retro resipiscentem
<hildeb. mar_aegypt. 9.91>	Amplexus vetiti redeunt, et mille mariti,
<hildeb. mar_aegypt. 9.92>	Oscula captantur, ad nuptum vota vagantur;
<hildeb. mar_aegypt. 9.93>	Virtus est oneri, pudet ultra lege teneri;
<hildeb. mar_aegypt. 9.94>	Taedet atque iugis, postpono seria nugis,
<hildeb. mar_aegypt. 9.95>	Solivagam turbis, eremum conventibus urbis.
<hildeb. mar_aegypt. 9.96>	Haec ad defectum pulsant phantasmata rectum,
<hildeb. mar_aegypt. 9.97>	Et germen moris suffocat imago furoris,
<hildeb. mar_aegypt. 9.98>	Donec ad eximiam precibus conversa Mariam
<hildeb. mar_aegypt. 9.99>	A tentamentis revocarem lumina mentis.
<hildeb. mar_aegypt. 9.100>	Huc igitur venio, gemo, lacrymor, hostia fio,
<hildeb. mar_aegypt. 9.101>	Quaero reformari, precor inveterata novari.
<hildeb. mar_aegypt. 9.102>	Post holocausta precum redit et stat mens bona secum,
<hildeb. mar_aegypt. 9.103>	Post fletum cordis fugit omnis mentio sordis.
<hildeb. mar_aegypt. 9.104>	His medicamentis residebant ubera mentis,
<hildeb. mar_aegypt. 9.105>	Et redivivorum sartago flagitiorum,
<hildeb. mar_aegypt. 9.106>	Quae male fervebat penitus frigere solebat.
<hildeb. mar_aegypt. 9.107>	Praeterea flentem miserabiliterque iacentem
<hildeb. mar_aegypt. 9.108>	Circumfulgebat splendor, totamque tegebat
<hildeb. mar_aegypt. 9.109>	Missus aberrantem revocare, levare labentem,
<hildeb. mar_aegypt. 9.110>	Spem conferre bonam, dare vim, monstrare coronam.
<hildeb. mar_aegypt. 9.111>	Trina triennia, bina tetrennia sic abiere,
<hildeb. mar_aegypt. 9.112>	Lenibus aspera, mitibus effera mista fuere.
<hildeb. mar_aegypt. 9.113>	Sed nova vulnera Virgo puerpera, cum bene flevi,
<hildeb. mar_aegypt. 9.114>	Tersit et abluit; inde salus fuit, inde quievi.
<hildeb. mar_aegypt. 9.115>	Per tot lustra fere duo panes esca fuere,
<hildeb. mar_aegypt. 9.116>	Quos mecum gessi simul huc ex urbe recessi.
<hildeb. mar_aegypt. 9.117>	Aruerant et duruerant, propriumque colorem
<hildeb. mar_aegypt. 9.118>	Perdiderant et desierant conferre vigorem,
<hildeb. mar_aegypt. 9.119>	Inde tamen relevare famem perparca solebam.
<hildeb. mar_aegypt. 9.120>	Quid biberem cum deficerem vix inveniebam.
<hildeb. mar_aegypt. 9.121>	Postquam sunt longo consumpti tempore panes,
<hildeb. mar_aegypt. 9.122>	Mens haerens Domino curas abstraxit inanes,
<hildeb. mar_aegypt. 9.123>	Extunc usque modo tentatio prisca resedit,
<hildeb. mar_aegypt. 9.124>	Extunc usque modo rationi sensus obedit,
<hildeb. mar_aegypt. 9.125>	Usque modo cibus exterior cum frondibus herba,
<hildeb. mar_aegypt. 9.126>	Usque modo cibus interior coelestia verba.
<hildeb. mar_aegypt. 9.127>	Vestes quas habui, scidit trivitque vetustas,
<hildeb. mar_aegypt. 9.128>	Nuda dehinc tenui regiones sole perusta,
<hildeb. mar_aegypt. 9.129>	In quibus algores nimios, nimiosque calores
<hildeb. mar_aegypt. 9.130>	Horis nocturnis, horis perpessa diurnis,
<hildeb. mar_aegypt. 9.131>	Supplico praeteritae scelus et dispendia vitae.
<hildeb. mar_aegypt. 9.132>	Muto iocis hymnos, purgo moerore cachinnos,
<hildeb. mar_aegypt. 9.133>	Poena voluptatem redimit, sitis ebrietatem,
<hildeb. mar_aegypt. 9.134>	Paupertas luxum, labor otia, glarea mulsum,
<hildeb. mar_aegypt. 9.135>	Crux mollem stratum, devotio sacra reatum.
<hildeb. mar_aegypt. 9.136>	Tot tormenta fere fero quot probra praeteriere.
<hildeb. mar_aegypt. 9.137>	Quidquid peccavit caro, carnis victima lavit.
<hildeb. mar_aegypt. 9.138>	Quid mihi poenarum qualis conflictus earum,
<hildeb. mar_aegypt. 9.139>	Quotve cruces aeque renovantur nocte dieque,
<hildeb. mar_aegypt. 9.140>	Scit Deus ipsorum testis, mercesque laborum.
<hildeb. mar_aegypt. 9.141>	Saepe sub ardenti cancro, brumaque rigenti
<hildeb. mar_aegypt. 9.142>	Frigore nocturno rigeo, cremor igne diurno,
<hildeb. mar_aegypt. 9.143>	Et nusquam tuta iaceo quasi morte soluta.
<hildeb. mar_aegypt. 9.144>	Additur huic poenae vis pulveris, ardor arenae.
<hildeb. mar_aegypt. 9.145>	Nec gravitas horum lenitur sorte locorum,
<hildeb. mar_aegypt. 9.146>	Nam locus, ut cernis, vacat arbore, monte, cavernis,
<hildeb. mar_aegypt. 9.147>	Et quibus arcetur canis ardor hiemsve cavetur.
<hildeb. mar_aegypt. 9.148>	Scis hominem sane non solo vivere pane,
<hildeb. mar_aegypt. 9.149>	Nec vestimentis aut aede resistere ventis:
<hildeb. mar_aegypt. 9.150>	Omnibus est victus Deus, omnibus omnis amictus,
<hildeb. mar_aegypt. 9.151>	Coelum Rex coeli moderatur, adestque fideli.
<hildeb. mar_aegypt. 9.152>	Cum furit aura foris, premit auram fervor amoris,
<hildeb. mar_aegypt. 9.153>	Nec nive, nec ventis alget devotio mentis.
<hildeb. mar_aegypt. 9.154>	Ardua nulla bonis spes sidereae regionis,
<hildeb. mar_aegypt. 9.155>	Et mihi despondi mundum male conscia mundi.
<hildeb. mar_aegypt. 9.156>	Non mihi scripturae cordi, non lectio curae,
<hildeb. mar_aegypt. 9.157>	Nec doctrinarum vel mentis sola sacrarum.
<hildeb. mar_aegypt. 9.158>	Una fuit tantum devotio, lapsus amantum,
<hildeb. mar_aegypt. 9.159>	Inque lupanari populo male morigerari.
<hildeb. mar_aegypt. 9.160>	Si quid honestatis, si morum, si pietatis,
<hildeb. mar_aegypt. 9.161>	Si divinorum monimenta retracto librorum
<hildeb. mar_aegypt. 9.162>	Coelitus ecce datur, Deus haec docet, haec operatur.
<hildeb. mar_aegypt. 9.163>	Spiritus absque mora mentem replet, erudit ora:
<hildeb. mar_aegypt. 9.164>	Nullus discenti, nullus labor erudiendi.
<hildeb. mar_aegypt. 9.165>	Sic mihi praeteritae fluxerunt tempora vitae:
<hildeb. mar_aegypt. 9.166>	Tempora quae restant mercedis spem mihi praestant,
<hildeb. mar_aegypt. 9.167>	Mortis solemnis, quia merces vita perennis.

<hildeb. mar_aegypt. 10.1>	Ordine digessi quidquid male vel bene gessi,
<hildeb. mar_aegypt. 10.2>	Nec puduit retegi quae flagitiosius egi.
<hildeb. mar_aegypt. 10.3>	Nil superest operis cur amplius hic remoreris:
<hildeb. mar_aegypt. 10.4>	Umbrae procrescunt, venit hesperus, astra nitescunt,
<hildeb. mar_aegypt. 10.5>	Nox cursu solito, reditum iubet: ergo redito.
<hildeb. mar_aegypt. 10.6>	Quaeque tibi soli commisi, pandere noli.
<hildeb. mar_aegypt. 10.7>	Quando monasterium claustrales egredientur,
<hildeb. mar_aegypt. 10.8>	Et pariter fluvium Iordanis ingredientur,
<hildeb. mar_aegypt. 10.9>	Ipse domi residens morbo remanebis agente,
<hildeb. mar_aegypt. 10.10>	Quem tamen evades Domino tibi subveniente.
<hildeb. mar_aegypt. 10.11>	Incolumis factus exi, cunctamine dempto,
<hildeb. mar_aegypt. 10.12>	Altarisque cibum tecum deferre memento:
<hildeb. mar_aegypt. 10.13>	Quem coelis spero, terris praesumere quaero.
<hildeb. mar_aegypt. 10.14>	Spero rem puram, peto rem, reique figuram:
<hildeb. mar_aegypt. 10.15>	Hoc animata cibo, quo tendo tutius ibo.
<hildeb. mar_aegypt. 10.16>	Hic mihi conductus, vector, via, patria, fructus.
<hildeb. mar_aegypt. 10.17>	Hoc duce carpe viam, tibi, mi Pater, obvia fiam.
<hildeb. mar_aegypt. 10.18>	His oculis iterum te conferet una dierum,
<hildeb. mar_aegypt. 10.19>	Conferet, et quaedam quae prosint fratribus edam.
<hildeb. mar_aegypt. 10.20>	Tunc ego, tunc demum sum te visura supremum.
<hildeb. mar_aegypt. 10.21>	Inde valedicto Zosima fugit illa relicto.
<hildeb. mar_aegypt. 10.22>	Ipse recedentem, nec vel prece respicientem,
<hildeb. mar_aegypt. 10.23>	Prosequitur visu, quam postquam prepete visu
<hildeb. mar_aegypt. 10.24>	Sic asportari videt, et frustra revocari,
<hildeb. mar_aegypt. 10.25>	Convertit gressus, redit, egrediturque recessus.
<hildeb. mar_aegypt. 10.26>	Cella revertenti patet, haeret femina menti,
<hildeb. mar_aegypt. 10.27>	Femina, versatur in pectore, vixque putatur
<hildeb. mar_aegypt. 10.28>	Femina sic superis par est habitus mulieris.
<hildeb. mar_aegypt. 10.29>	Sic est non hominis status, os, abiectio, cinis:
<hildeb. mar_aegypt. 10.30>	Hoc et sola fere recolit, captamque videre:
<hildeb. mar_aegypt. 10.31>	Hoc Zosimas aeque suspirat nocte dieque.
<hildeb. mar_aegypt. 10.32>	Terminus optatur quo grex sacer egrediatur.
<hildeb. mar_aegypt. 10.33>	Terminus ecce redit; conventus ab aede recedit:
<hildeb. mar_aegypt. 10.34>	At morbo tactus Zosimas, et stare coactus,
<hildeb. mar_aegypt. 10.35>	Laetus agit grates, quia quod sibi femina vates
<hildeb. mar_aegypt. 10.36>	Dixerat, impletur. Iacet, at quandoque sequetur.
<hildeb. mar_aegypt. 10.37>	Dura libens tolerat quisquis sublimia sperat.
<hildeb. mar_aegypt. 10.38>	Spes aegrotanti monacho, lectoque cubanti
<hildeb. mar_aegypt. 10.39>	Subvenit, alludit, gemitum lacrymasque retrudit,
<hildeb. mar_aegypt. 10.40>	Anxia refrenat, curas levat, ora serenat.
<hildeb. mar_aegypt. 10.41>	Nec spe frustratur, quia prisca salus reparatur,
<hildeb. mar_aegypt. 10.42>	Incolumemque brevi defectus debilis aevi
<hildeb. mar_aegypt. 10.43>	Non tenet; egreditur, labor exoptatus initur;
<hildeb. mar_aegypt. 10.44>	Et quasi pulmentis, aut multimodis alimentis
<hildeb. mar_aegypt. 10.45>	Femina laetetur, quae nomina sola veretur,
<hildeb. mar_aegypt. 10.46>	Vas elixarum fert secum lenticularum,
<hildeb. mar_aegypt. 10.47>	Tectaque sollicite superaddens fercula vitae.
<hildeb. mar_aegypt. 10.48>	Carpit iter plenae sub sacrae vespere coenae,
<hildeb. mar_aegypt. 10.49>	Speque fideque citus properat contingere littus:
<hildeb. mar_aegypt. 10.50>	Utque gradum fixit, suspirans talia dixit:
<hildeb. mar_aegypt. 10.51>	Hei mihi! qui frustra sequor haec et circulo lustra,
<hildeb. mar_aegypt. 10.52>	Aut oblita senis latet, aut tardatur arenis,
<hildeb. mar_aegypt. 10.53>	Aut prior accessit, sed spe frustrata recessit;
<hildeb. mar_aegypt. 10.54>	Et dum necto moras, adiit quas incolit oras.
<hildeb. mar_aegypt. 10.55>	Fortassis veniet, sed quae mihi copia fiet,
<hildeb. mar_aegypt. 10.56>	Vel sacra tradendi, vel cum muliere loquendi?
<hildeb. mar_aegypt. 10.57>	Obstat Iordanis, niti pede nisus inanis:
<hildeb. mar_aegypt. 10.58>	Quippe vadum nusquam, sed nec pons, nec ratis usquam.
<hildeb. mar_aegypt. 10.59>	Plura senex questus circumfert lumina moestus,
<hildeb. mar_aegypt. 10.60>	Prospicit attente, mens enim tacet ore tacente.
<hildeb. mar_aegypt. 10.61>	Ecce gradu propero, nudo pede, vespere sero,
<hildeb. mar_aegypt. 10.62>	Sicut promisit, venit illa, senemque revisit;
<hildeb. mar_aegypt. 10.63>	Subsistensque parum quasi fessa labore viarum,
<hildeb. mar_aegypt. 10.64>	Erigit ad superos animum vultusque serenos,
<hildeb. mar_aegypt. 10.65>	Et flens fecundae signum crucis imprimit undae.
<hildeb. mar_aegypt. 10.66>	Sic ea portento similis pede pulverulento
<hildeb. mar_aegypt. 10.67>	Interiectarum transit discrimen aquarum.
<hildeb. mar_aegypt. 10.68>	Nulli qui credit se mundo, mundus obedit,
<hildeb. mar_aegypt. 10.69>	Menti sincerae norunt elementa favere;
<hildeb. mar_aegypt. 10.70>	Quique bonis gaudet, bona poscere quaelibet audet.
<hildeb. mar_aegypt. 10.71>	Nil frustra captat, qui se sine vulnere mactat.
<hildeb. mar_aegypt. 10.72>	Luna refulgebat, nec facta latere sinebat,
<hildeb. mar_aegypt. 10.73>	Ad radios cuius patefactis visibus huius,
<hildeb. mar_aegypt. 10.74>	Et sene multimodas extorquet et elicit odas.
<hildeb. mar_aegypt. 10.75>	Ecce piis votis, ambagibus inde remotis,
<hildeb. mar_aegypt. 10.76>	Femina virque vacant, sacra prece numina placant,
<hildeb. mar_aegypt. 10.77>	Fletibus ora rigant, singultu verba fatigant,
<hildeb. mar_aegypt. 10.78>	Pro reprobis orant, exemplis verba colorant
<hildeb. mar_aegypt. 10.79>	Gaudent sincere mulier sene, vir muliere;
<hildeb. mar_aegypt. 10.80>	Summaque verborum Deus est, aut lectio morum.
<hildeb. mar_aegypt. 10.81>	His ea patratis venit ad calicem pietatis,
<hildeb. mar_aegypt. 10.82>	Et confessa prius quam quidquam tangeret huius,
<hildeb. mar_aegypt. 10.83>	Totam se mactat lacrymis, calicique coaptat.
<hildeb. mar_aegypt. 10.84>	Inde genu positae dantur sponsalia vitae,
<hildeb. mar_aegypt. 10.85>	Et capiti Christo libamine iungitur isto,
<hildeb. mar_aegypt. 10.86>	Affatu tali tradens mandata sodali:

<hildeb. mar_aegypt. 11.1>	Mi Pater, excessus fratrum scrutare regressus.
<hildeb. mar_aegypt. 11.2>	Doctrinam morum pars aspernatur eorum,
<hildeb. mar_aegypt. 11.3>	Et velut ignoret qua fallere fraude laboret,
<hildeb. mar_aegypt. 11.4>	Quis mentis postem petat hostis, negligat hostem.
<hildeb. mar_aegypt. 11.5>	Astu subtili lupus insidiatur ovili.
<hildeb. mar_aegypt. 11.6>	Si qua vagatur ovis, perit obruta vulnere quovis,
<hildeb. mar_aegypt. 11.7>	Et patet ad morsum dum respicit illa retrorsum.
<hildeb. mar_aegypt. 11.8>	His obstet damnis abbatis cura Ioannis,
<hildeb. mar_aegypt. 11.9>	Horteturque gregem monachi non spernere legem.
<hildeb. mar_aegypt. 11.10>	Fratri qui peccat lex patrem qui silet aequat,
<hildeb. mar_aegypt. 11.11>	Quos quia culpa ligat par, par quoque poena fatigat.
<hildeb. mar_aegypt. 11.12>	Sic Regem coeli contristans corruit Heli:
<hildeb. mar_aegypt. 11.13>	Ne sit ei talis transgressio iudicialis,
<hildeb. mar_aegypt. 11.14>	Pro vigili cura Pater exstirpet nocitura.
<hildeb. mar_aegypt. 11.15>	Excubet ante fores, ferat aequa mente labores,
<hildeb. mar_aegypt. 11.16>	Scrutetur mentes, confortet honesta volentes
<hildeb. mar_aegypt. 11.17>	Excitet agressos, premat immoderata professos,
<hildeb. mar_aegypt. 11.18>	Arguat, hortetur; quae praedicat haec operetur.
<hildeb. mar_aegypt. 11.19>	Mulceat immitis, denuntiet aspera mitis;
<hildeb. mar_aegypt. 11.20>	Hos coram pungat, modo verbis verbera iungat,
<hildeb. mar_aegypt. 11.21>	Ulcera culparum lavet, aut luat auctor earum.
<hildeb. mar_aegypt. 11.22>	Sit licet hic tutus, sit felix prava secutus,
<hildeb. mar_aegypt. 11.23>	Iudicium gravius Deus irrogat ausibus huius,
<hildeb. mar_aegypt. 11.24>	Continuatque gravis clementia prospera pravis.
<hildeb. mar_aegypt. 11.25>	Qui modo torquetur nescit quam magna lucretur.
<hildeb. mar_aegypt. 11.26>	Cum furit atque ferit Deus olim parcere quaerit,
<hildeb. mar_aegypt. 11.27>	Ista relaturus, et adhuc semel huc rediturus.
<hildeb. mar_aegypt. 11.28>	Vade, revise gregem, revereri praecipe legem,
<hildeb. mar_aegypt. 11.29>	Assistens arae pro peccatrice precare.
<hildeb. mar_aegypt. 11.30>	Sic ea fata redit, redeunti fluctus obedit,
<hildeb. mar_aegypt. 11.31>	Et siccis plantis famulam testata Tonantis
<hildeb. mar_aegypt. 11.32>	Desuper incedit, Zosimaque stupente recedit.
<hildeb. mar_aegypt. 11.33>	Ipse domum propere, venit, et procul a muliere
<hildeb. mar_aegypt. 11.34>	Votis sinceris comes et memor est mulieris.
<hildeb. mar_aegypt. 11.35>	Obsidet haec mentem, totum tenet una querentem
<hildeb. mar_aegypt. 11.36>	Quod si tam magnus, quod lente transeat annus.
<hildeb. mar_aegypt. 11.37>	Annus abit tandem, Pater exit; quaerit eamdem,
<hildeb. mar_aegypt. 11.38>	Egressusque fores fert absque labore labores,
<hildeb. mar_aegypt. 11.39>	Quoque potest nisu, pede pervia, caetera visu
<hildeb. mar_aegypt. 11.40>	Circuit, explorat, flens haec et plura perorat:
<hildeb. mar_aegypt. 11.41>	Christe figura Patris, Pater et stirps unica matris,
<hildeb. mar_aegypt. 11.42>	Exaudi flentem, rege, quaeso, vasta sequentem
<hildeb. mar_aegypt. 11.43>	Hanc ostende seni propter quam te duce veni,
<hildeb. mar_aegypt. 11.44>	Quam volo, quam quaero, cuius prece coelica spero;
<hildeb. mar_aegypt. 11.45>	Quae licet in castris modo militet, insidet astris
<hildeb. mar_aegypt. 11.46>	Iamque comes superum fastidit lubrica rerum;
<hildeb. mar_aegypt. 11.47>	Iam coniuncta Deo fructum petit haec hymenaeo:
<hildeb. mar_aegypt. 11.48>	Fructum longaevum, fructum qui duret in aevum.
<hildeb. mar_aegypt. 11.49>	Vae mihi, vae misero, frustra per devia quaero,
<hildeb. mar_aegypt. 11.50>	Cui domus in latebris solo cultore celebris;
<hildeb. mar_aegypt. 11.51>	Cui casa, desertum, thalami, specus haud coopertum,
<hildeb. mar_aegypt. 11.52>	Cui pudor est velum; comes, angelus, atria, coelum.
<hildeb. mar_aegypt. 11.53>	Quo ferar, aut quid agam? Sequar ustam sidere plagam?
<hildeb. mar_aegypt. 11.54>	Multiplices poenae, senium, sitis, ardor, arenae
<hildeb. mar_aegypt. 11.55>	His adversantur coeptis, et vota morantur.
<hildeb. mar_aegypt. 11.56>	Sic Zosimas questus circumfert lumina moestus
<hildeb. mar_aegypt. 11.57>	Nescit utrum properet, dubiusque quid eligat, haeret;
<hildeb. mar_aegypt. 11.58>	Clamitat, auscultat; non vox, non echo resultat
<hildeb. mar_aegypt. 11.59>	Non sonus auditur; non forma pedum reperitur
<hildeb. mar_aegypt. 11.60>	Dumque pererraret, dum visu cuncta nutaret,
<hildeb. mar_aegypt. 11.61>	Desuper algentes artus animaque carentes
<hildeb. mar_aegypt. 11.62>	Illuxit radius quasi dux et praevius huius:
<hildeb. mar_aegypt. 11.63>	Omine laetatus, Dominumque Deum veneratus
<hildeb. mar_aegypt. 11.64>	Currit eo, reperit quam votis, quam pede quaerit;
<hildeb. mar_aegypt. 11.65>	Sed iam defunctam, iam Christo re quoque iunctam,
<hildeb. mar_aegypt. 11.66>	Iam superum castris, rutilantem clarius astris.
<hildeb. mar_aegypt. 11.67>	Glorificanda caro decocto purior auro,
<hildeb. mar_aegypt. 11.68>	Sicut oportebat mulierem, tecta iacebat.
<hildeb. mar_aegypt. 11.69>	Quam tristes questus monachi! qui pectoris aestus?
<hildeb. mar_aegypt. 11.70>	Qui gemitus lacerae mentis? quae verba fuere?
<hildeb. mar_aegypt. 11.71>	Is modo suspirat, modo totam lumine gyrat;
<hildeb. mar_aegypt. 11.72>	Nunc oculos coelis, nec applicat ora querelis.
<hildeb. mar_aegypt. 11.73>	Prostratus moeret, pedibus reverenter adhaeret;
<hildeb. mar_aegypt. 11.74>	Flet super et sanctis pia dividit oscula plantis.
<hildeb. mar_aegypt. 11.75>	Neve revertatur votis et voce precatur,
<hildeb. mar_aegypt. 11.76>	Grande putans munus comitari funere funus,
<hildeb. mar_aegypt. 11.77>	Occasuque pari convivere, contumulari.
<hildeb. mar_aegypt. 11.78>	Dum dolet, et dubius de nomine fluctuat huius
<hildeb. mar_aegypt. 11.79>	Suscitat ora senis inventum nomen aren
<hildeb. mar_aegypt. 11.80>	Et nubes mentis dilabitur his documentis
<hildeb. mar_aegypt. 11.81>	Sancte Pater, Phariae sepeli precor ossa Mariae;
<hildeb. mar_aegypt. 11.82>	Gleba recondatur, cineri cinis adiiciatur.
<hildeb. mar_aegypt. 11.83>	Mox ut ei Christi corpus calicemque dedisti,
<hildeb. mar_aegypt. 11.84>	Victricem mundi dissolvit prima secundi.
<hildeb. mar_aegypt. 11.85>	Mysteriis plenae transacto vespere coenae,
<hildeb. mar_aegypt. 11.86>	Nox gravis irrepsit, quia sol cum sole recessit.
<hildeb. mar_aegypt. 11.87>	His Zosimas demum, nomenque diemque supremum
<hildeb. mar_aegypt. 11.88>	Agnoscit dubius. Quis conditor exstitit huius?
<hildeb. mar_aegypt. 11.89>	Nam nil legisse mulierem, nil didicisse
<hildeb. mar_aegypt. 11.90>	Noverat istorum, nec vel memorem studiorum.
<hildeb. mar_aegypt. 11.91>	Comperit hinc etiam post tradita sacra Mariam
<hildeb. mar_aegypt. 11.92>	Illuc traductam momento, moxque solutam,
<hildeb. mar_aegypt. 11.93>	Quo vix expletis bis quinque decemque diaetis
<hildeb. mar_aegypt. 11.94>	Venerat is fessus, victumque labore professus;
<hildeb. mar_aegypt. 11.95>	Qui nova lamentis testatus vulnera mentis
<hildeb. mar_aegypt. 11.96>	Assidet exanimi, madet imbre doloris opimi,
<hildeb. mar_aegypt. 11.97>	Iratus fatis studet officio pietatis,
<hildeb. mar_aegypt. 11.98>	Laudibus applaudit, tegit artus, lumina claudit;
<hildeb. mar_aegypt. 11.99>	Nunc amplexatur vestigia, nunc veneratur
<hildeb. mar_aegypt. 11.100>	Ora, comas, vultus. Erat his incuria cultus;
<hildeb. mar_aegypt. 11.101>	Horum maiestas, contemptus, squalor, egestas.
<hildeb. mar_aegypt. 11.102>	Femina munda satis lacrymis pietate vocatis
<hildeb. mar_aegypt. 11.103>	Abluitur gratis, quia par prope glorificatis.
<hildeb. mar_aegypt. 11.104>	Ipse sepulturae studet, huic vacat, haec sibi curae;
<hildeb. mar_aegypt. 11.105>	Sed quid agat nescit, tellus perdura rigescit;
<hildeb. mar_aegypt. 11.106>	Multa senem frangunt, labor et calor et sitis angunt;
<hildeb. mar_aegypt. 11.107>	Cedit vis annis, sinuosis brachia pannis,
<hildeb. mar_aegypt. 11.108>	Prae manibus nullus ligo, sed nec sarculus ullus.
<hildeb. mar_aegypt. 11.109>	Dum dolet atque gemit, nova res suspiria demit:
<hildeb. mar_aegypt. 11.110>	Lumina siccantur, quia spe meliora parantur.
<hildeb. mar_aegypt. 11.111>	Nam leo lugenti similis funusque colenti
<hildeb. mar_aegypt. 11.112>	Obsequium spondens, iramque feramque recondens,
<hildeb. mar_aegypt. 11.113>	Vertice submisso venit, fastuque remisso
<hildeb. mar_aegypt. 11.114>	Adiecit sanctas humilis collambere plantas.
<hildeb. mar_aegypt. 11.115>	Miratus talem tam devotumque sodalem,
<hildeb. mar_aegypt. 11.116>	Attribuit meritis mulieris; quod fera mitis,
<hildeb. mar_aegypt. 11.117>	Quod leo sit lenis, quod nomen inhaesit arenis,
<hildeb. mar_aegypt. 11.118>	Quod super illuxit, et eum lux praevia duxit;
<hildeb. mar_aegypt. 11.119>	Quod desolatam custode, quod intumulatam
<hildeb. mar_aegypt. 11.120>	Non infestavit fera, non volucris laceravit,
<hildeb. mar_aegypt. 11.121>	Non solvit magnus fervor, non integer annus;
<hildeb. mar_aegypt. 11.122>	Iam depingebat quae gloria membra manebat
<hildeb. mar_aegypt. 11.123>	Sub calidis ventis incorruptela iacentis.
<hildeb. mar_aegypt. 11.124>	Tot simul et tantis expertus dona Tonantis
<hildeb. mar_aegypt. 11.125>	Cuncta recordatur, relegit quod ubique loquatur
<hildeb. mar_aegypt. 11.126>	Alloquio tali tradens mandata sodali:
<hildeb. mar_aegypt. 11.127>	Mi comes, urgemur, et eam sepelire monemur
<hildeb. mar_aegypt. 11.128>	Quam nescit mundus, cui maior in orbe secundus
<hildeb. mar_aegypt. 11.129>	Quod si venisti missus sub nomine Christi,
<hildeb. mar_aegypt. 11.130>	Si famulaturus, tumulum fode, post rediturus.
<hildeb. mar_aegypt. 11.131>	Exue terrorem, solitum dedisce furorem;
<hildeb. mar_aegypt. 11.132>	Ad laudem Christi cedet quod feceris isti.
<hildeb. mar_aegypt. 11.133>	His nondum dictis, feritate minisque relictis,
<hildeb. mar_aegypt. 11.134>	Lenius incedit, et ei leo promptus obedit,
<hildeb. mar_aegypt. 11.135>	Ignarusque morae momento labilis horae
<hildeb. mar_aegypt. 11.136>	Implet mandatum, peragens opus acceleratum.
<hildeb. mar_aegypt. 11.137>	Interea monachus sacros ad sternitur artus:
<hildeb. mar_aegypt. 11.138>	Vestis eum nulla nisi trita vetusque cuculla
<hildeb. mar_aegypt. 11.139>	Quae vix haerebat sibi iam contusa tegebat.
<hildeb. mar_aegypt. 11.140>	His indumentis involvit membra iacentis,
<hildeb. mar_aegypt. 11.141>	Scilicet ingentem thesaurum, iamque gerentem
<hildeb. mar_aegypt. 11.142>	Quiddam splendoris, quiddam solemnis odoris,
<hildeb. mar_aegypt. 11.143>	Quiddam praeclarum de nectare coelicolarum
<hildeb. mar_aegypt. 11.144>	Femina sanctorum mercede beata laborum,
<hildeb. mar_aegypt. 11.145>	Ad tumulum vehitur, famulante fera sepelitur.
<hildeb. mar_aegypt. 11.146>	Inde senex repedat, iubet ut leo verna recedat.
<hildeb. mar_aegypt. 11.147>	Visa domi recitat, delictis parcere vitat:
<hildeb. mar_aegypt. 11.148>	Increpat, hortatur, spondet bona, dura minatur.
<hildeb. mar_aegypt. 11.149>	Sic ubi complevit viginti lustra quievit.