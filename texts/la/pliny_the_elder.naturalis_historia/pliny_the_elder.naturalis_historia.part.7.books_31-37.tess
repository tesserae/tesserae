<plin. nat. 31.1> aquatilium secuntur in medicina beneficia, opifice natura ne in illis quidem cessante et per undas fluctusque ac reciprocos aestus amniumque rapidos cursus inprobas exercente vires, nusquam potentia maiore, si verum fateri volumus, quippe hoc elementum ceteris omnibus imperat. terras devorant aquae, flammas necant, scandunt in sublime et caelum quoque sibi vindicant ac nubium obtentu vitalem spiritum strangulant, quae causa fulmina elidit, ipso secum discordante mundo. quid esse mirabilius potest aquis in caelo stantibus at illae, ceu parum sit in tantam pervenire altitudinem, rapiunt eo secum piscium examina, saepe etiam lapides, subeuntque portantes aliena pondera. eaedem cadentes omnium terra enascentium causa fiunt, prorsus mirabili natura, si quis  velit reputare, ut fruges gignantur, arbores fruticesque vivant, in caelum migrare aquas animamque etiam herbis vitalem inde deferre, iusta confessione, omnes terrae quoque vires aquarum esse beneficii. quapropter ante omnia ipsarum potentiae exempla ponemus. cunctas enim enumerare quis mortalium queat
<plin. nat. 31.2> emicant benigne passimque in plurimis terris alibi frigidae, alibi calidae, alibi iunctae, sicut in tarbellis aquitanica gente et in pyrenaeis montibus tenui intervallo discernente, alibi tepidae, egelidae, atque auxilia morborum profitentes et e cunctis animalibus hominum tantum causa erumpentes augent numerum deorum nominibus variis urbesque condunt, sicut puteolos in campania, statiellas in liguria, sextias in narbonensi provincia. nusquam tamen largius quam in baiano sinu nec pluribus auxiliandi generibus: aliae sulpuris vi, aliae aluminis, aliae salis, aliae nitri, aliae bituminis, nonnullae etiam acida salsave mixtura, vapore ipso aliquae prosunt, tantaque est vis, ut  balneas calefaciant ac frigidam etiam in soliis fervere cogant. quae in baiano posidianae vocantur, nomine accepto a claudii caesaris liberto, obsonia quoque percocunt. vaporant et in mari ipso quae Licinii Crassi fuere, mediosque inter fluctus existit aliquid valetudini salutare.
<plin. nat. 31.3> iam generatim nervis prosunt pedibusve aut coxendicibus, aliae luxatis fractisve, inaniunt alvos, sanant vulnera, capiti, auribus privatim medentur, oculis vero ciceronianae. dignum memoratu, villa est ab averno lacu puteolos tendentibus inposita litori, celebrata porticu ac nemore, quam vocabat m. cicero academiam ab exemplo athenarum, ibi compositis voluminibus eiusdem nominis, in qua et monumenta sibi instauraverat, ceu vero non et in toto terrarum orbe fecisset. huius in parte prima exiguo post obitum ipsius antistio vetere possidente eruperunt fontes calidi perquam salubres oculis, celebrati carmine laureae tulli, qui fuit e libertis eius, ut protinus noscatur etiam ministeriorum haustus ex illa maiestate ingenii. ponam enim ipsum carmen, ut ubique et non ibi tantum legi queat:  "quo tua, romanae vindex clarissime linguae,
<plin. nat. 31.4> silva loco melius surgere iussa viret atque academiae celebratam nomine villam     nunc reparat cultu sub potiore vetus, hoc etiam apparent lymphae non ante repertae,     languida quae infuso lumina rore levant. nimirum locus ipse sui ciceronis honori     hoc dedit, hac fontes cum patefecit ope, ut, quoniam totum legitur sine fine per orbem,     sint plures oculis quae medeantur aquae."     in eadem campaniae regione sinuessanae aquae sterilitatem feminarum et virorum insaniam abolere produntur, in aenaria insula calculosis mederi et quae vocatur acidula ab teano sidicino [iiii] p. - haec frigida - , item in stabiano quae dimidia vocatur et in venafrano ex fonte acidulo. idem contingit in velino lacu potantibus, item in syriae fonte iuxta taurum montem auctor est M. Varro et in phrygiae gallo flumine callimachus. sed ibi in potando necessarius modus, ne lymphatos agat, quod in aethiopia accidere iis, qui e fonte rubro biberint, ctesias scribit. iuxta romam albulae aquae volneribus medentur, egelidae hae, sed  cutiliae in sabinis gelidissimae suctu quodam corpora invadunt, ut prope morsus videri possit, aptissimae stomacho, nervis, universo corpori. thespiarum fons conceptus mulieribus repraesentat, item in arcadia flumen elatum, custodit autem linus fons in eadem arcadia abortusque fieri non patitur. e diverso in pyrrha flumen, quod aphrodisium vocatur, steriles facit. lacu alphio vitiligines tolli Varro auctor est titiumque praetura functum marmorei signi faciem habuisse propter id vitium. cydnus ciliciae amnis podagricis medetur, sicut apparet epistula cassi parmensis ad m. antonium. contra aquarum culpa in troezene omnium pedes vitia sentiunt. tungri civitas galliae fontem habet insignem plurimis bullis stillantem, ferruginei saporis, quod ipsum non nisi in fine potus intellegitur. purgat hic corpora, tertianas febres discutit, calculorum vitia. eadem aqua igne admoto turbida fit ac postremo rubescit. leucogaei fontes inter puteolos et neapolim oculis et vulneribus medentur. cicero in admirandis posuit reatinis tantum paludibus ungulas iumentorum indurari.
<plin. nat. 31.5> eudicus in hestiaeotide fontes duos tradit esse, ceronam, ex quo bibentes oves nigras fieri, nelea, ex quo albas, ex utroque varias, theophrastus thuriis crathim candorem facere, sybarim nigritiam bubus ac pecori, quin et homines sentire differentiam eam; nam qui e sybari bibant, nigriores esse durioresque et crispo capillo, qui e crathi candidos mollioresque ac porrecta coma. item in macedonia qui velint sibi candida nasci, ad haliacmonem ducere, qui nigra aut fusca, ad axium. idem omnia fusca nasci quibusdam in locis dicit et fruges quoque, sicut in messapis, at in lusis arcadiae quodam fonte mures terrestres vivere et conversari. erythris aleos amnis pilos gignit in corporibus.
<plin. nat. 31.6> in boeotia ad trophonium deum iuxta flumen hercynnum e duobus fontibus alter memoriam, alter  oblivionem adfert, inde nominibus inventis. in cilicia apud oppidum cescum rivus fluit nuus, ex quo bibentium subtiliores sensus fieri M. Varro tradit, at in cea insula fontem esse, quo hebetes fiant, zamae in africa, ex quo canorae voces. - vinum taedio venire iis, qui ex clitorio lacu biberint, ait eudoxus, set theopompus inebriari fontibus iis, quos diximus, mucianus andri e fonte liberi patris statis diebus septenis eius dei vinum fluere, si auferatur e conspectu templi, sapore in aquam transeunte, polyclitus lipari iuxta solos ciliciae ungui, theophrastus hoc idem in aethiopia eiusdem nominis fonte, lycos in indis oratis fontem esse, cuius aqua lucernae luceant; idem ecbatanis traditur. theopompus in scotusaeis lacum esse dicit, qui volneribus  medeatur, iuba in trogodytis lacum insanum malefica vi appellatum ter die fieri amarum salsumque ac deinde dulcem totiensque et nocte, scatentem albis serpentibus vicenum cubitorum; idem in arabia fontem exilire tanta vi, ut nullum non pondus inpactum respuat; theophrastus marsyae fontem in phrygia ad celaenarum oppidum saxa egerere. non procul ab eo duo sunt fontes claeon et gelon ab effectu graecorum nominum dicti. cyzici fons cupidinis vocatur, ex quo potantes amorem deponere mucianus credit.
<plin. nat. 31.7> cranone est fons calidus citra summum fervorem, qui vino addito triduo calorem potionis custodit in vasis. sunt et mattiaci in germania fontes calidi trans rhenum, quorum haustus triduo fervet, circa margines vero pumicem faciunt aquae.
<plin. nat. 31.8> quod si quis fide carere ex his aliqua arbitratur, discat in nulla parte naturae maiora esse miracula, quamquam inter initia operis abunde multa rettulimus. ctesias tradit silan vocari stagnum in indis, in quo  nihil innatet, omnia mergantur; caelius apud nos in averno etiam folia subsidere, Varro aves, quae advolaverint, emori. contra in africae lacu apuscidamo omnia fluitant, nihil mergitur, item in siciliae fonte phinthia, ut apion tradit, et in medorum lacu puteoque saturni. item fluvii fons limyrae transire solet in loca vicina portendens aliquid; mirum quoque quod cum piscibus transit. responsa ab his petunt incolae cibo, quem rapiunt adnuentes, si vero eventum negent, caudis abigunt. amnis alcas in bithynia bryazum adluit - hoc est et templo et deo nomen - , cuius gurgitem periuri negantur pati velut flammam urentem. et in cantabria fontes tamarici in auguriis habentur. tres sunt octonis pedibus distantes, in unum alveum coeunt vasto amne. singuli siccantur duodenis diebus, aliquando vicenis, citra suspicionem ullam aquae, cum sit vicinus illis fons sine intermissione largus.  dirum est non profluere eos aspicere volentibus, sicut proxime larcio licinio legato pro praetore post septem dies accidit. in iudaea rivus sabbatis omnibus siccatur.
<plin. nat. 31.9> e diverso miracula alia dira. ctesias in armenia fontem esse scribit, ex quo nigros pisces ilico mortem adferre in cibis. quod et circa danuvii exortum audivi, donec veniatur ad fontem alveo adpositum, ubi finitur id genus piscium, ideoque ibi caput amnis eius intellegit fama. hoc idem et in lydia in stagno nympharum tradunt. in arcadia ad pheneum aqua profluit e saxis styx appellata, quae ilico necat, ut diximus, sed esse pisces parvos in ea tradit theophrastus, letales et ipsos, quod non in alio genere mortiferorum fontium. necare aquas theopompus et in thracia apud cichros dicit, lycos in leontinis tertio die quam quis biberit, Varro ad soracten in fonte, cuius sit latitudo quattuor pedum; sole oriente eum exundare ferventi similem; aves, quae degustaverint, iuxta mortuas iacere. namque et haec insidiosa condicio est, quod quaedam etiam blandiuntur aspectu, ut ad nonacrim arcadiae, omnino nulla deterrent qualitate. hanc putant nimio frigore esse noxiam, utpote  cum profluens ipsa lapidescat. aliter circa thessalica tempe, quoniam virus omnibus terrori est, traduntque ae+na etiam ac ferrum erodi illa aqua. profluit, ut indicavimus, brevi spatio, mirumque, siliqua silvestris amplecti radicibus fontem eum dicitur, semper florens purpura. et quaedam sui generis herba in labris fontis viret. in macedonia non procul euripidis poetae sepulchro duo rivi confluunt, alter saluberrimi potus, alter mortiferi.
<plin. nat. 31.10> in perperenis fons est, quamcumque rigat, lapideam faciens terram, item calidae aquae in euboeae aedepso. nam quae adit rivus saxa in altitudinem crescunt. in eurymenis deiectae coronae in fontem lapideae fiunt. in colossis flumen est, quo lateres coniecti lapidei extrahuntur. in scyretico metallo arbores, quaecumque flumine adluuntur, saxeae fiunt cum ramis. destillantes quoque guttae lapide durescunt in antris, conchatis ideo, nam miezae in macedonia etiam pendentes in ipsis camaris, at in corycio cum cecidere, in quibusdam speluncis  utroque modo columnasque faciunt, ut in phausia cherrhonesi adversae rhodo in antro magno, etiam discolori aspectu. et hactenus contenti simus exemplis.
<plin. nat. 31.11> quaeritur inter medicos, cuius generis aquae sint utilissimae. stagnantes pigrasque merito damnant, utiliores quae profluunt existimantes, cursu enim percussuque ipso extenuari atque proficere; eoque miror cisternarum ab aliquis maxime probari. sed hi rationem adferunt, quoniam levissima sit imbrium, ut quae subire potuerit ac pendere in ae+re. ideo et nives praeferunt nivibusque etiam glaciem, velut ad infinitum coacta subtilitate; leviora enim haec esse et glaciem multo leviorem aqua. horum sententiam refelli interest vitae. in primis enim levitas illa deprehendi aliter quam sensu vix potest, nullo paene momento ponderis aquis inter se distantibus. nec levitatis in pluvia aqua argumentum est subisse eam in caelum, cum etiam lapides subire appareat cadensque inficiatur halitu terrae, quo fit ut pluviae aquae sordium plurimum inesse sentiatur citissimeque ideo calefiat aqua pluvia. nivem quidem glaciemque subtilissimum elementi eius videri miror adposito grandinum argumento, e quibus pestilentissimum potum esse convenit. nec vero pauci  inter ipsos e contrario ex gelu ac nivibus insaluberrimos potus praedicant, quoniam exactum sit inde quod tenuissimum fuerit. minui certe liquorem omnem congelatione deprehenditur et rore nimio scabiem fieri, pruina uredinem, cognatis et nivis causis. pluvias quidem aquas celerrime putrescere convenit minimeque durare in navigatione. epigenes autem aquam, quae septies putrefacta purgata sit, ait amplius non putrescere. nam cisternas etiam medici confitentur inutiles alvo duritia faucibusque, etiam limi non aliis inesse plus aut animalium, quae faciunt taedium. item confitendum habent nec statim amnium utilissimas esse, sicuti nec torrentium ullius, lacusque plurimos salubres. quaenam igitur et cuius generis aptissimae aliae alibi. parthorum reges ex choaspe et eulaeo tantum bibunt; eae quamvis in longinqua comitantur illos. sed horum placere, non quia sint amnes, apparet, quoniam neque e tigri neque euphrate neque e multis aliis bibunt.
<plin. nat. 31.12> limus aquarum vitium est. si tamen idem amnis anguillis scateat, salubritatis indicium habetur, sicuti  frigoris taenias in fonte gigni. ante omnia autem damnantur amarae et quae sorbentem statim implent, quod evenit troezene. nam nitrosas atque salmacidas in desertis rubrum mare petentes addita polenta utiles intra duas horas faciunt ipsaque vescuntur polenta. damnantur in primis quae fonte caenum faciunt quaeque malum colorem bibentibus, refert et si vasa aerea inficiant aut si legumina tarde percocant, si liquatae leniter terram relinquant decoctaeque crassis obducant vasa crustis. est etiamnum vitium non fetidae modo, verum omnino quicquam resipientis, iucundum sit illud licet gratumque et, ut saepe, ad viciniam lactis accedens. aquam salubrem ae+ri quam simillimam esse oportet. unus in toto orbe traditur fons aquae iucunde olentis in mesopotamia chabura; fabulae rationem adferunt, quoniam eo iuno perfusa sit. de cetero aquarum salubrium sapor odorve nullus esse debet.
<plin. nat. 31.13> quidam statera iudicant de salubritate, frustrante diligentia, quando perrarum est ut levior sit aliqua. certior subtilitas, inter pares meliorem esse quae calefiat refrigereturque celerius. quin et haustam vasis portatis, ne manu pendeant, depositisque in humum tepescere adfirmant. ex  quonam ergo genere maxime probabilis continget puteis nimirum, ut in oppidis video constare, sed iis, quibus et exercitationis ratio crebro haustu continget et illa tenuitas colante terra. salubritati haec satis sunt; frigori et opacitas necessaria utque caelum videant. super omnia una observatio - eadem et ad perennitatem pertinet - , ut illa e vado exiliat vena, non e lateribus. nam ut tactu gelida sit, etiam arte contingit, si expressa in altum aut e sublimi deiecta verberatum corripiat ae+ra. in natando quidem spiritum continentibus frigidior sentitur eadem. neronis principis inventum est decoquere aquam vitroque demissam in nives refrigerare; ita voluptas frigoris contingit sine vitiis nivis. omnem utique decoctam utiliorem esse convenit, item calefactam magis refrigerari, subtilissimo invento. vitiosae aquae remedium est, si decoquatur ad dimidias partes. aqua frigida ingesta sistitur sanguis. aestus in balineis arcetur, si quis ore teneat. quae sint haustu frigidissimae, non perinde et tactu esse, alternante hoc bono, multi familiari exemplo colligunt.
<plin. nat. 31.14> clarissima aquarum omnium in toto orbe frigoris salubritatisque palma praeconio urbis marcia est, inter reliqua deum munera urbi tributa. vocabatur haec quondam aufeia, fons autem ipse pitonia. oritur in ultimis  montibus paelignorum, transit marsos et fucinum lacum, romam non dubie petens. mox in specus mersa in tiburtina se aperit, ita novem milibus passuum fornicibus structis perducta. primus eam in urbem ducere auspicatus est ancus marcius, unus e regibus, postea q. marcius rex in praetura, rursusque restituit m. agrippa. idem et virginem adduxit ab octavi lapidis diverticulo duo milia passuum praenestina via. iuxta est herculaneus rivus, quem refugiens virginis nomen obtinuit. horum amnium comparatione differentia supra dicta deprehenditur, cum quantum virgo tactu praestat, tantum praestet marcia haustu, quamquam utriusque iam pridem urbi periit voluptas, ambitione avaritiaque in villas ac suburbana detorquentibus publicam salutem.
<plin. nat. 31.15> non ab re sit quaerendi aquas iunxisse rationem. reperiuntur in convallibus maxime et quodam convexitatis cardine aut montium radicibus. multi septentrionales ubique partes aquosas existimavere, qua in re varietatem naturae aperuisse conveniat. in hyrcanis montibus a meridiano latere non pluit; ideo silvigeri ab aquilonis tantum parte sunt. at olympus, ossa, parnasus, appenninus, alpes undique vestiuntur amnibusque perfunduntur, aliqui ab austro, sicut in creta albi montes. nihil ergo in his perpetuae observationis iudicabitur.
<plin. nat. 31.16> aquarum sunt notae iuncus et herba, de qua dictum est, multumque alicui loco pectore incubans rana. salix enim erratica et alnus aut vitex aut harundo aut hedera sponte proveniunt et conrivatione aquae pluviae in locum humiliorem e superioribus defluentis, augurio fallaci, certiore multo nebulosa exhalatione ante ortum solis longius intuentibus, quod quidam ex edito speculantur proni terram adtingente mento. est et peculiaris aestimatio peritis tantum nota, quam ferventissimo aestu secuntur dieique horis ardentissimis, qualis ex quoque loco repercussus splendeat. nam si terra sitiente umidior sit ille, indubitata spes promittitur. sed tanta oculorum intentione opus est, ut indolescant. quod fugientes ad alia experimenta decurrunt. loco in altitudinem pedum quinque defosso ollisque e figlino opere crudis aut peruncta pelvi aerea lanae vellere cooperto lucernaque ardente concamarata frondibus, dein terra, si figlinum umidum ruptumve aut in aere sudor vel lucerna sine defectu olei restincta aut etiam vellus lanae madidum reperiatur, non dubie promittunt aquas. quidam et igni prius excocunt locum, tanto efficaciore vasorum argumento.
<plin. nat. 31.17> terra vero ipsa promittit candicantibus maculis aut tota glauci coloris. in nigra enim scaturigines non fere sunt perennes. figularis creta semper adimit spes, nec amplius puteum fodiunt coria terrae observantes, ut a nigra descendat ordo supra dictus. aqua semper dulcis in argillosa terra, frigidior in tofo. namque et hic probatur, dulces enim levissimasque facit et colando continet sordes. sabulum exiles limosasque promittit, glarea incertas venas, sed boni saporis, sabulum masculum et harena carbunculus certas stabilesque et salubres, rubra saxa optimas speique certissimae, radices montium saxosae et silex hoc amplius rigentes. oporteat autem fodientibus umidiores adsidue respondere glaebas faciliusque ferramenta descendere. depressis puteis sulpurata vel aluminosa occurrentia putearios necant. experimentum huius periculi est demissa ardens lucerna si extinguatur; tunc secundum puteum lextra ac sinistra fodiuntur aestuaria, quae graviorem illum halitum recipiant. fit et sine his vitiis altitudine ipsa gravior ae+r, quem emendant adsiduo linteorum iactatu eventilando. cum ad aquam ventum est, sine harenato opus surgit, ne venae obstruantur.
<plin. nat. 31.18> quaedam aquae vere statim incipiente frigidiores sunt,  quarum non in alto origo est - hibernis enim constant imbribus - , quaedam a canis ortu, sicut in macedoniae pella utrumque. ante oppidum enim incipiente aestate frigida est palustris, dein maximo aestu in excelsioribus oppidi riget. hoc et in chio evenit simili ratione portus et oppidi. athenis enneacrunos nimbosa aestate frigidior est quam puteus in iovis horto, at ille siccitatibus riget. maxime autem putei circa arcturum, non ipsa aestate, deficiunt omnesque quatriduo eo subsidunt, iam vero multi hieme tota, ut circa olynthum, vere primum aquis redeuntibus. in sicilia quidem circa messanam et mylas hieme in totum inarescunt fontes, aestate exundant amnemque faciunt. apolloniae in ponto fons iuxta mare aestate tantum superfluit et maxime circa canis ortum, parcius, si frigidior sit aestas. quaedam terrae imbribus sicciores fiunt, velut in narniensi agro, quod admirandis suis inseruit m. cicero, siccitate lutum fieri prodens, imbre pulverem. - omnis aqua hieme dulcior est, aestate minus, autumno minime, minusque per siccitates. neque aequalis amnium plerumque gustus est magna alvei differentia. quippe tales sunt aquae, qualis terra, per quam fluunt, qualesve herbarum, quas lavant, suci. ergo iidem  amnes parte aliqua reperiuntur insalubres. mutant saporem et influentes rivi, ut borysthenen, victique diluuntur. aliqui vero et imbre mutantur. ter accidit in bosporo, ut salsi deciderent necarentque frumenta, totiens et nili rigua pluviae amara fecere, magna pestilentia aegypti.
<plin. nat. 31.19> nascuntur fontes decisis plerumque silvis, quos arborum alimenta consumebant, sicut in haemo obsidente gallos cassandro, cum valli gratia silvas cecidissent. plerumque vero damnosi torrentes conrivantur detracta collibus silva continere nimbos ac digerere consueta. et coli moverique terram callumque summae cutis solvi aquarum interest. proditur certe in creta expugnato oppido, quod vocabatur arcadia, cessasse fontes amnesque, qui in eo situ multi erant, rursus condito post sex annos emersisse, ut quaeque coepissent partes coli. terrae quoque motus profundunt sorbentque aquas, sicut circa pheneum arcadiae quinquies accidisse constat. sic et in coryco monte amnis erupit posteaque coeptus est coli. illa mutatio mira, cuius causa nulla evidens apparet, sicut in magnesia e calida facta frigida, salis non mutato sapore, et in caria, ubi neptuni templum est, amnis, qui fuerat ante dulcis, mutatus in salem est. et illa miraculi plena, arethusam syracusis fimum redolere per olympia, verique  simile, quoniam alpheus in eam insulam sub maria permeet. rhodiorum fons in cherroneso nono anno purgamenta egerit. mutantur et colores aquarum, sicut babylone lacus aestate rubras habet diebus xi et borysthenes statis temporibus caeruleus fertur, quamquam omnium aquarum tenuissimus ideoque innatans hypani, in quo et illud mirabile, austris flantibus superiorem hypanim fieri. sed tenuitatis argumentum et aliud est, quod nullum halitum, non modo nebulam, emittat. qui volunt diligentes circa haec videri, dicunt aquas graviores post brumam fieri.
<plin. nat. 31.20> ceterum a fonte duci fictilibus tubis utilissimum est crassitudine binum digitorum, commissuris pyxidatis ita, ut superior intret, calce viva ex oleo levigatis. libramentum aquae in centenos pedes sicilici minimum erit, si cuniculo veniet, in binos actus lumina esse debebunt. quam surgere in sublime opus fuerit, plumbo veniat. subit altitudinem exortus sui. si longiore tractu veniet, subeat crebro descendatque, ne libramenta pereant. fistulas denum pedum longitudinis esse legitimum est et, si quinariae erunt, sexagena pondo pendere, si octonariae, centena, si denariae, centena vicena ac deinde ad has portiones. denaria appellatur cuius lamnae latitudo,  antequam curvetur, digitorum x est, dimidioque eius quinaria. in anfractu omni collis quinariam fieri, ubi dometur impetus, necessarium est, item castella, prout res exiget.
<plin. nat. 31.21> homerum calidorum fontium mentionem non fecisse demiror, cum alioqui lavari calida frequenter induceret, videlicet quia medicina tunc non erat haec, quae nunc aquarum perfugio utitur. est autem utilis sulpurata nervis, aluminata paralyticis aut simili modo solutis, bituminata aut nitrosa, qualis cutilia est, bibendo itaque purgationibus. plerique in gloria ducunt plurimis horis perpeti calorem earum, quod est inimicissimum, namque paulo diutius quam balineis uti oportet ac postea frigida dulci, nec sine oleo discedentes, quod vulgus alienum arbitratur, idcirco non alibi corporibus magis obnoxiis, quippe et vastitate odoris capita replentur et frigore infestantur sudantia, reliqua corporum parte mersa. similis error quam plurimo potu gloriantium, vidique iam turgidos bibendo in tantum, ut anuli integerentur cute, cum reddi non posset hausta multitudo aquae. nec hoc ergo fieri convenit sine crebro salis gustu. utuntur et caeno fontium ipsorum utiliter, sed ita, si inlitum sole inarescat. nec vero omnes, quae sint calidae, medicatas esse credendum, sicut in segesta siciliae, larisa troade, magnesia, melo,  lipara. nec decolor species aeris argentive, ut multi existimavere, medicaminum argumentum est, quando nihil eorum in patavinis fontibus, ne odoris quidem differentia aliqua deprehendetur.
<plin. nat. 31.22> medendi modus idem et in marinis erit, quae calefiunt ad nervorum dolores, feruminanda a fracturis ossa, contusa, item corpora siccanda, qua de causa et frigido mari utuntur. praeterea est alius usus multiplex, principalis vero navigandi phthisi adfectis, ut diximus, aut sanguine egesto, sicut proxime annaeum gallionem fecisse post consulatum meminimus. neque enim aegyptus propter se petitur, sed propter longinquitatem navigandi. quin et vomitiones ipsae instabili volutatione commotae plurimis morbis capitis, oculorum, pectoris medentur omnibusque, propter quae helleborum bibitur. aquam vero maris per sese efficaciorem discutiendis tumoribus putant medici, si illa decoquatur hordeacia farina, ad parotidas. emplastris etiam, maxime albis, et malagmatis miscent; prodest et infusa crebro ictu. bibitur quoque, quamvis non sine iniuria stomachi, ad purganda corpora bilemque atram aut sanguinem concretum reddendum  alterutra parte. quidam et in quartanis dedere eam bibendam et in tenesmis articulariisque morbis adservatam in hoc ut vetustate virus deponentem, aliqui decoctam, omnes ex alto haustam nullaque dulcium mixtura corruptam. in quo usu praecedere vomitum volunt. tunc quoque acetum aut vinum et aquam miscent. qui puram dedere, raphanos supermandi ex mulso aceto iubent, ut ad vomitiones revocent. clysteribus quoque marinam infundunt tepefactam. testium quidem tumores fovendo non aliud praeferunt, item pernionum vitio ante ulcera, simili modo pruritibus, psoris et lichenum curationi. lendes quoque et taetra capitis animalia hac curantur. et liventia reducit eadem ad colorem. in quibus curationibus post marinam aceto calido fovere plurimum prodest. quin et ad ictus venenatos salutaris intellegitur, ut phalangiorum et scorpionum, et ptyade aspide respersis; calida autem in his adsumitur. suffitur eadem cum aceto capitis  doloribus. tormina quoque et choleras calida infusa clysteribus sedant. difficilius perfrigescunt marina calefacta. mammas sororientes, praecordia maciemque corporis piscinae maris corrigunt, aurium gravitatem, capitis dolores cum aceto ferventium vapor. rubiginem ferro marinae celerrime exterunt, pecorum quoque scabiem sanant lanasque emolliunt.
<plin. nat. 31.23> nec ignoro haec mediterraneis supervacua videri posse. verum et hoc cura providit inventa ratione, qua sibi quisque aquam maris faceret. illud in ea ratione mirum, si plus quam sextarius salis in iiii sextarios aquae mergatur, vinci aquam salemque non liquari. cetero sextarius salis cum iiii aquae sextariis salsissimi maris vim et naturam implet. moderatissimum autem putant supra dictam aquae mensuram octonis cyathis salis temperari, quoniam ita et nervos excalefaciat et corpus non exasperet.
<plin. nat. 31.24> inveteratur et quod vocant thalassomeli aequis portionibus maris, mellis, imbris. ex alto et ad hunc usum advehunt fictilique vaso et picato condunt. prodest ad purgationes maxime sine stomachi vexatione et sapore  grato et odore. - hydromeli quoque ex imbre puro cum melle temperabatur quondam, quod daretur adpetentibus vini aegris veluti innocentiore potu, damnatum iam multis annis, isdem vitiis quibus vinum nec isdem utilitatibus. - quia saepe navigantes defectu aquae dulcis laborant, haec quoque subsidia demonstrabimus. expansa circa navem vellera madescunt accepto halitu maris, quibus dulcis umor exprimitur, item demissae reticulis in mare concavae e cera pilae vel vasa inania opturata dulcem intra se colligunt umorem. nam in terra marina aqua argilla percolata dulcescit.
<plin. nat. 31.25> luxata corpora et hominum et quadrupedum natando in cuius libeat generis aqua facillime in artus redeunt. - est et in metu peregrinantium ut temptent valitudinem aquae ignotae. hoc cavent e balineis egressi statim frigidam suspectam hauriendo. - muscus, qui in aqua fuerit, podagris inlitus prodest, idem oleo admixto talorum dolori tumorique. spuma aquae adfrictu verrucas tollit, nec non harena litorum maris, praecipue tenuis et sole candens; in medicina est siccandis corporibus coopertis hydropicorum aut rheumatismos sentientium.
<plin. nat. 31.26> et hactenus de aquis, nunc de aquatilibus. ordiemur autem, ut in reliquis, a principalibus eorum, quae sunt salsa ac spongea.
<plin. nat. 31.27> sal omnis aut fit aut gignitur, utrumque pluribus modis, sed causa gemina, coacto umore vel siccato. siccatur in lacu tarentino aestivis solibus, totumque stagnum in salem abit, modicum alioqui, altitudine genua non excedens, item in sicilia in lacu, qui cocanicus vocatur, et alio iuxta gelam. horum extremitates tantum inarescunt, sicut in phrygia, cappadocia, aspendi, ubi largius coquitur et usque ad medium. aliud etiam in eo mirabile, quod tantundem nocte subvenit, quantum die auferas. omnis e stagnis sal minutus atque non glaeba est. aliud genus ex aquis maris sponte gignitur spuma in extremis litoribus ac scopulis relicta. hic omnis rore densatur, et est acrior qui in scopulis invenitur. sunt etiamnum naturales differentiae tres. namque in bactris duo lacus vasti, alter ad scythas versus, alter ad arios, sale exaestuant, sicut ad citium in cypro et circa memphin extrahunt e lacu, dein sole siccant. sed et summa fluminum densantur in salem, amne reliquo veluti sub gelu fluente, ut apud caspias portas quae salis flumina appellantur, item circa mardos et armenios. praeterea et apud bactros amnes ochus et oxus ex adpositis montibus  deferunt salis ramenta. sunt et in africa lacus, et quidem turbidi, salem ferentes. ferunt quidem et calidi fontes, sicut pagasaei. et hactenus habent se genera ex aquis sponte provenientia. sunt et montes nativi salis, ut in indis oromenus, in quo lapicidinarum modo caeditur renascens, maiusque regum vectigal ex eo est quam ex auro atque margaritis. effoditur et e terra, ut palam est umore densato, in cappadocia. ibi quidem caeditur specularium lapidum modo; pondus magnum glaebis, quas micas vulgus appellat. gerris arabiae oppido muros domosque massis salis faciunt aqua feruminantes. invenit et iuxta pelusium ptolemaeus rex, cum castra faceret. quo exemplo postea inter aegyptum et arabiam etiam squalentibus locis coeptus est inveniri detractis harenis, qualiter et per africae sitientia usque ad hammonis oraculum, is quidem crescens cum luna noctibus. nam et cyrenaici tractus nobilitantur hammoniaco et ipso, quia sub harenis inveniatur, appellato. similis est colore alumini, quod schiston vocant, longis glaebis neque perlucidis, ingratus sapore, sed medicinae utilis. probatur quam maxime  perspicuus, rectis scissuris. insigne de eo proditur, quod levissimus intra specus suos in lucem universam prolatus vix credibili pondere ingravescat. causa evidens, cuniculorum spiritu madido sic adiuvante molientes, ut adiuvant aquae. adulteratur siculo, quem cocanicum appellavimus, nec non et cyprio mire simili. in hispania quoque citeriore egelestae caeditur glaebis paene translucentibus, cui iam pridem palma a plerisque medicis inter omnia salis genera perhibetur. omnis locus, in quo reperitur sal, sterilis est nihilque gignit. et in totum sponte nascens intra haec est.
<plin. nat. 31.28> facticii varia genera. volgaris plurimusque in salinis mari adfuso non sine aquis dulcibus riguis, sed imbre maxime iuvante ac super omnia sole multoque, aliter non inarescens. africa circa uticam construit acervos salis ad collium speciem, qui ubi sole lunaque induruere, nullo umore liquescunt vixque etiam ferro caeduntur. fit tamen et in creta sine riguis mare in salinas infundentibus et circa aegyptum ipso mari influente in solum, ut credo, nilo sucosum. fit et puteis in salinas ingestis. prima densatio babylone in bitumen liquidum cogitur oleo simile,  quo et in lucernis utuntur. hoc detracto subest sal. et in cappadocia e puteis ac fonte aquam in salinas ingerunt. in chaonia excocunt aquam e fonte refrigerandoque salem faciunt inertem nec candidum. galliae germaniaeque ardentibus lignis aquam salsam infundunt; hispaniae quadam sui parte e puteis hauriunt muriam appellantes. illi quidem et lignum referre arbitrantur. quercus optima, ut quae per se cinere sincero vim salis reddat, alibi corylus laudatur. ita infuso liquore salso arbor etiam in salem vertitur. quicumque ligno confit sal niger est. apud theophrastum invenio umbros harundinis et iunci cinerem decoquere aqua solitos, donec exiguum superesset umoris. quin et e muria salsamentorum recoquitur iterumque consumpto liquore ad naturam suam redit, vulgo e menis iucundissimus.
<plin. nat. 31.29> marinorum maxume laudatur cyprius a salamine, at e stagnis tarentinus ac phrygius, qui tattaeus vocatur. hi duo oculis utiles. e cappadocia qui in laterculis adfertur, cutis nitorem dicitur facere. magis tamen extendit is, quem citium appellavimus, itaque a partu ventrem eo cum melanthio inlinunt. salsissimus sal qui siccissimus, suavissimus omnium tarentinus atque candidissimus,  set de cetero fragilis qui maxime candidus. pluvia dulcescit omnis, suaviorem tamen rores faciunt, sed copiosum aquilonis flatus. austro non nascitur. flos salis non fit nisi aquilonibus. in igni nec crepitat nec exilit tragasaeus neque acanthius, ab oppido appellatus, nec ullius spuma aut ramentum tenuius. agrigentinus ignium patiens ex aqua exilit. sunt et colorum differentiae. rubet memphi, rufus est circa oxum, centuripis purpureus, circa gelam in eadem sicilia tanti splendoris, ut imaginem recipiat. in cappadocia crocinus effoditur, tralucidus et odoratissimus. ad medicinae usus antiqui tarentinum maxime laudabant, ab hoc quemcumque e marinis, ex eo genere spumeum praecipue, iumentorum vero et boum oculis tragasaeum et baeticum. ad opsonium et cibum utilior quisquis facile liquescit, item umidior, minorem enim amaritudinem habent, ut atticus et euboicus. servandis carnibus aptior acer et siccus, ut megaricus. conditur etiam odoribus additis et pulmentarii vicem implet, excitans aviditatem invitansque in omnibus cibis ita, ut sit peculiaris ex eo intellectus inter innumera condimenta, item in mandendo quaesitus garo. quin et pecudes  armentaque et iumenta sale maxime sollicitantur ad pastus, multo tum largiore lacte multoque gratiore etiam in caseo dote. ergo, hercules, vita humanior sine sale non quit degere, adeoque necessarium elementum est, uti transierit intellectus ad voluptates animi quoque eximias. sales appellantur, omnisque vitae lepos et summa hilaritas laborumque requies non alio magis vocabulo constat. honoribus etiam militiaeque interponitur salariis inde dictis, magna apud antiquos et auctoritate, sicut apparet ex nomine salariae viae, quoniam illa salem in sabinos portari convenerat. ancus marcius rex salis modios [vi] in congiario dedit populis et salinas primus instituit. Varro etiam pulmentarii vice usos veteres auctor est, et salem cum pane esitasse eos proverbio apparet. maxime tamen in sacris intellegitur auctoritas, quando nulla conficiuntur sine mola salsa.
<plin. nat. 31.30> salinarum sinceritas summam fecit suam differentiam quadam favilla salis, quae levissima ex eo est et candidissima. appellatur et flos salis, in totum diversa res umidiorisque naturae et crocei coloris aut rufi, veluti  rubigo salis, odore quoque ingrato ceu gari dissentiens a sale, non modo a spuma. aegyptus invenit, videturque nilo deferri. et fontibus tamen quibusdam innatat. optimum ex eo quod olei quandam pinguitudinem reddit; est enim etiam in sale pinguitudo, quod miremur. adulteratur autem tinguiturque rubrica aut plerumque testa trita, qui fucus aqua deprehenditur diluente facticium colorem, cum verus ille non nisi oleo resolvatur et unguentarii propter colorem eo maxime utantur. canitia in vasis summa est, media vero pars umidior, ut diximus. floris natura aspera, excalfactoria, stomacho inutilis, sudorem ciet, alvum solvit in vino et aqua, acopis et zmecticis utilis. detrahit et ex palpebris pilos. ima faecis concutiuntur, ut croci color redeat.
<plin. nat. 31.31> praeter haec etiamnum appellatur in salinis salsugo, ab aliis salsilago, tota liquida, a marina aqua salsiore vi distans. - aliud etiamnum liquoris exquisiti genus, quod garum vocavere, intestinis piscium ceterisque, quae abicienda essent, sale maceratis, ut sit illa putrescentium sanies. hoc olim conficiebatur ex pisce, quem graeci garon vocabant, capite eius usto suffitu extrahi secundas monstrantes, nunc e scombro pisce laudatissimum in  carthaginis spartariae cetariis - sociorum id appellatur - , singulis milibus nummum permutantibus congios fere binos. nec liquor ullus paene praeter unguenta maiore in pretio esse coepit, nobilitatis etiam gentibus. scombros et mauretania baeticaeque etiam carteia ex oceano intrantes capiunt, ad nihil aliud utiles. laudantur et clazomenae garo pompeique et leptis, sicut muria antipolis ac thurii, iam vero et delmatia. - vitium huius est allex atque inperfecta nec colata faex. coepit tamen et privatim ex inutili pisciculo minimoque confici. apuam nostri, aphyen graeci vocant, quoniam is pisciculus e pluvia nascatur. foroiulienses piscem, ex quo faciunt, lupum appellant. transiit deinde in luxuriam, creveruntque genera ad infinitum, sicuti garum ad colorem mulsi veteris adeoque suavitatem dilutum, ut bibi possit. aliud vero est castimoniarum superstitioni etiam sacrisque iudaeis dicatum, quod fit e piscibus squama carentibus. sic allex  pervenit ad ostreas, echinos, urticas maris, mullorum iocinera, innumerisque generibus ad sapores gulae coepit sal tabescere.
<plin. nat. 31.32> haec obiter indicata sint desideriis vitae. et ipsa tamen non nullius usus in medendo. namque et allece scabies pecoris sanatur infusa per cutem incisam, et contra canis morsus draconisve marini prodest, in linteolis autem concerptis inponitur, et garo ambusta recentia sanantur, si quis infundat ac non nominet garum. contra canum quoque morsus prodest maximeque crocodili et ulceribus, quae serpunt, aut sordidis. oris quoque et aurium ulceribus aut doloribus mirifice prodest. muria quoque sive illa salsugo spissat, mordet, extenuat, siccat, dysintericis utilis, etiam si nome intestina corripiat, ischiadicis, coeliacis veteribus infunditur. fotu quoque apud mediterraneos aquae marinae vicem pensat.
<plin. nat. 31.33> salis natura per se ignea est et inimica ignibus, fugiens eos, omnia erodens, corpora vero adstringens, siccans, adligans, defuncta etiam a putrescendi tabe vindicans, ut durent ea per saecula, in medendo vero mordens, adurens, repurgans, extenuans, dissolvens, stomacho tantum inutilis, praeterquam ad excitandam aviditatem. adversus serpentium morsus cum origano, melle,  hysopo, contra cerasten cum origano et cedria aut pice aut melle auxiliatur, contra scolopendras ex aceto potus, adversus scorpionum ictus cum quarta parte lini seminis et oleo vel aceto inlitus, adversus crabrones vero et vespas similiaque ex aceto, ad heterocranias capitisque ulcera et pusulas papulasve et incipientes verrucas cum sebo vitulino, item oculorum remediis et ad excrescentes ibi carnes totiusque corporis pterygia, sed in oculis peculiariter, ob id collyriis emplastrisque additus - ad haec maxime probatur tattaeus aut caunites - , ex ictu vero suffusis cruore oculis suggillatisque cum murra pari pondere ac melle aut cum hysopo ex aqua calida, utque foveantur salsugine - ad haec hispaniensis eligitur - , contraque suffusiones oculorum cum lacte in coticulis teritur, privatim suggillationibus in linteolo involutus crebroque ex aqua ferventi inpositus, ulceribus oris manantibus in linteolo concerpto, gingivarum tumori infricatus et contra scabritiem linguae fractus comminutusque. aiunt dentes non erodi nec putrescere, si quis cotidie mane ieiunus salem contineat sub lingua, donec liquescat. lepras idem et furunculos et lichenas et psoras emendat cum passa  uva exempto eius ligno et sebo bubulo atque origano ac fermento vel pane; maxime thebaicus ad haec et pruritus eligitur. tonsillis et uvis cum melle prodest quicumque, ad anginas hoc amplius cum oleo et aceto eodem tempore extra faucibus inlitus cum pice liquida. emollit et alvum vino mixto, innoxie et taeniarum genera pellit in vino potus, aestus balnearum convalescentes ut tolerare possint, linguae subditus praestat. nervorum dolores, maxime circa umeros et renes, in saccis aqua ferventi crebro candefactus levat, colum torminaque et coxarum dolores potus et in isdem saccis inpositus candens, podagras cum farina ex melle et oleo tritus, ibi maxime usurpanda observatione, quae totis corporibus nihil esse utilius sale et sole dixit. utique cornea videmus corpora piscatorum, sed hoc praecipuum iudicatur in podagris. tollit et clavos pedum, item perniones. ambustis ex oleo inponitur aut commanducatus pusulasque reprimit, ignibus vero sacris, ulceribus, quae serpant, ex aceto aut hysopo, carcinomatis cum uva  taminia, phagedaenis ulcerum tostus cum farina hordei, superinposito linteolo madente vino. morbo regio laborantes, donec sudent ad ignem, contra pruritus, quos sentiunt, ex oleo et aceto infricatus iuvat, fatigatos ex oleo. multi et hydropicos sale curavere fervoresque febrium cum oleo perunxere et tussim veterem linctu eius discussere, clysteribus infudere ischiadicis, ulcerum excrescentibus vel putrescentibus inposuere, crocodilorum morsibus ex aceto in linteolis ita, ut battuerentur ante his ulcera. bibitur et contra opium ex aceto mulso, luxatis inponitur cum farina et melle, item extuberationibus. dentium dolori cum aceto fotus et inlitus cum resina prodest. ad omnia autem spuma salis iucundior utiliorque. sed quicumque sal acopis additur ad excalfactiones, item zmegmatis ad extendendam cutem levandamque. pecorum quoque scabiem et boum inlitus tollit datusque lingendus et oculis iumentorum inspuitur. haec de sale dicta sint.
<plin. nat. 31.34> non est differenda et nitri natura, non multum a sale distans et eo diligentius dicenda, quia palam est medicos, qui de eo scripserunt, ignorasse naturam nec quemquam theophrasto diligentius tradidisse.      exiguum fit apud medos canescentibus siccitate convallibus, quod vocant halmyraga, minus etiam in thracia iuxta philippos, sordidum terra, quod appellant agrium. nam quercu cremata numquam multum factitatum est et iam pridem in totum omissum. aquae vero nitrosae plurimis locis reperiuntur, sed sine viribus densandi. optimum copiosumque in clitis macedoniae, quod vocant chalestricum, candidum purumque, proximum sali. lacus est nitrosus exiliente e medio dulci fonticulo. ibi fit nitrum circa canis ortum novenis diebus totidemque cessat ac rursus innatat et deinde cessat. quo apparet soli naturam esse, quae gignat, quoniam compertum est nec soles proficere quicquam, cum cesset, nec imbres. mirum et illud, scatebra fonticuli semper emicante lacum neque augeri neque effluere. iis autem diebus, quibus gignitur, si fuere imbres, salsius nitrum faciunt, aquilones deterius, quia validius commovent limum.
<plin. nat. 31.35> et hoc quidem nascitur, in aegypto autem conficitur, multo abundantius, sed deterius, nam fuscum lapidosumque est. fit paene eodem modo quo sal, nisi quod salinis mare infundunt, nilum autumno nitrariis. hae accedente nilo rigantur, decedente madent suco nitri xl diebus  continuis, non ut in macedonia statis. si etiam imbres adfuerunt, minus e flumine addunt, statimque ut densari coeptum est, rapitur, ne resolvatur in nitrariis. hic quoque olei natura intervenit, ad scabiem animalium utilis. ipsum autem conditum in acervis durat. mirum in lacu ascanio et quibusdam circa chalcida fontibus summas aquas dulces esse potarique, inferiores nitrosas. - in nitro optimum quod tenuissimum, et ideo spuma melior, ad aliqua tamen sordidum, tamquam ad inficiendas purpuras tincturasque omnes. magnus et vitro usus, qui dicetur suo loco. - nitrariae aegypti circa naucratim et memphin tantum solebant esse, circa memphin deteriores. nam et lapidescit ibi in acervis, multique sunt cumuli ea de causa saxei. faciunt ex his vasa nec non et frequenter liquatum cum sulpure coquentes. in carnibus quoque, quas inveterari volunt, illo nitro utuntur. sunt ibi nitrariae, in quibus et rufum exit a colore terrae.
<plin. nat. 31.36> spumam nitri, quae maxime laudatur, antiqui negabant fieri, nisi cum ros cecidisset praegnantibus nitrariis, sed nondum parientibus; itaque non fieri incitatis, etiamsi caderet. alii acervorum fermento gigni existimavere. proxima aetas medicorum aphronitrum tradidit in asia colligi  in speluncis molibus destillans - specus eos colligas vocant - , dein siccari sole. optimum putatur lydium; probatio, ut sit minime ponderosum et maxime friabile, colore paene purpureo. hoc in pastillis adfertur, aegyptium in vasis picatis, ne liquescat; vasa quoque ea sole inarescentia perficiuntur.
<plin. nat. 31.37> nitri probatio, ut sit tenuissimum et quam maxime spongeosum fistulosumque. adulteratur in aegypto calce, deprehenditur gustu. sincerum enim statim resolvitur, adulteratum pungit calce et aspersum reddit odorem vehementer. uritur in testa opertum, ne exultet. alias igni non exilit nitrum, nihilque gignit aut alit, cum in salinis herbae gignantur et in mari tot animalia, tantum algae. sed maiorem esse acrimoniam nitri apparet non hoc tantum argumento, sed et illo, quod nitrariae calciamenta protinus consumunt, alias salubres oculorumque claritati utiles. in nitrariis non lippiunt; ulcera allata eo celerrime sanantur, ibi facta tarde. ciet et sudores cum oleo perunctis corpusque emollit. in pane salis vice utuntur chalestraeo, ad raphanos aegyptio; teneriores eos facit,  sed obsonia alba et deteriora, olera viridiora. in medicina autem calfacit, extenuat, mordet, spissat, siccat, exulcerat, utile iis, quae evocanda sint aut discutienda et lenius mordenda atque extenuanda, sicut in papulis pusulisque. quidam in hoc usu accensum vino austero restingunt atque ita trito in balneis utuntur sine oleo. sudores nimios inhibet cum iride arida adiecto oleo viridi. extenuat et cicatrices oculorum et scabritias genarum cum fico inlitum aut decoctum in passo ad dimidias partes - item contra argema - , oculorum ungues decoctum in passo cum mali punici calyce; adiuvat claritatem visus cum melle inunctum. prodest dentium dolori, ex vino si cum pipere colluantur; item cum porro decoctum nigrescentes dentes, crematum dentifricio, ad colorem reducit. capitis animalia et lendes necat cum samia terra inlitum ex oleo. auribus purulentis vino liquatum infunditur, sordes eiusdem partis erodit ex aceto, sonitus et tinnitus discutit siccum additum. vitiligines albas cum creta cimolia aequo pondere ex aceto in sole inlitum emendat. furunculos admixtum resinae extrahit; cum uva alba passa nucleis eius simul tritis testium inflammationi  occurrit, item eruptionibus pituitae in toto corpore cum axungia, contraque canis morsus addita et resina inlitis. cum aceto inlinitur sic et serpentium morsibus; phagedaenis et ulceribus, quae serpunt aut putrescunt, cum calce ex aceto. hydropicis cum fico tusum datur inliniturque. discutit et tormina, si decoctum bibatur pondere drachmae cum ruta vel aneto vel cumino. reficit lassitudines cum oleo et aceto perunctorum, et contra algores horroresque prodest manibus pedibusque confricatis cum oleo. conprimit et pruritus suffusorum felle, maxime cum aceto instillatum. succurrit et venenis fungorum ex posca potum aut, si buprestis hausta sit, ex aqua, vomitionesque evocat. iis, qui sanguinem tauri biberint, cum lasere datur. in facie quoque exulcerationes sanat cum melle et lacte bubulo. ambustis tostum, donec nigrescat, tritumque inlinitur. infunditur vesicae et renium dolori aut rigori corporum nervorumve doloribus. paralysi in lingua cum pane inponitur. suspiriosis in tisana sumitur. tussim veterem sanat flore mixto galbano, resinae terebinthinae pari pondere omnium ita, ut fabae magnitudo  devoretur. coquitur dilutumque postea cum pice liquida sorbendum in angina datur.
<plin. nat. 31.38> flos eius cum oleo cypreo et articulorum doloribus in sole iucundus est. regium quoque morbum extenuat in potione vini et inflationes discutit, sanguinis profluvium e naribus sistit ex ferventi aqua vapore naribus rapto. porriginem alumine permixto tollit, alarum virus ex aqua cottidiano fotu, ulcera ex pituita nata cera permixtum, quo genere nervis quoque prodest. coeliacis infunditur. perungui ante accessiones frigidas nitro et oleo multi praecepere, sicut adversus lepras, lentigines; podagris in balneis uti. solia nitri prosunt atrophis, opisthotonis, tetanis. - sal nitrum sulpuri concoctum in lapidem vertitur.
<plin. nat. 31.39> spongearum genera diximus in naturis aquatilium marinorum. quidam ita distingunt: alias ex his mares tenui fistula spissioresque, persorbentes, quae et tinguntur in deliciis, aliquando et purpura; alias feminas maioribus fistulis ac perpetuis; maribus alias duriores, quas appellant tragos, tenuissimis fistulis atque densissimis. candidae cura fiunt: e mollissimis recentes per aestatem tinctae salis spuma ad lunam et pruinas sternuntur inversae, hoc est qua parte adhaesere, ut candorem bibant.  animal esse docuimus, etiam cruore inhaerente. aliqui narrant et auditu regi eas contrahique ad sonum, exprimentes abundantiam umoris, nec avelli petris posse, ideo abscidi ac saniem remittere, quin eteas, quae ab aquilone sint genitae, praeferunt ceteris, nec usquam diutius durare spiritum medici adfirmant. sic et prodesse corporibus, quia nostro suum misceant, et ideo magis recentes magisque umidas, sed minus in calida aqua minusque unctas aut unctis corporibus inpositas et spissas minus adhaerescentes. mollissimum genus earum penicilli. oculorum tumores sedant ex mulso inpositi, iidem abstergendae lippitudini, utilissime ex aqua; tenuissimos esse mollissimosque oportet. inponuntur et spongeae ipsae epiphoris ex posca et ex aceto calido ad capitis dolores. de cetero recentes discutiunt, mitigant, molliunt, veteres non glutinant vulnera. usus earum ad abstergenda, fovenda, operienda a fotu, dum aliud inponatur. ulcera quoque umida et senilia inpositae siccant. fracturae et  vulnera spongeis utilissime foventur. sanguis rapitur in secando, ut curatio perspici possit. et ipsae vulnerum inflammationibus inponuntur nunc siccae, nunc aceto adspersae nunc vino, nunc ex aqua frigida; ex aqua vero caelesti inpositae secta recentia non patiuntur intumescere. inponuntur et integris partibus, sed fluctione occulta laborantibus, quae discutienda sit, et iis, quae apostemata vocant, melle decocto perunctis, item articulis alias aceto salso madidae, alias e posca; si ferveat impetus, ex aqua, eaedem callo e salsa, at contra scorpionum ictus ex aceto. in vulnerum curatione et sucidae lanae vicem implent ex eadem; differentia haec, quod lanae emolliunt, spongeae coercent rapiuntque vitia ulcerum. circumligantur et hydropicis siccae vel ex aqua tepida poscave, utcumque blandiri opus est operireve aut siccare cutem. inponuntur et iis morbis, quos vaporari oporteat, ferventi aqua perfusae expressaeque inter duas tabulas. sic et stomacho prosunt et in febri contra nimios ardores, sed splenicis e posca, ignibus sacris ex aceto efficaciores quam aliud;  inponi oportet sic, ut sanas quoque partes spatiose operiant. sanguinis profluvium sistunt ex aceto aut frigida, livorem ab ictu recentem ex aqua salsa calida saepius mutata tollunt, testium tumorem doloremque ex posca. ad canum morsus utiliter concisae inponuntur ex aceto aut frigida aut melle, abunde subinde umectandae. africanae cinis cum porri sectivi suco sanguinem reicientibus haustus, aliis ex frigida, prodest. idem cinis vel cum oleo vel cum aceto fronti inlitus tertianas tollit. privatim africanae ex posca tumorem discutit, omnium autem cinis cum pice crematarum sanguinem sistit vulnerum; aliqui raras tantum ad hoc cum pice urunt. et oculorum causa comburuntur in cruda olla figulini operis, plurimum proficiente eo cinere contra scabritias genarum excrescentesque carnes et quicquid opus sit ibi destringere, spissare, explere. utilius in eo usu lavare cinerem. praestant et strigilium vicem linteorumque adfectis corporibus. et contra solem apte protegunt capita. medici inscitia ad duo nomina eas redegere, africanas, quarum firmius sit robur, rhodiacasque ad fovendum molliores. nunc autem mollissimae circa muros antiphelli urbis reperiuntur.  trogus auctor est circa lyciam penicillos mollissimos nasci in alto, unde ablatae sint spongeae, polybius super aegrum suspensos quietiores facere noctes.
<plin. nat. 31.40> nunc praevertemur ad marina animalia.
<plin. nat. 32.1> ventum est ad summa naturae exemplorumque per rerum ordinem, et ipsum sua sponte occurrit inmensum potentiae occultae documentum, ut prorsus neque aliud ultra quaeri debeat nec par ac simile possit inveniri, ipsa se vincente natura, et quidem numerosis modis. quid enim violentius mari ventisve et turbinibus ac procellis quo maiore hominum ingenio in ulla sui parte adiuta est quam velis remisque addatur his et reciproci aestus inenarrabilis vis versumque totum mare in flumen. tamen omnia haec pariterque eodem inpellentia unus ac parvus admodum pisciculus, echenais appellatus, in se tenet.  ruant venti licet, saeviant procellae: imperat furori viresque tantas compescit et cogit stare navigia, quod non vincula ulla, non ancorae pondere inrevocabili iactae. infrenat impetus et domat mundi rabiem nullo suo labore, non renitendo aut alio modo quam adhaerendo. hoc tantulo satis est, contra tot impetus ut vetet ire navigia. sed armatae classes inponunt sibi turrium propugnacula, ut in mari quoque pugnetur velut e muris. heu vanitas humana, cum rostra illa aere ferroque ad ictus armata semipedalis inhibere possit ac tenere devincta pisciculus! fertur actiaco marte tenuisse praetoriam navem antoni properantis circumire et exhortari suos, donec transiret in aliam, ideoque caesariana classis impetu maiore protinus venit. tenuit et nostra memoria gai principis ab astura antium renavigantis - ut res est, etiam auspicalis pisciculus, siquidem novissime tum in urbem reversus ille imperator suis telis confossus est - , nec longa fuit illius morae admiratio, statim causa intellecta, cum e tota classe quinqueremis sola non proficeret, exilientibus protinus qui quaererent circa navem. invenere adhaerentem gubernaculo ostenderuntque gaio indignanti hoc fuisse, quod se revocaret quadringentorumque remigum obsequio contra se intercederet. constabat peculiariter miratum, quomodo adhaerens tenuisset nec idem polleret in navigium receptus. qui tunc posteaque videre  eum, limaci magnae similem esse dicunt. nos plurium opiniones posuimus in natura aquatilium, cum de eo diceremus, nec dubitamus idem valere omnia ea genera, cum celebri et consecrato etiam exemplo apud cnidiam venerem conchas quoque esse eiusdem potentiae credi necesse sit. e nostris quidam latine moram appellavere eum, mirumque, e graecis alii lubricos partus atque procidentes continere ad maturitatem adalligatum, ut diximus, prodiderunt, alii sale adservatum adalligatumque gravidis partus solvere, ob id alio nomine odinolyten appellari. quocumque modo ista se habent, quis ab hoc tenendi navigia exemplo de ulla potentia naturae vique et effectu in remediis sponte nascentium rerum dubitet
<plin. nat. 32.2> quid non et sine hoc exemplo per se satis esset ex eodem mari torpedo etiam procul et e longinquo, vel si hasta virgave attingatur, quamvis praevalidos lacertos torpescere, quamlibet ad cursum veloces alligari pedes quod si necesse habemus fateri hoc exemplo esse vim aliquam, quae odore tantum et quadam aura corporis sui adficiat membra, quid non de remediorum omnium momentis sperandum est
<plin. nat. 32.3> non sunt minus mira quae de lepore marino traduntur. venenum est aliis in potu aut cibo datus, aliis etiam visu, siquidem gravidae, si omnino adspexerint feminam ex eo genere dumtaxat, statim nausiant et redundatione stomachi vitium fatentur ac deinde abortum faciunt. remedio est mas ob id induratus sale, ut in bracchialibus habeant. eadem res in mari ne tactu quidem nocet. vescitur eo unum tantum animalium, ut non intereat, mullus piscis; tenerescit tantum et inertior viliorque fit. homines, quibus inpactus est, piscem olent; hoc primo argumento veneficium id deprehenditur. cetero moriuntur totidem in diebus, quot vixerit lepus, incertique temporis veneficium id esse auctor est licinius macer. in india adfirmant non capi viventem invicemque ibi hominem illi pro veneno esse ac vel digito omnino in mari tactum mori, esse autem multo ampliorem, sicuti reliqua animalia.
<plin. nat. 32.4> iuba in iis voluminibus, quae scripsit ad c. caesarem aug. f. de arabia, tradit mitulos ternas heminas capere, cetos sescentorum pedum longitudinis et trecentorum sexaginta latitudinis in flumen arabiae intrasse,  pinguique eius mercatores negotiatos, et omnium piscium adipe camelos perungui in eo situ, ut asilos ab iis fugent odore.
<plin. nat. 32.5> mihi videntur mira et quae ovidius prodidit piscium ingenia in eo volumine, quod halieuticon inscribitur: scarum inclusum nassis non fronte erumpere nec infestis viminibus caput inserere, sed aversum caudae ictibus crebris laxare fores atque ita retrorsum repere, quem luctatum eius si forte alius scarus extrinsecus videat, adprehensa mordicus cauda adiuvare nisus erumpentis; lupum rete circumdatum harenas arare cauda atque ita condi, dum transeat rete; murenam maculas adpetere ipsas consciam teretis ac lubrici tergi, tum multiplici flexu laxare, donec evadat; polypum hamos adpetere bracchiisque complecti, non morsu, nec prius dimittere, quam escam circumroserit, aut harundine levatum extra aquam. scit et mugil esse in esca hamum insidiasque non ignorat, aviditas tamen tanta est, ut cauda verberando excutiat cibum. minus in providendo lupus sollertiae habet, sed magnum robur in paenitendo. nam is, ut haesit in hamo,  tumultuoso discursu laxat volnera, donec excidant insidiae. murenae amplius devorant quam hamum, admovent dentibus lineas atque ita erodunt. anthias tradit idem infixo hamo invertere se, quoniam sit in dorso cultellata spina, eaque liniam praesecare.
<plin. nat. 32.6> licinius macer murenas feminini tantum sexus esse tradit et concipere e serpentibus, ut diximus - ob id sibilo a piscatoribus tamquam a serpentibus evocari et capi - et pinguescere, iactato fusti non interemi, easdem ferula protinus. animam in cauda habere certum est eaque icta celerrime exanimari, ad capitis ictum difficulter. novacula pisce qui attacti sunt, ferrum olent. durissimum esse piscium constat qui orbis vocetur; rotundus est, sine squamis totusque capite constat. - (lolligo quotiens cernatur extra aquam volitans, tempestates nuntiari). - trebius niger xiphian, id est gladium, rostro  mucronato esse, ab hoc naves perfossas mergi; in oceano ad locum mauretaniae, qui cottae vocetur, non procul lixo flumine idem lolligines evolare ex aqua tradit tanta multitudine, ut navigia demergant.
<plin. nat. 32.7> e manu vescuntur pisces in pluribus quidem caesaris villis, sed - quae veteres prodidere in stagnis, non piscinis, admirati - in heloro siciliae castello non procul syracusis, item in labrayndi iovis fonte anguillae et inaures additas gerunt, similiter in chio iuxta senum delubrum, in mesopotamiae quoque fonte chabura, de quo diximus, pisces. nam in lycia myris in fonte apollinis, quem curium appellant, ter fistula vocati veniunt ad augurium. diripere eos carnes abiectas laetum est consultantibus, caudis abigere dirum. hieropoli syriae in lacu veneris aedituorum vocibus parent, vocati veniunt exornati auro, adulantes scalpuntur, ora hiantia manibus inserendis praebent. in stabiano campaniae ad herculis petram melanuri in mari panem abiectum rapiunt, iidem ad nullum cibum, in quo hamus sit, accedunt.
<plin. nat. 32.8> nec illa in novissimis mira, amaros esse pisces ad pelen insulam et ad clazomenas, contra scopulum siciliae ac leptim africae et euboeam et durrachium, rursus ita salsos, ut possint salsamenta existumari, circa cephallaniam et ampelon, paron et deli petras, in portu eiusdem insulae dulces. quam differentiam pabulo constare non est dubium. apion piscium maxime mirum esse tradit porcum, quem lacedaemoni orthagoriscum vocent; grunnire eum, cum capiatur. esse vero illam naturae accedentiam - quod magis miremur - etiam in locis quibusdam, adposito occurret exemplo, siquidem salsamenta omnium generum in italia beneventi refici constat.
<plin. nat. 32.9> pisces marinos in usu fuisse protinus a condita roma auctor est cassius hemina, cuius verba de ea re subiciam: "numa constituit ut pisces, qui squamosi non essent, ni pollucerent, parsimonia commentus, ut convivia publica et privata cenaeque ad pulvinaria facilius compararentur, ni qui ad polluctum emerent pretio minus parcerent eaque praemercarentur."
<plin. nat. 32.10> quantum apud nos indicis margaritis pretium est, de quis suo loco satis diximus, tantum apud indos curalio; namque ista persuasione gentium constant. gignitur et in rubro quidem mari, sed nigrius, item in persico - vocatur lace - , laudatissimum in gallico sinu circa stoechadas insulas et in siculo circa aeolias ac drepana. nascitur et apud graviscas et ante neapolim campaniae maximeque rubens, sed molle et ideo vilissimum erythris. forma est ei fruticis, colos viridis. bacae eius candidae sub aqua ac molles, exemptae confestim durantur et rubescunt qua corna sativa specie atque magnitudine. aiunt tactu protinus lapidescere, si vivat; itaque occupari evellique retibus aut acri ferramento praecidi, qua de causa curalium vocitatum interpretantur. probatissimum quam maxime rubens et quam ramosissimum nec scabiosum aut lapideum aut rursus inane et concavum. auctoritas bacarum eius non minus indorum viris quoque pretiosa est quam feminis nostris uniones indici. harispices eorum vatesque inprimis religiosum id gestamen amoliendis periculis arbitrantur. ita et decore et religione gaudent. prius quam hoc notesceret, galli  gladios, scuta, galeas adornabant eo. nunc tanta paenuria est vendibili merce, ut perquam raro cernatur in suo orbe. surculi infantiae adalligati tutelam habere creduntur contraque torminum ac vesicae et calculorum mala in pulverem igni redacti potique cum aqua auxiliantur, simili modo ex vino poti aut, si febris sit, ex aqua somnum adferunt - ignibus diu repugnat - , sed eodem medicamine saepius poto tradunt lienem quoque absumi. sanguinem reicientibus excreantibusve medetur cinis eorum; miscetur oculorum medicamentis, spissat enim ac refrigerat, ulcerum cava explet, cicatrices extenuat.
<plin. nat. 32.11> quod ad repugnantiam rerum attinet, quam graeci antipathian vocant, nihil est usquam venenatius quam in mari pastinaca, utpote cum radio eius arbores necari dixerimus. hanc tamen persequitur galeos, idem et alios quidem pisces, sed pastinacas praecipue, sicut in terra mustela serpentes - tanta est aviditas ipsius veneni - , percussis vero ab ea medentur et hic quidem, sed et mullus ac laser, spectabili naturae potentia, in iis quoque, quibus et in terris victus est, sicut fibris, quos castoras vocant et castorea testes eorum. amputari hos ab ipsis, cum capiantur, negat sextius diligentissimus medicinae, quin immo parvos esse  substrictosque et adhaerentes spinae, nec adimi sine vita animalis posse; adulterari autem renibus eiusdem, qui sint grandes, cum veri testes parvi admodum reperiantur; praeterea ne vesicas quidem esse, cum sint geminae, quod nulli animalium; in iis folliculis inveniri liquorem et adservari sale; itaque inter probationes falsi esse folliculos geminos ex uno nexu dependentes, quod ipsum corrumpi fraude conicientium cummim cum sanguine aut hammoniacum, quoniam hammoniaci coloris esse debeant circumdati, liquore veluti mellis cerosi, odore graves, gustu amaro et acri, friabiles. efficacissimi e ponto galatiaque, mox africa. sternumenta olfactu movent. somnum conciliant cum rosaceo et peucedano peruncto capite et per se poti ex aqua, ob id phreneticis utiles; iidem lethargicos odoris suffitu excitant volvarumque exanimationes vel subditu, ac menses et secundas cient ii drachmis cum puleio ex aqua poti. medentur et vertigini, opisthotono, tremulis, spasticis,  nervorum vitiis, ischiadicis, stomachicis, paralyticis, perunctis omnibus, vel triti ad crassitudinem mellis cum semine viticis ex aceto ac rosaceo. sic et contra comitiales sumpti, poti vero contra inflationes, tormina, venena. differentia tantum contra genera est mixturae, quippe adversus scorpiones ex vino bibuntur, adversus phalangia et araneos ex mulso ita, ut vomitione reddantur aut ut contineantur cum ruta, adversus chalcidas cum myrtite, adversus cerasten et presteras cum panace aut ruta ex vino, adversus ceteras serpentes cum vino. dari binas drachmas satis; eorum, quae adiciantur, singulas. auxiliantur privatim contra viscum ex aceto, adversus aconitum ex lacte aut aqua, adversus helleborum album ex aqua mulsa nitroque. medentur et dentibus infusi cum oleo triti in aurem, a cuius parte doleant, aurium dolori melius, si cum meconio. claritatem visus faciunt cum melle attico inunctis. cohibent singultus ex aceto. urina quoque fibri resistit venenis et ob id in antidota additur. adservatur autem optume in sua vesica, ut aliqui existumant.
<plin. nat. 32.12> geminus similiter victus in aquis terraque  et testudinum effectusque par, honore habendo vel propter excellens in usu pretium figuraeque proprietatem. sunt ergo testudinum genera terrestres, marinae, lutariae et quae in dulci aqua vivunt. has quidam e graecis emydas appellant.
<plin. nat. 32.13> terrestrium carnes suffitionibus propriae magicisque artibus refutandis et contra venena salutares produntur. plurimae in africa. hae ibi amputato capite pedibusque pro antidoto dari dicuntur et e iure in cibo sumptae strumas discutere, lienes tollere, item comitiales morbos. sanguis earum claritatem visus facit, discutit suffusiones oculorum. et contra serpentium omnium et araneorum ac similium et ranarum venena auxiliatur servato sanguine in farina pilulis factis et, cum opus sit, in vino datis. felle testudinum cum attico melle glaucomata inungui prodest. scorpionum plagae instillant. tegimenti cinis vino et oleo subactus pedum rimas ulceraque sanat. squamae e summa parte derasae et in potu datae  venerem cohibent. eo magis hoc mirum, quoniam totius tegimenti farina accendere traditur libidinem. urinam aliter earum quam in vesica dissectarum inveniri posse non arbitror et inter ea esse hoc quoque, quae portentose magi demonstrant, adversus aspidum ictus singularem, efficaciorem tamen, ut aiunt, cimicibus admixtis. ova durata inlinuntur strumis et ulceribus frigore aut adustione factis. sorbentur in stomachi doloribus.
<plin. nat. 32.14> marinarum carnes admixtae ranarum carnibus contra salamandras praeclare auxiliantur, neque est testudine aliud salamandrae adversius. sanguine alopeciarum inanitas et porrigo omniaque capitis ulcera curantur; inarescere eum oportet lenteque ablui. instillatur et dolori aurium cum lacte mulierum. adversus morbos comitiales manditur cum polline frumenti, miscetur autem sanguinis heminis iii aceti hemina. datur et suspiriosis, sed tum hemina vini additur; his et cum hordeacea farina, aceto quoque admixto, ut sit quod devoretur fabae magnitudine; et haec singula et matutina et vespera dantur, dein post aliquot dies bina vespera. comitialibus instillatur ore  diducto; iis, qui modice corripiantur spasmo, cum castoreo clystere infunditur. quod si dentes ter annis colluantur testudinum sanguine, immunes a dolore fiant. et anhelitus discutit quasque orthopnoeas vocant; ad has in polenta datur. fel testudinum claritatem oculorum facit, cicatrices extenuat, tonsillas sedat et anginas et omnia oris vitia, privatim nomas ibi, item testium. naribus inlitum comitiales erigit attollitque. idem cum vernatione anguium aceto admixto unice purulentis auribus prodest. quidam bubulum fel admiscent decoctarum carnium testudinis suco, addita aeque vernatione anguium; sed vino testudinem excocunt. oculorum utique vitia omnia fel inunctum cum melle emendat, suffusiones etiam marinae fel cum fluviatilis sanguine et lacte. capillus mulierum inficitur felle. contra salamandras vel sucum decoctae bibisse satis est.
<plin. nat. 32.15> tertium genus testudinum est in caeno et paludibus viventium. latitudo his et in dorso pectori similis nec convexo curvata calice, ingrata visu. ex hac quoque  tamen aliqua contingunt auxilia. tres namque in succensa sarmenta coiectae dividentibus se tegumentis rapiuntur, tum evolsae carnes earum cocuntur in congio aquae sale modice addito; ita decoctarum ad tertias partes sucus paralysim et articularios morbos sentientibus bibitur. detrahit idem fel pituitas sanguinemque vitiatum. sistitur ab eo remedio alvus aquae frigidae potu.
<plin. nat. 32.16> e quarto genere testudinum, quae sunt in amnibus, divolsarum pinguia cum aizoo herba tunsa admixto unguento et semine lili, si ante accessiones perunguantur aegri praeter caput, mox convoluti calidam aquam bibant, quartanis liberare dicuntur. hanc testudinem xv luna capi oportere, ut plus pinguium reperiatur, verum aegrum xvi luna perungui. ex eodem genere testudinum sanguis instillatus cerebro capitis dolores sedat, item strumas. sunt qui testudinum sanguinem cultro aereo supinarum capitibus praecisis excipi novo fictili iubeant, ignem sacrum cuiuscumque generis sanguine inlini, item capitis ulcera manantia, verrucas. iidem promittunt testudinum omnium fimo panos discuti; et, quod incredibile dictu sit,  aliqui tradunt tardius ire navigia testudinis pedem dextrum vehentia.
<plin. nat. 32.17> hinc deinde in morbos digeremus aquatilia, non quia ignoremus gratiorem esse universitatem animalium maiorisque miraculi, sed hoc utilius est vitae, contributa habere remedia, cum aliud alii prosit, aliud alibi facilius inveniatur.
<plin. nat. 32.18> venenatum mel diximus ubi nasceretur. auxilio est piscis aurata in cibo. vel si ex melle sincero fastidium cruditasve, quae fit gravissima, incidat, testudinem circumcisis pedibus, capite, cauda decoctam antidotum esse auctor est pelops, scincum Apelles. quid esset scincus diximus, saepius vero quantum veneficii in menstruis mulierum. contra ea omnia auxiliatur, ut diximus, mullus, item contra pastinacam et scorpiones terrestres marinosque et dracones, phalangia inlitus sumptusve in cibo, eiusdem recentis e capite cinis contra omnia venena, privatim contra fungos. mala medicamenta inferri negant posse aut certe nocere stella marina volpino sanguine inlita et adfixa limini superiori aut clavo aereo ianuae. draconis marini scorpionumque ictus carnibus earum inpositis, item araneorum morsus sanantur. in summa contra omnia venena vel potu vel ictu vel morsu noxia sucus earum e iure decoctarum efficacissimus habetur.
<plin. nat. 32.19> sunt et servatis piscibus medicinae, salsamentorumque cibus prodest a serpente percussis et contra bestiarum ictus mero subinde hausto ita, ut per satiem cibus vomitione reddatur, peculiariter a chalcide, ceraste aut quas sepas vocant aut elope, dipsade percussis. contra scorpionem largius sumi, sed non evomi, salsamenta prodest ita, ut sitis toleretur; et inponere plagis eadem convenit. contra crocodilorum quidem morsus non aliud praesentius habetur. privatim contra presteris morsum sarda prodest. inponuntur salsamenta et contra canis rabiosi; vel si non sint ferro ustae plagae corporaque clysteribus exinanita, hoc per se sufficit. et contra draconem marinum ex aceto inponuntur. idem et cybio effectus. draco quidem marinus ad spinae suae, qua ferit, venenum ipse inpositus vel cerebro poto prodest.
<plin. nat. 32.20> ranarum marinarum ex vino et aceto decoctarum sucus contra venena bibitur, et contra ranae rubetae venenum et contra salamandras vel e fluviatilibus; si carnes edantur iusve decoctarum sorbeatur, prosunt et contra leporem marinum et contra serpentes supra dictos, contra scorpiones ex vino. democritus quidem tradit, si quis extrahat ranae viventi linguam, nulla alia corporis parte  adhaerente, ipsaque dimissa in aquam inponat supra cordis palpitationem mulieri dormienti, quaecumque interrogaverit, vera responsuram. addunt etiamnum alia magi, quae si vera sint, multo utiliores vitae existumentur ranae quam leges; namque harundine transfixis a natura per os si surculus in menstruis defigatur a marito, adulterorum taedium fieri. carnibus earum vel in hamum additis praecipue purpuras adlici certum est. iocur ranae geminum esse dicunt abicique formicis oportere; eam partem, quam adpetant, contra venena omnia esse pro antidoto. sunt quae in vepribus tantum vivunt, ob id rubetarum nomine, ut diximus, quas graeci  vocant, grandissimae cunctarum, geminis veluti cornibus, plenae veneficiorum. mira de iis certatim tradunt auctores: inlatis in populum silentium fieri; ossiculo, quod sit in dextro latere, in aquam ferventem deiecto refrigerari vas nec postea fervere nisi exempto, id inveniri abiecta rana formicis carnibusque erosis, singula in oleum addi; esse in sinistro latere quo deiecto fervere videatur, apocynon vocari, canum impetus eo cohiberi, amorem concitari et iurgia addito in potionem, venerem adalligato stimulari, rursus e dextro latere refrigerari ferventia; hoc et quartanas sanari adalligato in pellicula agnina recenti aliasque febris, amorem  inhiberi. ex isdem his ranis lien contra venena, quae fiant ex ipsis, auxiliatur, iocur vero etiam efficacius.
<plin. nat. 32.21> est colubra in aqua vivens. huius adipem et fel habentes qui crocodilos venentur mire adiuvari dicunt, nihil contra belua audente, efficacius etiamnum, si herba potamogiton misceatur. - cancri fluviatiles triti potique ex aqua recentes seu cinere adservato contra venena omnia prosunt, privatim contra scorpionum ictus cum lacte asinino, si non sit, caprino aut quocumque; addi et vinum oportet. necant eos triti cum ocimo admoti. eadem vis contra venenatorum omnium morsus, privatim scytalen et angues et contra leporem marinum ac ranam rubetam. cinis eorum servatus prodest pavore potus periclitantibus ex canis rabiosi morsu. quidam adiciunt gentianam et dant in vino, et si iam pavor occupaverit, pastillos vino subactos devorandos ita praecipiunt. decem vero cancris cum ocimi manipulo adligatis omnes, qui ibi sint, scorpiones ad eum locum coituros magi dicunt, et cum ocimo ipsos cineremve eorum percussis inponunt. minus in omnibus his marini prosunt. thrasyllus auctor est nihil aeque adversari serpentibus quam cancros; sues percussas hoc pabulo sibi mederi; cum sol sit in cancro, serpentes torqueri. - ictibus scorpionum carnes et fluviatilium  coclearum resistunt crudae vel coctae. quidam ob id salsas quoque adservant. inponunt et plagis ipsis. - coracini pisces nilo quidem peculiares sunt, sed nos haec omnibus terris demonstramus. carnes eorum adversus scorpiones valent inpositae. - inter venena piscium sunt porci marini spinae in dorso, cruciatu magno laesorum. remedio est limus ex reliquiis piscium eorum corporis.
<plin. nat. 32.22> canis rabidi morsibus potum expavescentibus faciem perungunt adipe vituli marini, efficacius, si medulla hyaenae et oleum e lentisco et cera misceantur. murenae morsus ipsarum capitis cinere sanantur. et pastinaca contra suum ictum remedio est cinere suo ex aceto inlito vel alterius. cibi causa extrahi debet ex dorso eius quidquid croco simile est caputque totum; et hanc autem et omnia testacea modice colluunt cibis, quia saporis gratia perit. e lepore marino veneficium restingunt poti hippocampi. contra dorycnium echini maxime prosunt, et iis, qui sucum carpathi biberint, praecipue e iure sumpti. et cancri marini decocti ius contra  dorycnium efficax habetur, peculiariter vero contra leporis marini venena.
<plin. nat. 32.23> et ostrea adversantur isdem, nec potest videri satis dictum esse de iis, cum palma mensarum diu iam tribuatur illis. gaudent dulcibus aquis et ubi plurumi influant amnes; ideo pelagia parva et rara sunt. gignuntur tamen et in petrosis carentibusque aquarum dulcium adventu, sicut circa grynium et myrinam. grandescunt sideris quidem ratione maxime, ut in natura aquatilium diximus, sed privatim circa initia aestatis multo lacte praegnatia atque ubi sol penetret in vada. haec videtur causa, quare minora in alto reperiantur; opacitas cohibet incrementum, et tristitia minus adpetunt cibos. variantur coloribus, rufa hispaniae, fusca illyrico, nigra et carne et testa cerceis, praecipua vero habentur in quacumque gente spissa nec saliva sua lubrica, crassitudine potius spectanda quam latitudine, neque in lutosis capta neque in harenosis, sed solido vado, spondylo brevi atque non carnoso, nec fibris laciniosa ac tota in alvo. addunt peritiores notam ambiente purpureo crine fibras, eoque argumento generosa interpretantur calliblephara ea  appellantes. gaudent et peregrinatione transferrique in ignotas aquas. sic brundisina in averno compasta et suum retinere sucum et a lucrino adoptare creduntur.
<plin. nat. 32.24> haec sint dicta de corpore; dicemus et de nationibus, ne fraudentur gloria sua litora, sed dicemus aliena lingua quaeque peritissima huius censurae in nostro aevo fuit. sunt ergo muciani verba, quae subiciam: "cyzicena maiora lucrinis, dulciora brittannicis, suaviora medullis, acriora ephesis, pleniora iliciensibus, sicciora coryphantenis, teneriora histricis, candidiora cerceiensibus. sed his neque dulciora neque teneriora ulla esse compertum est." in indico mari alexandri rerum auctores pedalia inveniri prodidere, nec non inter nos nepotis cuiusdam nomenclatura tridacna appellavit, tantae amplitudinis intellegi cupiens, ut ter mordenda essent.
<plin. nat. 32.25> dos eorum medica hoc in loco tota dicetur: stomachum unice reficiunt, fastidiis medentur, addiditque luxuria frigus obrutis nive, summa montium et maris ima miscens. emolliunt alvum leniter. eademque cocta cum mulso  tenesmo, qui sine exulceratione sit, liberant. vesicarum ulcera quoque repurgant. cocta in conchis suis, uti clusa invenerint, mire destillationibus prosunt. testae ostreorum cinis uvam sedat et tonsillas admixto melle, eodem modo parotidas, panos mammarumque duritias, capitum ulcera ex aqua cutemque mulierum extendit; inspergitur et ambustis. et dentifricio placet. pruritibus quoque et eruptionibus pituitae ex aceto medetur. crudae si tundantur, strumas sanant et perniones pedum.
<plin. nat. 32.26> purpurae quoque contra venena prosunt. et algam maris theriacen esse nicander tradit. plura eius genera, ut diximus, longo folio et rubente, latiore alia vel crispo. laudatissima quae in creta insula iuxta terram in petris nascitur, tinguendis etiam lanis, ita colorem alligans, ut elui postea non possit. e vino iubet eam dari.
<plin. nat. 32.27> alopecias replet hippocampi cinis nitro et adipe suillo mixtus aut sincerus ex aceto, praeparat autem saepiarum crustae farina medicamentis cutem; replet et muris marini cinis cum oleo, item echini cum carnibus suis cremati, fel scorpionis marini, ranarum quoque iii, si vivae in olla concrementur, cinis cum melle, melius cum pice liquida. capillum denigrant sanguisugae, quae  in vino nigro diebus xxxx computuere. alii in aceti sextariis ii sanguisugarum sextarium in vase plumbeo putrescere iubent totidem diebus, mox inlini in sole. sornatius tantam vim hanc tradit, ut, nisi oleum ore contineant qui tinguent, dentes quoque suco earum denigrari dicat. - capitis ulceribus muricum vel purpurarum testae cinis cum melle utiliter inlinitur, conchyliorum vel, si non uratur, farina ex aqua, doloribus castoreum cum peucedano et rosaceo.
<plin. nat. 32.28> omnium piscium fluviatilium marinorumque adipes liquefacti sole admixto melle oculorum claritati plurimum conferunt, item castoreum cum melle. callionymi fel cicatrices sanat et carnes oculorum supervacuas consumit. nulli hoc piscium copiosius, ut existumavit menander quoque in comoediis. idem piscis et uranoscopos vocatur ab oculo, quem in capite habet. et coracini fel excitat visum, et marini scorpionis rufi cum oleo vetere aut melle attico incipientes suffusiones discutit; inungui ter oportet intermissis diebus. eadem ratio albugines oculorum tollit. mullorum cibo aciem oculorum hebetari tradunt. lepus marinus ipse quidem venenatus est, sed  cinis eius in palpebris pilos inutiles evolsos cohibet. ad hunc usum utilissimi minimi, item pectunculi salsi triti cum cedria, ranae, quas diopetas et calamitas vocant; earum sanguis cum lacrima vitis evolso pilo palpebris inlinatur. tumorem oculorum ruboremque saepiae cortex cum lacte mulieris inlitus sedat et per se scabritias emendat; invertunt ita genas et medicamentum auferunt post paulum rosaceoque inungunt et pane inposito mitigant. eodem cortice et nyctalopes curantur, in farinam trito ex aceto inlito. extrahit et squamas eius cinis. cicatrices oculorum cum melle sanat, pterygia cum sale et cadmia singulis drachmis, emendat et albugines iumentorum. aiunt et ossiculo eius genas, si terantur, sanari. echini ex aceto epinyctidas tollunt. eundem comburi cum viperinis pellibus ranisque et cinerem aspergi potionibus iubent magi, claritatem visus promittentes. ichthyocolla appellatur piscis, cui glutinosum est corium. idem nomen glutino eius; hoc epinyctidas tollit. quidam ex ventre, non e corio, fieri dicunt ichthyocollam, ut glutinum taurinum.  laudatur pontica, candida et carens venis squamisque et quae celerrime liquescit. madescere autem debet concisa in aqua aut aceto nocte ac die, mox tundi marinis lapidibus, ut facilius liquescat. utilem eam et capitis doloribus adfirmant et tetanis. ranae dexter oculus dextri, sinister laevi, suspensi e collo nativi coloris panno lippitudines sanant; quod si per coitum lunae eruantur, albuginem quoque, adalligati similiter in putamine ovi. reliquae carnes inpositae suggillationem rapiunt. cancri etiam oculos adalligatos collo mederi lippitudini dicunt. est parva rana in harundinetis et herbis maxime vivens, muta ac sine voce, viridis, si forte hauriatur, ventres boum distendens. huius corporis umorem derasum specillis claritatem oculis inunctis narrant adferre. et ipsas carnes doloribus oculorum superponunt. ranas xv coiectas in fictile novum iuncis configunt quidam sucoque earum, qui ita effluxerit, admiscent vitis albae lacrimam atque ita palpebras emendant, inutilibus pilis exemptis acu instillantes hunc sucum in vestigia evolsorum. meges psilotrum palpebrarum faciebat in aceto enecans putrescentes et ad hoc utebatur  multis variisque per aquationes autumni nascentibus. idem praestare sanguisugarum cinis ex aceto inlitus putatur - comburi eas oportet in novo vaso - , idem thynni iocur siccatum pondere #1108 iiii cum oleo cedrino perunctis pilis viiii mensibus.
<plin. nat. 32.29> auribus utilissimum batiae piscis fel recens, sed et inveteratum nitro, item bacchi, quem quidam mizyenem vocant, item callionymi cum rosaceo infusum vel castoreum cum papaveris suco. vocant et in mari peduculos eosque tritos instillari ex aceto auribus iubent. et per se et conchylio infecta lana magnopere prodest; quidam aceto et nitro madefaciunt. sunt qui praecipue contra omnia aurium vitia laudent gari excellentis cyathum, mellis dimidio amplius, aceti cyathum in calice novo leni pruna decoquere subinde spuma pinnis detersa et, postquam desierit spumare, tepidum infundere. si tumeant aures, coriandri suco prius mitigandas iidem praecipiunt. ranarum adips instillatus statim dolores tollit. cancrorum fluviatilium sucus cum farina hordeacea aurium volneribus  efficacissime prodest. parotides muricum testae cinere cum melle vel conchyliorum ex mulso curantur.
<plin. nat. 32.30> dentium dolores sedantur ossibus draconis marini scariphatis gingivis, cerebro caniculae in oleo decocto adservatoque, ut ex eo dentes semel anno colluantur. pastinacae quoque radio scariphari gingivas in dolore utilissimum. contritus is et cum helleboro albo inlitus dentes sine vexatione extrahit. salsamentorum etiam in fictili vase combustorum cinis addita farina marmoris inter remedia est. et cybia vetera eluta in novo vase, dein trita prosunt doloribus. aeque prodesse dicuntur omnium salsamentorum spinae combustae tritaeque et inlitae. decocuntur et ranae singulae in aceti heminis, ut dentes ita colluantur contineaturque in ore sucus. si fastidium obstaret, suspendebat pedibus posterioribus eas sallustius dionysius, ut ex ore virus deflueret in acetum fervens, idque e pluribus ranis; fortioribus stomachis ex iure mandendas dabat. maxillaresque ita sanari praecipue dentes putant, mobiles vero supra dicto aceto stabiliri. ad hoc quidam ranarum corpora binarum praecisis pedibus in vini hemina macerant et ita collui dentium  labantes iubent. aliqui totas adalligant maxillis. alii denas in sextariis iii aceti decoxere ad tertias partes, ut mobiles dentium stabilirent. nec non xlvi ranarum corda in olei veteris sextario sub aereo testo discoxere, ut infunderent per aurem dolentis maxillae. alii iocur ranae decoctum et tritum cum melle inposuere dentibus. omnia supra scripta ex marina efficaciora. si cariosi et faetidi sint, cetum in furno arefieri per noctem praecipiunt, postea tantundem salis addi atque ita fricari. enhydris vocatur graecis colubra in aqua vivens. huius iiii dentibus superioribus in dolore superiorum gingivas scariphant, inferiorum inferioribus; aliqui canino tantum earum contenti sunt. utuntur et cancrorum cinere, nam muricum cinis dentifricium est.
<plin. nat. 32.31> lichenas et lepras tollit adips vituli marini, menarum cinis cum mellis obolis ternis, iocur pastinacae in oleo coctum, hippocampi aut delphini cinis ex aqua inlitus. exulcerationem sequi debet curatio, quae perducit ad cicatricem. quidam delphini in fictili torrent, donec pinguitudo similis oleo fluat; hac perungunt. muricum vel conchyliorum testae cinis maculas in facie mulierum purgat cum melle inlitus cutemque erugat et extendit septenis diebus inlitus ita, ut octavo candido ovorum foveantur. muricum generis sunt quae vocant graeci  coluthia, alii coryphia, turbinata aeque, sed minora, multo efficaciora, etiam oris halitum custodientia. ichthyocolla erugat cutem extenditque in aqua decocta horis iiii, dein contusa et subacta ad liquorem usque mellis. ita praeparata in vase novo conditur et in usu iiii drachmis eius binae sulpuris et anchusae totidem, viii spumae argenteae adduntur aspersaque aqua teruntur una. sic inlita facies post iiii horas abluitur. medetur et lentigini ceterisque vitiis ex ossibus saepiarum cinis. idem et carnes excrescentes tollit et umida ulcera. psoras tollit rana decocta in heminis v aquae marinae; excoqui debet, donec sit lentitudo mellis. - fit in mari alcyoneum appellatum, e nidis, ut aliqui existumant, alcyonum et ceycum, ut alii, sordibus spumarum crassescentibus, alii e limo vel quadam maris lanugine. quattuor eius genera: cinereum, spissum, odoris asperi, alterum molle, lenius odore et fere algae, tertium candidioris vermiculi, quartum pumicosius, spongeae putri simile. paene purpureum quod optimum; hoc et milesium vocatur. quo candidius autem, hoc minus probabile est. vis eorum ut exulcerent,  purgent. usus tostis et sine oleo. mire lepras, lichenas, lentigines tollunt cum lupino et sulpuris ii obolis. alcyoneo utuntur et ad oculorum cicatrices. - andreas ad lepras cancri cinere cum oleo usus est, attalus thynni adipe recenti.
<plin. nat. 32.32> oris ulcera menarum muria et capitum cinis cum melle sanat. strumas pungi piscis eius, qui rana in mari appellatur, ossiculo e cauda ita, ut non volneret, prodest. faciendum id cotidie, donec percurentur. eadem vis est pastinacae radio et lepori marino inposito ita, ut celeriter removeatur, echini testis contusis et ex aceto inlitis, item scolopendrae marinae e melle, cancro fluviatili contrito vel combusto ex melle. mirifice prosunt et saepiae ossa cum axungia vetere contusa et inlita. sic et ad parotidas utuntur, et sauri piscis marini iocineribus, quin et testis cadi salsamentarii tusis cum axungia vetere, muricum cinere ex oleo ad parotidas strumasque. - rigor cervicis mollitur et marinis, qui pediculi vocantur, drachma pota, castoreo poto cum pipere ex mulso mixto, ranis decoctis ex oleo et sale, ut sorbeatur sucus. sic et opisthotono medentur et tetano, spasticis vero  pipere adiecto. - anginas menarum salsarum e capitibus cinis ex melle inlitus abolet, ranarum decoctarum aceto sucus; hic et contra tonsillas prodest. cancri fluviatiles triti singuli in hemina aquae anginis medentur gargarizati, aut e vino et calida aqua poti. uvae medetur garum coclearibus subditum. vocem siluri recentes salsive in cibo sumpti adiuvant.
<plin. nat. 32.33> vomitiones mulli inveterati tritique in potione concitant. - suspiriosis castorea cum hammoniaci exigua portione ex aceto mulso ieiunis utilissima potu. eadem potio spasmos stomachi sedat ex aceto mulso caldo. - tussim sanare dicuntur piscium modo e iure decoctae in patinis ranae. suspensae autem pedibus, cum destillaverit in patinas saliva earum, exinterari iubentur abiectisque interaneis condiri. est rana parva arborem scandens atque ex ea vociferans; in huius os si quis expuat ipsamque dimittat, tussi liberari narratur. praecipiunt et cocleae crudae carnem tritam bibere ex aqua calda in tussi cruenta.
<plin. nat. 32.34> iocineris doloribusscorpio marinus in vino necatus, ut inde bibatur, conchae longae carnes ex  mulso potae cum aquae pari modo aut, si febres sint, ex aqua mulsa. - lateris dolores leniunt hippocampi tosti sumpti tetheaque similis ostreo in cibo sumpta, ischiadicorum muria siluri clystere infusa. dantur autem conchae ternis obolis dilutis in vini sextariis ii per dies xv.
<plin. nat. 32.35> alvum emollit silurus e iure et torpedo in cibo et olus marinum simile sativo - stomacho inimicum alvum facillime purgat, sed propter acrimoniam cum pingui carne coquitur - et omnium piscium ius. idem et urinas ciet, e vino maxime. optimum e scorpionibus et iulide et saxatilibus nec virus resipientibus nec pinguibus. coci debent cum aneto, apio, coriandro, porro, additis oleo, sale. purgant et cybia vetera privatimque cruditates; pituitas, bilem trahunt.
<plin. nat. 32.36> purgant et myaces, quorum natura tota in hoc loco dicetur. acervantur muricum modo vivuntque in algosis, gratissimi autumno et ubi multa dulcis aqua miscetur mari, ob id in aegypto laudatissimi. procedente hieme amaritudinem trahunt coloremque rubrum. horum ius traditur alvum et vesicas exinanire, interanea destringere, omnia adaperire, renes purgare, sanguinem adipemque  minuere. itaque utilissimi sunt hydropicis, mulierum purgationibus, morbo regio, articulario, inflationibus, item obesis, fellis pituitae quoque, pulmonis, iocineris, lienis vitiis, rheumatismis. fauces tantum vexant vocemque obtundunt. ulcera, quae serpant aut sint purganda, sanant, item carcinomata cremati ut murices; et morsus canum hominumque cum melle, lepras, lentigines. cinis eorum lotus emendat caligines, scabritias, albugines, gingivarum et dentium vitia, eruptiones pituitae; et contra dorycnium aut opocarpathum antidoti vicem optinent. degenerant in duas species: mitulos, qui salem virusque resipiunt, myiscas quae rotunditate differunt, minores aliquanto atque hirtae, tenuioribus testis, carne dulciores. mituli quoque ut murices cinere causticam vim habent et ad lepras, lentigines, maculas. lavantur quoque plumbi modo ad genarum crassitudines et oculorum albugines caliginesque atque in aliis partibus sordida ulcera capitisque pusulas. carnes eorum ad canis morsus inponuntur.
<plin. nat. 32.37> at pelorides emolliunt alvum, item castorea in aqua mulsa drachmis binis. qui vehementius volunt uti, addunt  cucumeris sativi radicis siccae drachmam et aphronitri ii. tethea torminibus et inflationibus occurrunt. inveniuntur haec in foliis maris sugentia, fungorum verius generis quam piscium. eadem et tenesmum dissolvunt reniumque vitia. nascitur et in mari apsinthium, quod aliqui seriphum vocant, circa taposirim maxime aegypti, exilius terrestri. alvum solvit et noxiis animalibus intestina liberat - solvunt et saepiae - ; in cibo datur cum oleo et sale et farina coctum. menae salsae cum felle taurino inlitae umbilico alvum solvunt. piscium ius in patina coctorum cum lactucis tenesmum discutit. cancri fluviatiles triti et ex aqua poti alvum sistunt, urinam cient in vino albo. ademptis bracchiis calculos pellunt iii obolis cum murra et iride singulis earum drachmis, ileos et inflationes castorea cum dauci semine et petroselino quantum ternis digitis sumatur, ex mulsi calidi cyathis iiii, tormina vero cum aneto ex vino mixto. erythini in cibo sumpti sistunt alvum. dysentericis medentur ranae cum scilla decoctae ita, ut pastilli fiant, vel cor earum cum melle tritum, ut tradit niceratus, morbo regio salsamentum cum pipere ita, ut reliqua carne abstineatur.
<plin. nat. 32.38> lieni medetur solea piscis inpositus, item  torpedo, item rhombus; vivus dein remittitur in mare. scorpio marinus necatus in vino vesicae vitia et calculos sanat, lapis, qui invenitur in scorpionis marini cauda, pondere oboli potus, enhydridis iecur, blendiorum cinis cum ruta. inveniuntur et in bacchi piscis capite ceu lapilli; hi poti ex aqua calculosis praeclare medentur. aiunt et urticam marinam in vino potam prodesse, item pulmonem marinum decoctum in aqua. ova saepiae urinam movent reniumque pituitas extrahunt. rupta, convolsa cancri fluviatiles triti in asinino maxime lacte sanant, echini vero cum spinis suis contusi et e vino poti calculos - modus singulis hemina; bibitur, donec prosit - et alias in cibis ad hoc proficiunt. purgatur vesica et pectinum cibo. ex iis mares alii  vocant, alii , feminas . urinam mares movent. dulciores feminae sunt et unicolores. saepiae quoque ova urinam movent et renes purgant.
<plin. nat. 32.39> enterocelicis lepus marinus inlinitur tritus cum melle. iecur aquaticae colubrae, item hydri tritum potumque calculosis prodest. ischiadicos liberant salsamenta e siluro infusa clysterio, evacuata prius alvo, sedis attritus  cinis e capite mugilum et mullorum; comburuntur autem in fictili vase, inlini cum melle debent. item capitis menarum cinis et ad rhagadas et ad condylomata utilis, sicut pelamydum salsarum capitum cinis vel cybiorum cum melle. torpedo adposita procidentis interanei morbum ibi coercet. cancrorum fluviatilium cinis ex oleo et cera rimas in eadem parte emendat, idem et marini cancri pollent.
<plin. nat. 32.40> panos salsamenta coracinorum discutiunt, sciaenae interanea et squamae combustae, scorpio in vino decoctus ita, ut foveantur ex illo. at echinorum testae contusae et ex aqua inlitae incipientibus panis resistunt, muricum vel purpurarum cinis utroque modo, sive discutere opus sit incipientes sive concoctos emittere. quidam ita componunt medicamentum: cerae et turis drachmas xx, spumae argenti xxxx, cineris muricum x, olei veteris heminam. prosunt per se salsamenta cocta, cancri fluviatiles triti; ad verendorum pusulas cinis e capite menarum, item carnes decoctae et inpositae, similiter percae salsae e capite cinis melle addito, pelamydum capitis cinis aut squatinae cutis combustae. haec est  qua diximus lignum poliri, quoniam et a mari fabriles usus exeunt. prosunt et zmarides inlitae, item muricum vel purpurarum testae cinis cum melle, efficacius crematarum cum carnibus suis. carbunculos verendorum privatim salsamenta cocta cum melle restingunt. testem, si descenderit, coclearum spuma inlini volunt.
<plin. nat. 32.41> urinae incontinentiam hippocampi tosti et in cibo saepius sumpti emendant, ophidion pisciculus congro similis cum lili radice, pisciculi minuti ex ventre eius, qui devoraverit, exempti cremati ita, ut cinis eorum bibatur ex aqua. iubent et cocleas africanas cum sua carne comburi cineremque ex vino signino dari.
<plin. nat. 32.42> podagris articulariisque morbis utile est oleum, in quo decocta sint ranarum intestina, et rubetae cinis cum adipe vetere. quidam et hordei cinerem adiciunt trium rerum aequo pondere. iubent et lepore marino recenti podagram fricari, fibrinis quoque pellibus calceari, maxime pontici fibri, item vituli marini, cuius et adips prodest isdem, nec non et bryon, de quo diximus, lactucae simile, rugosioribus foliis, sine caule. natura ei styptica, inpositumque lenit impetus podagrae. item alga, de qua et ipsa dictum est. observatur in ea, ne arida inponatur. - perniones emendat pulmo marinus, cancri  marini cinis ex oleo, item fluviatiles triti ustique, cinere et ex oleo subacto, siluri adips. - in articulis morborum impetus sedant ranae subinde recentes inpositae; quidam dissectas iubent inponi. - corpus auget ius mitulorum et concharum.
<plin. nat. 32.43> comitiales, ut diximus, coagulum vituli marini bibunt cum lacte equino asinaeve aut cum punici suco, quidam ex aceto mulso. nec non aliqui per se pilulas devorant. castoreum in aceti mulsi cyathis iii ieiunis datur, iis vero, qui saepius corripiantur, clystere infusum mirifice prodest. castorei drachmae ii esse debebunt, mellis et olei sextarius et aquae tantundem. ad praesens vero correptis olfactu subvenit cum aceto. datur et mustelae marinae iocur, item muris, vel testudinum sanguis.
<plin. nat. 32.44> febrium circuitus tollit iocur delphini gustatum ante accessiones. hippocampi necantur in rosaceo, ut perunguantur aegri frigidis febribus, et ipsi adalligantur aegris. item ex asello pisce lapilli, qui plena luna inveniuntur in capite, alligantur in linteolo. phagri fluviatilis longissimus dens capillo adalligatus ita, ut v diebus eum, qui adalligaverit, non cernat aeger, ranae in trivio decoctae oleo abiectis carnibus perunctos liberant  quartanis. sunt qui strangulatas in oleo ipsas clam adalligent oleoque eo perunguant. cor earum adalligatum frigora febrium minuit et oleum, in quo intestina decocta sint. maxime autem quartanis liberant ablatis unguibus ranae aeque adalligatae et rubeta, si iocur eius vel cor adalligetur in panno leucophaeo. cancri fluviatiles triti in oleo et aqua perunctis ante accessiones in febribus prosunt; aliqui et piper addunt. alii decoctos ad quartas in vino e balineo egressis bibere suadent in quartanis, aliqui vero sinistrum oculum devorare. magi oculis eorum ante solis ortum adalligatis aegro ita, ut caecos dimittant in aquam, tertianas abigi promittunt. eosdem oculos cum carnibus lusciniae in pelle cervina inligatos praestare vigiliam somno fugato tradunt. in lethargum vergentibus coagulo ballaenae aut vituli marini ad olfactum utuntur. alii sanguinem testudinis lethargicis inlinunt. tertianis mederi dicitur et spondylus percae adalligatus, quartanis cocleae fluviatiles in cibo recentes; quidam ob id adservant sale, ut dent tritas in potu.
<plin. nat. 32.45> strombi in aceto putrefacti lethargicos excitant odore. prosunt et cardiacis. cachectis, quorum corpus macie conficitur, tethea utilia sunt cum ruta ac melle. -  hydropicis medetur adips delphini liquatus et cum vino potus. gravitati saporis occurritur tactis naribus unguento aut odoribus vel quoquo modo opturatis. strombi quoque carnes tritae et in mulsi iii heminis pari modo aquae aut, si febres sint, ex aqua mulsa datae proficiunt, item sucus cancrorum fluviatilium cum melle, rana quoque aquatica in vino vetere et farre decocta ac pro cibo sumpta ita, ut bibatur ex eodem vase, vel testudo decisis pedibus, capite, cauda et intestinis exemptis, reliqua carne ita condita, ut citra fastidium sumi possit. - cancri fluviatiles ex iure sumpti et phthisicis prodesse traduntur.
<plin. nat. 32.46> adusta sanantur cancri marini vel fluviatilis cinere ex oleo; ichthyocolla, ranarum cinere ea, quae ferventi aqua combusta sint; haec curatio etiam pilos restituit. item cancrorum fluviatilium cinere putant utendum cum cera et adipe ursino. prodest et fibrinarum pellium cinis. - ignes sacros restingunt ranarum viventium ventres inpositi, pedibus posterioribus pronas adalligari iubent, ut crebriore anhelitu prosint. utuntur et silurorum salsamenti capitum cinere ex aceto. - pruritum scabiemque non hominum modo, sed et quadripedum efficacissime sedat iecur pastinacae decoctum in oleo.
<plin. nat. 32.47> nervos vel praecisos purpurarum callum, quo se operiunt, tusum glutinat. tetanicos coagulum vituli  adiuvat ex vino potum oboli pondere, item ichthyocolla, tremulos castoreum, si ex oleo perunguantur. mullos in cibo inutiles nervis invenio.
<plin. nat. 32.48> sanguinem fieri piscium cibo putant, sisti polypo tuso inlito, de quo et haec traduntur: muriam ipsum ex sese emittere et ideo non debere addi in coquendo, secari harundine, ferro enim infici vitiumque trahere natura dissidente. ad sanguinem sistendum et ranarum inlinunt cinerem vel sanguinem arefactum. quidam ex ea rana, quam graeci calamiten vocant, quoniam inter harundines fruticesque vivat, minima omnium et viridissima, sanguinem cineremve fieri iubent, aliqui et nascentium ranarum in aqua, quibus adhuc cauda est, in calice novo combustarum cinerem, si per nares fluat, inferciendum. diversus hirudinum, quas sanguisugas vocant, ad extrahendum sanguinem usus est. quippe eadem ratio earum, quae cucurbitarum medicinalium, ad corpora levanda sanguine, spiramenta laxanda iudicatur, sed vitium, quod admissae semel desiderium faciunt circa eadem  tempora anni semper eiusdem medicinae. multi podagris quoque admittendas censuere. decidunt satiatae et pondere ipso sanguinis detractae aut sale adspersae; aliquando tamen relinquunt adfixa capita, quae causa volnera insanabilia facit et multos interemit, sicut messalinum e consularibus patriciis, cum ad genu admisisset, in veneni virus remedio verso. maxime rufae ita formidantur; ergo sugere orsas forficibus praecidunt, ac velut siphonibus defluit sanguis, paulatimque morientium capita se contrahunt, nec relinquuntur. natura earum adversatur cimicibus, suffitu necat eos. - fibrinarum pellium cum pice liquida combustarum cinis narium profluvia sistit suco porri mollitus.
<plin. nat. 32.49> extrahit corpori tela inhaerentia saepiarum testae cinis, item purpurarum testae ex aqua, salsamentorum carnes, cancri fluviatiles triti, siluri fluviatilis, qui et alibi quam in nilo nascitur, carnes inpositae, recentis sive salsi. eiusdem cinis extrahit, adips et cinis spinae eius vicem spodii praebet.
<plin. nat. 32.50> ulcera, quae serpunt, et quae in iis excrescunt  capitis menarum cinis vel siluri coercet, carcinomata percarum capita salsarum, efficacius si cinere earum misceatur sal et cunila capitata oleoque subigantur. cancri marini cinis usti cum plumbo carcinomata compescit. ad hoc et fluviatilis sufficit cum melle lineaque lanugine; aliqui malunt alumen melque misceri cineri. phagedaenae siluro inveterato et cum sandaraca trito, cacoe+the et nomae et putrescentia cybio vetere sanantur; vermes innati ranarum felle tolluntur. fistulae aperiuntur siccanturque salsamentis cum linteolo inmissis, intraque alterum diem callum omnem auferunt et putrescentia ulcerum quaeque serpant emplastri modo subacta et inlita. et allex purgat ulcera in linteolis concerptis, item echinorum testae cinis. carbunculos coracinorum salsamenta inlita discutiunt, item mullorum salsamenti cinis - quidam capite tantum utuntur cum melle - vel coracinorum carnes. muricum cinis cum oleo tumores tollit, cicatrices fel scorpionis marini.
<plin. nat. 32.51> verrucas tollit glani iocur inlitum, capitis menarum cinis cum alio tritus - ad thymia crudis utuntur - , fel scorpionis marini rufi, zmarides tritae inlitae, allex defervefacta. unguium scabritiam cinis e capite menarum extenuat.
<plin. nat. 32.52> mulieribus lactis copiam facit glauciscus e iure sumptus et zmarides cum tisana sumptae vel cum  feniculo decoctae. mammas ipsas muricum vel purpurae testarum cinis cum melle efficaciter sanat, item cancri inliti fluviatiles vel marini. pilos in mamma muricum carnes inpositae tollunt. squatinae inlitae crescere mammas non patiuntur. delphini adipe linamenta inlita accensa excitant volva strangulata oppressas, item strombi in aceto putrefacti. percarum vel menarum capitis cinis sale admixto et cunila oleoque volvae medetur, suffitione quoque secundas detrahit. item vituli marini adips instillatur igni naribus intermortuarum volvae vitio, coagulo eiusdem in vellere inposito. pulmo marinus alligatus purgat egregie profluvia, echini viventes tusi et in vino dulci poti sistunt et cancri fluviatiles triti in vino potique. item siluri suffitu, praecipue africi, faciliores partus facere dicuntur, cancri ex aqua poti profluvia sistere, ex hysopo purgare. et si partus strangulet, similiter poti auxiliantur. eosdem recentes vel aridos bibunt ad partus continendos. hippocrates et ad purgationes mortuosque partus utitur illis, cum quinis lapathi radice rutaeque et fuligine trita et in mulso data potui. iidem in iure cocti cum lapatho et apio menstruas purgationes expediunt lactisque ubertatem faciunt, iidem in febri, quae sit cum capitis  doloribus et oculorum palpitatione, mulieribus in vino austero dati prodesse dicuntur. castoreum ex mulso potum purgationibus prodest contraque volvam olfactum cum aceto et pice aut subditum pastillis. ad secundas etiam uti eodem prodest cum panace in iiii cyathis vini et a frigore laborantibus ternis obolis. sed si castoreum fibrumve supergrediatur gravida, abortum facere dicitur et periclitari partu, si superferatur. mirum est et quod de torpedine invenio, si capiatur, cum luna in libra sit, triduoque adservetur sub diu, faciles partus facere postea, quotiens inferatur. adiuvare et pastinacae radius adalligatus umbilico existumatur, si viventi ablatus sit, ipsa in mare dimissa. invenio apud quosdam ostraceum vocari quod aliqui onychen vocent; hoc suffitum volvae poenis mire resistere; odorem esse castorei, meliusque cum eo ustum proficere; vetera quoque ulcera et cacoe+the eiusdem cinere sanari. nam carbunculos et carcinomata in muliebri parte praesentissimo remedio sanari tradunt cancro femina cum salis flore contuso post plenam lunam et ex aqua inlito.
<plin. nat. 32.53> psilotrum est thynni sanguis, fel, iocur, sive recentia sive servata, iocur etiam tritum mixtoque cedrio plumbea pyxide adservatum. ita pueros mangonicavit salpe  obstetrix. eadem vis pulmonis marini, leporis marini sanguine et felle vel si in oleo lepus hic necetur.cancri, scolopendrae marinae cinis cum oleo, urtica marina trita ex aceto scillite, torpedinis cerebrum cum alumine inlitum xvi luna. ranae parvae, quam in oculorum curatione descripsimus, sanies efficacissimum psilotrum est, si recens inlinatur, et ipsa arefacta ac tusa, mox decocta iii heminis ad tertias vel in oleo decocta aereis vasis. eadem mensura alii ex xv ranis conficiunt psilotrum, sicut in oculis diximus. sanguisugae quoque tostae in vase fictili et ex aceto inlitae eundem contra pilos habent effectum. hic suffitus urentium eas necat cimices. inuncto castoreo quoque cum melle pro psilotro usi pluribus diebus reperiuntur. in omni autem psilotro evellendi prius sunt pili.
<plin. nat. 32.54> infantium gingivis dentitionibusque plurimum confert delphini cum melle dentium cinis et si ipso dente gingivae tangantur. adalligatus idem pavores repentinos tollit. idem effectus et caniculae dentis. ulcera vero, quae in auribus aut ulla parte corporis fiant, cancrorum fluviatilium sucus cum farina hordeacea sanat. et ad reliquos  morbos triti in oleo perunctis prosunt. siriasim infantium spongea frigida cerebro umefacto rana inversa adalligata efficacissime sanat. aridam inveniri adfirmant.
<plin. nat. 32.55> mullus in vino necatus vel piscis rubellio vel anguillae ii, item uva marina in vino putrefacta iis, qui inde biberint, taedium vini adfert.
<plin. nat. 32.56> venerem inhibet echeneis, hippopotamii frontis e sinistra parte pellis in agnina adalligata, fel torpedinis vivae genitalibus inlitum. concitant coclearum fluviatilium carnes sale adservatae et in potu ex vino datae, erythini in cibo sumpti, iocur ranae diopetis vel calamitis in pellicula gruis adalligatum vel dens crocodili maxillaris adnexus bracchio vel hippocampus vel nervi rubetae dextro lacerto adalligati. amorem finit in pecoris recenti corio rubeta adalligata.
<plin. nat. 32.57> equorum scabiem ranae decoctae in aqua extenuant, donec inlini possint. aiunt ita curatos non repeti postea. - salpe negat canes latrare, quibus in offa rana viva data sit.     inter aquatilia dici debet et calamochnus, latine adarca appellata. nascitur circa harundines tenues e spuma aquae dulcis ac marinae, ubi se miscent. vim habet  causticam, ideo acopis utilis et contra perfrictionum vitia. tollit et mulierum lentigines in facie. et calami simul dici debent: phragmitis radix recens tusa luxatis medetur et spinae doloribus ex aceto inlita, cyprii vero, qui et donax vocatur, cortex alopeciis medetur ustus et ulceribus veteratis, folia extrahendis quae infixa sint corpori et igni sacro. paniculae flos aures si intravit, exsurdat.
<plin. nat. 32.58> sepiae atramento tanta vis est, ut in lucernam addito aethiopas videri ablato priore lumine anaxilaus tradat. - rubeta excocta aqua potui data suum morbis medetur vel cuiuscumque ranae cinis. - pulmone marino si confricetur lignum, ardere videtur adeo, ut baculum ita praeluceat. -
<plin. nat. 32.59> peractis aquatilium dotibus non alienum videtur indicare per tot maria, tam vasta et tot milibus passuum terrae infusa extraque circumdata mensura, paene ipsius mundi quae intellegatur, animalia centum quadraginta quattuor omnino generum esse eaque nominatim complecti, quod in terrestribus volucribusque fieri non  quit. neque enim omnis indiae aethiopiaeque aut scythiae desertorumve novimus feras aut volucres, cum hominum ipsorum multo plurimae sint differentiae, quas invenire potuimus. accedat his taprobane insulaeque aliae atque aliae oceani fabulose narratae. profecto conveniet non posse omnia genera in contemplationem universam vocari. at, hercules, in tanto mari oceanoque quae nascuntur certa sunt, notioraque, quod miremur, quae profundo natura mersit.
<plin. nat. 32.60> ut a beluis ordiamur, arbores, physeteres, ballaenae, pistrices, tritones, nereides, elephanti, homines qui marini vocantur, rotae, orcae, arietes, musculi et alii piscium forma arietes, delphini celebresque homero vituli, luxuriae vero testudines et medicis fibri - quorum generis lutras nusquam mari accepimus mergi, tantum marina dicentes - , iam caniculae, drinones, cornutae, gladii, serrae, communesque terrae, mari, amni hippopotami, crocodili, et amni tantum ac mari thynni, thynnides, siluri, coracini, percae.
<plin. nat. 32.61> peculiares autem maris acipenser, aurata, asellus, acharne, aphye, alopex, anguilla, araneus, boca, batia,  bacchus, batrachus, belonae, quos aculeatos vocamus, balanus, corvus, citharus, rhomborum generis pessimus, chalcis, cobio, callarias, asellorum generis, ni minor esset, coliae sive parianus sive sexitanus a patria baetica, lacertorum minimi, ab iis nostrates, cybium - ita vocatur concisa pelamys, quae post xl dies a ponto in maeotim revertitur - , cordyla - et haec pelamys pusilla; cum in pontum a maeotide exit, hoc nomen habet - , cantharus, callionymus sive uranoscopos, cinaedi, soli piscium lutei, cnide, quam nos urticam vocamus, cancrorum genera, chemae striatae, chemae leves, chemae peloridum generis, varietate distantes et rotunditate, chemae glycymarides, quae sunt maiores quam pelorides, coluthia sive coryphia,  concharum genera, inter quae et margaritiferae, cochloe, quorum generis pentadactyli, item helices (ab aliis actinophoroe dicuntur), quibus radii;cantant - extra haec sunt rotundae in oleario usu cocleae - , cucumis, cynops, cammarus, cynosdexia, draco - quidam aliud volunt esse dracunculum; est autem gerriculae amplae similis, aculeos in branchiis habet ad caudam spectantes; sic ut scorpio laedit, dum manu tollitur - erythinus, echenais, echinus, elephanti locustarum generis nigri, pedibus quaternis bisulcis - praeterea bracchia iis ii binis articulis singulisque forcipibus denticulatis - , fabri sive zaei, glauciscus, glanis, gonger, gerres, galeos, garos, hippos, hippuros, hirundo, halipleumon, hippocampos,  hepar, ictinus, iulis, lacertorum genera, lolligo volitans, locustae, lucerna, lelepris, lamirus, lepus, leones, quorum bracchia cancris similia sunt - reliqua pars locustae - , mullus, merula inter saxatiles laudata, mugil, melanurus, mena, maeotes, murena, mys, mitulus, myiscus, murix, oculata, ophidion, ostreae, otia, orcynus - hic est pelamydum generis maximus neque ipse redit in maeotim, similis tritomi, vetustate melior - , orbis, orthagoriscus, phager, phycis saxatilium quaedam, pelamys - earum generis maxima apolectum vocatur, durius tritomo - , porcus, phthir, passer, pastinaca, polyporum genera, pectines - maximi et in his nigerrimi aestate laudatissimi, hi autem mytilenis, tyndaride, salonis, altini, chia in insula, alexandriae in aegypto - , pectunculi,  purpurae, pegrides, pina, pinoteres, rhine, quem squatum vocamus, rhombus, scarus, principalis hodie, solea, sargus, squilla, sarda - ita vocatur pelamys longa ex oceano veniens - , scomber, salpa, sorus, scorpaena, scorpio, salax, sciaena, sciadeus, scolopendra, smyrus, sepia, strombus, solen sive aulos sive donax sive onyx sive dactylus, spondyli, smarides, stellae, spongeae, turdus, inter saxatiles nobilis, thynnis, thranis, quem alii xiphian vocant, thrissa, torpedo, tethea, tritomum pelamydum generis magni, ex quo terna cybia fiunt, veneria, uva, xiphias.
<plin. nat. 32.62> his adiciemus ab ovidio posita animalia, quae apud neminem alium reperiuntur, sed fortassis in ponto nascentia, ubi id volumen supremis suis temporibus inchoavit: bovem, cercyrum in scopulis viventem, orphum  rubentemque erythinum, iulum, pictas mormyras aureique coloris chrysophryn, praeterea percam, tragum et placentem cauda melanurum, epodas lati generis. praeter haec insignia piscium tradit: channen ex se ipsam concipere, glaucum aestate numquam apparere, pompilum, qui semper comitetur navium cursus, chromin, qui nidificet in aquis. helopem dicit esse "nostris incognitum undis," ex quo apparet falli eos, qui eundem acipenserem existimaverint. helopi palmam saporis inter pisces multi dedere.
<plin. nat. 32.63> sunt praeterea a nullo auctore nominati. sudis latine appellatur, graece sphyraena, rostro similis nomini, magnitudine inter amplissimos; rarus is et non degenerat. appellantur et pernae concharum generis, circa pontias insulas frequentissimae. stant velut suillum crus e longo in  harena defixae hiantesque, qua latitudo est, pedali non minus spatio cibum venantur; dentes circuitu marginum habent pectinatim spissatos; intus spondyli grandis caro est. et hyaenam piscem vidi in aenaria insula captum. - exeunt praeter haec et purgamenta aliqua relatu indigna et algis potius adnumeranda quam animalibus.
<plin. nat. 33.1> metalla nunc ipsaeque opes et rerum pretia dicentur, tellurem intus exquirente cura multiplici modo, quippe alibi divitiis foditur quaerente vita aurum, argentum, electrum, aes, alibi deliciis gemmas et parietum lignorumque pigmenta, alibi temeritati ferrum, auro etiam gratius inter bella caedesque. persequimur omnes eius fibras vivimusque super excavatam, mirantes dehiscere aliquando aut intremescere illam, ceu vero non hoc indignatione sacrae parentis exprimi possit. imus in viscera  et in sede manium opes quaerimus, tamquam parum benigna fertilique qua calcatur. et inter haec minimum remediorum gratia scrutamur, quoto enim cuique fodiendi causa medicina est quamquam et hoc summa sui parte tribuit ut fruges, larga facilisque in omnibus, quaecumque prosunt. illa nos peremunt, illa nos ad inferos agunt, quae occultavit atque demersit, illa, quae non nascuntur repente, ut mens ad inane evolans reputet, quae deinde futura sit finis omnibus saeculis exhauriendi eam, quo usque penetratura avaritia. quam innocens, quam beata, immo vero etiam delicata esset vita, si nihil aliunde quam supra terras concupisceret, breviterque, nisi quod secum est!
<plin. nat. 33.2> eruitur aurum et chrysocolla iuxta, ut pretiosior videatur, nomen ex auro custodiens. parum enim erat unam vitae invenisse pestem, nisi in pretio esset auri etiam sanies. quaerebat argentum avaritia; boni consuluit interim invenisse minium rubentisque terrae excogitavit usum. heu prodiga ingenia, quot modis auximus pretia rerum! accessit ars picturae, et aurum argentumque caelando carius fecimus. didicit homo naturam provocare. auxere et artem vitiorum inritamenta; in poculis libidines  caelare iuvit ac per obscenitates bibere. abiecta deinde sunt haec ac sordere coepere, ut auri argentique nimium fuit. murrina ex eadem tellure et crystallina effodimus, quibus pretium faceret ipsa fragilitas. hoc argumentum opum, haec vera luxuriae gloria existimata est, habere quod posset statim perire totum. nec hoc fuit satis. turba gemmarum potamus et zmaragdis teximus calices, ac temulentiae causa tenere indiam iuvat. aurum iam accessio est, utinamque posset e vita in totum abdicari sacrum fame, ut celeberrimi auctores dixere proscissum conviciis ab optimis quibusque et ad perniciem vitae repertum, quanto feliciore aevo, cum res ipsae permutabantur inter sese, sicut et troianis temporibus factitatum homero credi convenit! ita enim, ut opinor, commercia victus gratia invecta. alios coriis boum, alios ferro captivisque res emptitasse tradit. quare, quamquam ipse iam mirator auri, pecore aestimationes rerum ita fecit, ut c boum arma aurea permutasse glaucum diceret  cum diomedis armis viiii boum. ex qua consuetudine multa legum antiquarum pecore constat etiam romae.
<plin. nat. 33.3> pessimum vitae scelus fecit qui primus induit digitis, nec hoc quis fecerit traditur. nam de prometheo omnia fabulosa arbitror, quamquam illi quoque ferreum anulum dedit antiquitas vinculumque id, non gestamen, intellegi voluit. midae quidem anulum, quo circumacto habentem nemo cerneret, quis non etiam fabulosiorem fateatur manus et prorsus sinistrae maximam auctoritatem conciliavere auro, non quidem romanae, quarum in more ferrei erant ut virtutis bellicae insigne. de regibus romanis non facile dixerim. nullum habet romuli in capitolio statua nec praeter numae serviique tullii alia ac ne Lucii quidem Bruti. hoc in tarquiniis maxime miror, quorum e graecia fuit origo, unde hic anulorum usus venit, quamquam etiam nunc lacedaemone ferreo utuntur. sed a prisco tarquinio omnium primo filium, cum in praetextae annis occidisset hostem, bulla aurea donatum constat, unde mos bullae duravit, ut eorum, qui equo meruissent, filii insigne id haberent, ceteri lorum; et ideo miror tarquinii eius statuam sine anulo esse. quamquam et de nomine ipso ambigi video. graeci a digitis appellavere, apud nos prisci ungulum vocabant,  postea et graeci et nostri symbolum. longo certe tempore ne senatum quidem romanum habuisse aureos manifestum est, siquidem iis tantum, qui legati ad exteras gentes ituri essent, anuli publice dabantur, credo, quoniam ita exterorum honoratissimi intellegebantur. neque aliis uti mos fuit quam qui ex ea causa publice accepissent, volgoque sic triumphabant et, cum corona ex auro etrusca sustineretur a tergo, anulus tamen in digito ferreus erat aeque triumphantis et servi prae se coronam sustinentis. sic triumphavit de iugurtha c. marius aureumque non ante tertium consulatum sumpsisse traditur. ii quoque, qui ob legationem acceperant aureos, in publico tantum utebantur iis, intra domos vero ferreis, quo argumento etiam nunc sponsae muneris vice ferreus anulus mittitur, isque sine gemma. equidem nec iliacis temporibus ullos fuisse anulos video. nusquam certe homerus dicit, cum et codicillos missitatos epistularum gratia indicet et conditas arcis vestes ac vasa aurea argenteaque et eas colligatas nodi, non anuli, nota. sortiri quoque contra provocationes duces non anulis tradit, fabricae etiam deum fibulas et alia muliebris cultus, sicut inaures, in primordio factitasse, sine mentione anulorum. et  quisquis primus instituit, cunctanter id fecit: laevis manibus latentibusque induit, cum, si honos securus fuisset, dextra fuerit ostentandus. quodsi inpedimentum potuit in eo aliquod intellegi, etiam serioris usus argumentum esset: maius in laeva fuisset, qua scutum capitur. est quidem apud eundem homerum virorum crinibus aurum inplexum; ideo nescio an prior usus feminis coeperit.
<plin. nat. 33.4> romae ne fuit quidem aurum nisi admodum exiguum longo tempore. certe cum a gallis capta urbe pax emeretur, non plus quam mille pondo effici potuere. nec ignoro mm pondo auri perisse pompeii iii consulatu e capitolini iovis solio a camillo ibi condita, et ideo a plerisque existimari mm pondo collata. sed quod accessit, ex gallorum praeda fuit detractumque ab iis in parte captae urbis delubris - gallos cum auro pugnare solitos torquatus indicio est - ; apparet ergo gallorum templorumque tantundem nec amplius fuisse. quod quidem in augurio intellectum est, cum capitolinus duplum reddidisset. illud quoque obiter indicari convenit - etiam de anulis sermonem repetivimus - , aedituum custodiae eius conprehensum fracta in ore anuli gemma statim  expirasse et indicium ita extinctum. ergo ut maxime mm tantum pondo, cum capta est roma, anno ccclxiiii fuere, cum iam capitum liberorum censa essent [clii] dlxxiii. in eadem post annos cccvii, quod ex capitolinae aedis incendio ceterisque omnibus delubris c. marius filius praeneste detulerat, [xiiii] pondo, quae sub eo titulo in triumpho transtulit sulla et argenti [vi]. idem ex reliqua omni victoria pridie transtulerat auri pondo [xv], argenti p. [cxv].
<plin. nat. 33.5> frequentior autem usus anulorum non ante cn. flavium anni filium deprehenditur. hic namque publicatis diebus fastis, quos populus a paucis principum cotidie petebat, tantam gratiam plebei adeptus est - libertino patre alioqui genitus et ipse scriba appi caeci, cuius hortatu exceperat eos dies consultando adsidue sagaci ingenio promulgaratque - , ut aedilis curulis crearetur cum q. anicio praenestino, qui paucis ante annis hostis fuisset, praeteritis c. poetilio et domitio, quorum patres consules fuerant. additum flavio, ut simul et tribunus plebei esset, quo facto tanta indignatio exarsit, ut "anulos abiectos" in antiquissimis reperiatur annalibus. fallit plerosque quod tum et equestrem ordinem id fecisse arbitrantur; etenim  adiectum hoc quoque "sed et phaleras positas" propterque nomen equitum adiectum est, anulosque depositos a nobilitate in annales relatum est, non a senatu universo. hoc actum p. sempronio l. sulpicio cos. flavius vovit aedem concordiae, si populo reconciliasset ordines, et, cum ad id pecunia publice non decerneretur, ex multaticia faeneratoribus condemnatis aediculam aeream fecit in graecostasi, quae tunc supra comitium erat, inciditque in tabella aerea factam eam aedem cciiii annis post capitolinam dedicatam. id a. ccccxxxxviiii a condita urbe gestum est et primum anulorum vestigium extat; promiscui autem usus alterum secundo punico bello, neque enim aliter potuisset trimodia anulorum illa carthaginem ab Hannibale mitti. inter caepionem quoque et drusum ex anulo in auctione venali inimicitiae coepere, unde origo socialis belli et exitia rerum. ne tunc quidem omnes senatores habuere, utpote cum memoria avorum multi praetura quoque functi in ferreo consenuerint - sicut calpurnium et manilium, qui legatus c. marii fuerit  iugurthino bello, fenestella tradit, et multi l. fufidium illum, ad quem Scaurus de vita sua scripsit -- , in quintiorum vero familia aurum ne feminas quidem habere mos fuerit, nullosque omnino maior pars gentium hominumque, etiam qui sub imperio nostro degunt, hodieque habeat. non signat oriens aut aegyptus etiam nunc litteris contenta solis.
<plin. nat. 33.6> multis hoc modis, ut cetera omnia, luxuria variavit gemmas addendo exquisiti fulgoris censuque opimo digitos onerando, sicut dicemus in gemmarum volumine, mox et effigies varias caelando, ut alibi ars, alibi materia esset in pretio. alias dein gemmas violari nefas putavit ac, ne quis signandi causam in anulis esse intellegeret, solidas induit. quasdam vero neque ab ea parte, qua digito occultantur, auro clusit aurumque millis lapillorum vilius fecit. contra vero multi nullas admittunt gemmas auroque ipso signant. id claudii caesaris principatu repertum. nec non et servitia iam ferrum auro cingunt - alia per sese mero auro decorant - , cuius licentiae origo nomine ipso in samothrace id institutum declarat.
<plin. nat. 33.7> singulis primo digitis geri mos fuerat, qui sunt minimis proximi. sic in numae et servi tullii statuis videmus. postea pollici proximo induere, etiam in deorum simulacris, dein iuvit et minimo dare. galliae brittanniaeque medio dicuntur usae. hic nunc solus excipitur, ceteri  omnes onerantur, atque etiam privatim articuli minoribus aliis. sunt qui uni tantum minimo congerant, alii vero et huic tantum unum, quo signantem signent. conditus ille, ut res rara et iniuria usus indigna, velut e sacrario promitur, ut et unum in minimo digito habuisse pretiosioris in recondito supellectilis ostentatio sit. iam alii pondera eorum ostentant. aliis plures quam unum gestare labor est, alii bratteas infercire leviore materia propter casum tutius gemmarum sollicitudini putant, alii sub gemmis venena cludunt, sicut demosthenes summus graeciae orator, anulosque mortis gratia habent. denique vel plurima opum scelera anulis fiunt. quae fuit illa vita priscorum, qualis innocentia, in qua nihil signabatur! nunc cibi quoque ac potus anulo vindicantur a rapina. hoc profecere mancipiorum legiones, in domo turba externa ac iam servorum quoque causa nomenclator adhibendus. aliter apud antiquos singuli marcipores luciporesve dominorum gentiles omnem victum in promiscuo habebant, nec ulla domi a domesticis custodia opus erat. nunc rapiendae conparantur epulae pariterque qui rapiant eas, et claves quoque ipsas signasse non est satis. gravatis somno aut morientibus anuli detrahuntur, maiorque vitae ratio circa hoc instrumentum esse coepit. incertum a  quo tempore, videmur tamen posse in externis auctoritatem eius rei intellegere circa polycraten sami tyrannum, cui dilectus ille anulus in mare abiectus capto relatus est pisce, ipso circiter ccxxx urbis nostrae annum interfecto. celebratior quidem usus cum faenore coepisse debet. argumento est consuetudo volgi, ad sponsiones etiamnum anulo exiliente, tracta ab eo tempore, quo nondum erat arra velocior, ut plane adfirmare possimus nummos ante apud nos, mox anulos coepisse. de nummis paulo post dicetur.
<plin. nat. 33.8> anuli distinxere alterum ordinem a plebe, ut semel coeperant esse celebres, sicut tunica ab anulis senatum. quamquam et hoc sero, vulgoque purpura latiore tunicae usos invenimus etiam praecones, sicut patrem l. aelii stilonis praeconini ob id cognominati. sed anuli plane tertium ordinem mediumque plebei et patribus inseruere, ac quod antea militares equi nomen dederant, hoc nunc pecuniae indices tribuunt. nec pridem id factum. Divo Augusto decurias ordinante maior pars iudicum in ferreo anulo fuit iique non equites, sed iudices vocabantur. equitum nomen subsistebat in turmis equorum publicorum. iudicum quoque non nisi quattuor decuriae fuere primo, vixque singula milia in decuriis inventa sunt, nondum provinciis ad hoc munus admissis, servatumque in hodiernum est, ne quis e novis civibus in iis iudicaret. decuriae quoque ipsae pluribus discretae nominibus fuere, tribunorum aeris et selectorum  et iudicum. praeter hos etiamnum nongenti vocabantur ex omnibus electi ad custodiendas suffragiorum cistas in comitiis. et divisus hic quoque ordo erat superba usurpatione nominum, cum alius se nongentum, alius selectum, alius tribunum appellaret.
<plin. nat. 33.9> tiberii demum principatu nono anno in unitatem venit equester ordo, anulorumque auctoritati forma constituta est c. asinio pollione c. antistio vetere cos. anno urbis conditae dcclxxv, quod miremur, futtili paene de causa, cum c. sulpicius galba, iuvenalem famam apud principem popinarum poenis aucupatus, questus esset in senatu, volgo institores eius culpae defendi anulis. hac de causa constitutum, ne cui ius esset nisi qui ingenuus ipse, patre, avo paterno hs [cccc] census fuisset et lege iulia theatrali in quattuordecim ordinibus sedisset. postea gregatim insigne id adpeti coeptum. propter haec discrimina c. princeps decuriam quintam adiecit, tantumque enatum est fastus, ut, quae sub Divo Augusto impleri non potuerant, decuriae non capiant eum ordinem, passimque ad ornamenta ea etiam servitute liberati transiliant, quod antea numquam erat factum, quoniam ferreo anulo  et equites iudicesque intellegebantur. adeoque id promiscuum esse coepit, ut apud claudium caesarem in censura eius unus ex equitibus flavius proculus cccc ex ea causa reos postularet. ita dum separatur ordo ab ingenuis, communicatus est cum servitiis. iudicum autem appellatione separare eum ordinem primi omnium instituere gracchi discordi popularitate in contumeliam senatus, mox debellata auctoritas nominis vario seditionum eventu circa publicanos substitit et aliquamdiu tertiae sortis viri publicani fuere. m. cicero demum stabilivit equestre nomen in consulatu suo catilinianis rebus, ex eo ordine profectum se celebrans eiusque vires peculiari popularitate quaerens. ab illo tempore plane hoc tertium corpus in re p. factum est, coepitque adici senatui populoque romano et equester ordo. qua de causa et nunc post populum scribitur, quia novissime coeptus est adici.
<plin. nat. 33.10> equitum quidem etiam nomen ipsum saepe variatum est, in iis quoque, qui id ab equitatu trahebant. celeres sub romulo regibusque sunt appellati, deinde flexuntes, postea trossuli, cum oppidum in tuscis citra  volsinios p. [viiii] sine ullo peditum adiumento cepissent eius vocabuli, idque duravit ultra c. gracchum. iunius certe, qui ab amicitia eius gracchanus appellatus est, scriptum reliquit his verbis: "quod ad equestrem ordinem attinet, antea trossulos vocabant, nunc equites vocant ideo, quia non intellegunt trossulos nomen quid valeat, multosque pudet eo nomine appellari." et causam, quae supra indicata est, exponit invitosque etiamnum tamen trossulos vocari.
<plin. nat. 33.11> sunt adhuc aliquae non omittendae in auro differentiae. auxilia quippe et externos torquibus aureis donavere, at cives non nisi argenteis, praeterque armillas civibus dedere, quas non dabant externis.
<plin. nat. 33.12> iidem, quo magis miremur, coronas ex auro dedere et civibus. quis primus donatus sit ea, non inveni equidem; quis primus donaverit, a l. pisone traditur: a. postumius dictator apud lacum regillum castris latinorum expugnatis eum, cuius maxime opera capta essent. hanc coronam ex praeda is dedit ii l., item l. lentulus consul servio cornelio merendae samnitum oppido capto, sed hic quinque librarum; trium piso frugi  filium ex privata pecunia donavit eamque coronam testamento ei praelegavit.
<plin. nat. 33.13> deorum honoris causa in sacris nihil aliud excogitatum est quam ut auratis cornibus hostiae, maiores dumtaxat, immolarentur. sed in militia quoque in tantum adolevit haec luxuria, ut M. Bruti e philippicis campis epistulae reperiantur frementis fibulas tribunicias ex auro geri. ita, hercules idem enim tu, Brute, mulierum pedibus aurum gestatum tacuisti. et nos sceleris arguimus illum, qui primus auro dignitatem per anulos fecit! habeant in lacertis iam quidem et viri, quod ex dardanis venit - itaque et dardanium vocabatur; viriolae celtice dicuntur, viriae celtiberice - ; habeant feminae in armillis digitisque totis, collo, auribus, spiris; discurrant catenae circa latera et in secreto margaritarum sacculi e collo dominarum auro pendeant, ut in somno quoque unionum conscientia adsit: etiamne pedibus induetur atque inter stolam plebemque hunc medium feminarum equestrem ordinem faciet honestius viri paedagogiis id damus, balineasque dives puerorum forma convertit. iam vero et harpocraten statuasque aegyptiorum numinum in digitis viri quoque portare incipiunt. fuit et alia claudii  principatu differentia insolens iis, quibus admissiones liberae ius dedissent imaginem principis ex auro in anulo gerendi, magna criminum occasione, quae omnia salutaris exortus vespasiani imperatoris abolevit aequaliter publicando principem. de anulis aureis usuque eorum hactenus sit dictum.
<plin. nat. 33.14> proximum scelus fuit eius, qui primus ex auro denarium signavit, quod et ipsum latet auctore incerto. populus romanus ne argento quidem signato ante pyrrhum regem devictum usus est. libralis - unde etiam nunc libella dicitur et dupondius - adpendebatur assis; quare aeris gravis poena dicta, et adhuc expensa in rationibus dicuntur, item inpendia et dependere, quin et militum stipendia, hoc est stipis pondera, dispensatores, libripendes, qua consuetudine in iis emptionibus, quae mancipi sunt, etiam nunc libra interponitur. servius rex primus signavit aes. antea rudi usos romae timaeus tradit. signatum est nota pecudum, unde et pecunia appellata. maximus census [cxx] assium fuit illo rege, et ideo haec prima classis. - argentum signatum anno urbis cccclxxxv,  q. ogulnio c. fabio cos., quinque annis ante primum punicum bellum. et placuit denarium pro x libris aeris valere, quinarium pro v, sestertium pro dupondio ac semisse. librale autem pondus aeris inminutum est bello punico primo, cum inpensis res p. non sufficeret, constitutumque ut asses sextantario pondere ferirentur. ita quinque partes lucri factae, dissolutumque aes alienum. nota aeris eius fuit ex altera parte ianus geminus, ex altera rostrum navis, in triente vero et quadrante rates. quadrans antea teruncius vocatus a tribus unciis. postea Hannibale urguente q. fabio maximo dictatore asses unciales facti, placuitque denarium xvi assibus permutari, quinarium octonis, sestertium quaternis. ita res p. dimidium lucrata est, in militari tamen stipendio semper denarius pro x assibus datus est. notae argenti fuere bigae atque quadrigae; inde bigati quadrigatique dicti. mox lege papiria semunciarii asses facti. livius drusus in tribunatu plebei octavam partem aeris argento miscuit. is, qui nunc victoriatus appellatur, lege clodia percussus est; antea enim hic nummus ex illyrico advectus mercis  loco habebatur. est autem signatus victoria, et inde nomen. - aureus nummus post annos li percussus est quam argenteus ita, ut scripulum valeret sestertios vicenos, quod efficit in libram ratione sestertii, qui tunc erat, [v]dcclx. postea placuit #1108 xxxx signari ex auri libris, paulatimque principes inminuere pondus, et novisissime nero ad xxxxv.
<plin. nat. 33.15> sed a nummo prima origo avaritiae faenore excogitato quaestuosaque segnitia, nec paulatim: exarsit rabie quadam non iam avaritia, sed fames auri, utpote cum septumuleius, c. gracchi familiaris, auro rependendum caput eius abscisum ad opimium tulerit plumboque in os addito parricidio suo rem p. etiam circumscripserit; nec iam quiritium aliquis, sed universo nomine romano infami rex mithridates aquilio duci capto aurum in os infudit. haec parit habendi cupido! pudet intuentem  nomina ista, quae subinde nova graeco sermone excogitantur insperso argenteis vasis auro et incluso, quibus deliciis pluris veneunt inaurata quam aurea, cum sciamus interdixisse castris suis spartacum, ne quis aurum haberet aut argentum. tanto plus fuit animi fugitivis nostris! messalla orator prodidit antonium triumvirum aureis usum vasis in omnibus obscenis desideriis, pudendo crimine etiam cleopatrae. summa apud exteros licentiae fuerat philippum regem poculo aureo pulvinis subdito dormire solitum, hagnonem teium, alexandri magni praefectum, aureis clavis suffigere crepidas: antonius solus contumelia naturae vilitatem auro fecit. o dignum proscriptione, sed spartaci!
<plin. nat. 33.16> equidem miror populum romanum victis gentibus in tributo semper argentum imperasse, non aurum, sicut carthagini cum Hannibale victae octingenta milia, [xvi] pondo annua in quinquaginta annos, nihil auri. nec potest videri paenuria mundi id evenisse. iam midas et croesus infinitum possederant, iam Cyrus devicta asia pondo [xxiiii] invenerat praeter vasa aurumque factum et  in eo solium, platanum, vitem. qua victoria argenti [d] talentorum reportavit et craterem semiramidis, cuius pondus xv talentorum colligebat. talentum aegyptium pondo lxxx patere M. Varro tradit. iam regnaverat in colchis saulaces aeetae subolis, qui terram virginem nactus plurimum auri argentique eruisse dicitur in suanorum gente, et alioqui velleribus aureis incluto regno. et illius aureae camarae, argenteae trabes et columnae atque parastaticae narrantur victae sesostri, aegypti regi tam superbo, ut prodatur annis quibusque sorte reges singulos e subiectis iungere ad currum solitus atque ita triumphare!
<plin. nat. 33.17> et nos fecimus quae posteri fabulosa arbitrentur. caesar, qui postea dictator fuit, primus in aedilitate munere patris funebri omni apparatu harenae argenteo usus est, ferasque etiam argenteis vasis incessivere tum primum noxii, quod iam etiam in municipiis aemulantur. c. antonius ludos scaena argentea fecit, item l. murena; gaius princeps in circo pegma duxit, in quo fuere argenti pondo [cxxiiii]. claudius successor eius, cum de brittannia triumpharet, inter coronas aureas [vii] pondo  habere quam contulisset hispania citerior, [viiii] quam gallia comata, titulis indicavit. huius deinde successor nero pompei theatrum operuit auro in unum diem, quo tiridati armeniae regi ostenderet. et quota pars ea fuit aureae domus ambientis urbem!
<plin. nat. 33.18> auri in aerario populi r. fuere sex. iulio l. aurelio cos., septem annis ante bellum punicum tertium, pondo [xvii] ccccx, argenti [xxii] lxx, et in numerato [30lxi]30 [xxxv] cccc, sexto iulio l. marcio cos., hoc est belli socialis initio, auri[30xvi]30 [xx] dcccxxxi. c. caesar primo introitu urbis civili bello suo ex aerario protulit laterum aureorum [xv], argenteorum [xxx], et in numerato [30ccc]30. nec fuit aliis temporibus res p. locupletior. intulit et aemilius paulus perseo rege victo e macedonica praeda [30mmm]30, a quo tempore populus romanus tributum pendere desiit.
<plin. nat. 33.19> laquearia, quae nunc et in privatis domibus auro teguntur, post carthaginem eversam primo in capitolio inaurata sunt censura l. mummi. inde transiere in camaras quoque et parietes, qui iam et ipsi tamquam  vasa inaurantur, cum varie sua aetas de catulo existimaverit, quod tegulas aereas capitoli inaurasset.
<plin. nat. 33.20> primos inventores auri, sicut metallorum fere omnium, septimo volumine diximus. praecipuam gratiam huic materiae fuisse arbitror non colore, qui clarior in argento est magisque diei similis, ideo militaribus signis familiarior, quoniam longius fulget, manifesto errore eorum, qui colorem siderum placuisse in auro arbitrantur, cum in gemma aliisque rebus non sit praecipuus. nec pondere aut facilitate materiae praelatum est ceteris metallis, cum cedat per utrumque plumbo, sed quia rerum uni nihil igne deperit, tuto etiam in incendiis rogisque. quin immo quo saepius arsit, proficit ad bonitatem, aurique experimentum ignis est, ut simili colore rubeat ignescatque et ipsum; obrussam vocant. primum autem bonitatis argumentum quam difficillime accendi. praeterea mirum, prunae violentissimi ligni indomitum palea citissime ardescere atque, ut purgetur, cum plumbo coqui. altera causa pretii maior, quod minimum usus deterit, cum argento, aere, plumbo lineae praeducantur manusque sordescant decidua materia. nec aliud laxius dilatatur aut numerosius dividitur, utpote cuius unciae in septingenas quinquagenas pluresque bratteas quaternum utroque digitorum  spargantur. crassissimae ex iis praenestinae vocantur, etiamnum retinente nomen fortunae inaurato fidelissime ibi simulacro. proxima brattea quaestoria appellatur. hispania striges vocat auri parvolas massas. super omnia solum in massa aut ramento capitur. cum cetera in metallis reperta igni perficiantur, hoc statim aurum est consummatamque materiam suam protinus habet, cum ita invenitur. haec enim inventio eius naturalis est; alia, quam dicemus, coacta. super cetera non robigo ulla, non aerugo, non aliud ex ipso, quod consumat bonitatem minuatve pondus. iam contra salis et aceti sucos, domitores rerum, constantia superat omnia, superque netur ac texitur lanae modo vel sine lana. tunica aurea triumphasse tarquinium priscum verrius docet; nos vidimus agrippinam claudi principis, edente eo navalis proelii spectaculum, adsidentem et indutam paludamento aureo textili sine alia materia. attalicis vero iam pridem intexitur, invento regum asiae.
<plin. nat. 33.21> marmori et iis, quae candefieri non possunt, ovi candido inlinitur, ligno glutini ratione conposita; leucophorum vocant. quid sit hoc aut quemadmodum fiat, suo loco docebimus. aes inaurari argento vivo aut certe  hydrargyro legitimum erat, de quis dicemus illorum naturam reddentes. excogitata fraus est, namque aes cruciatur in primis accensumque restinguitur sale, aceto, alumine, postea exharenatur, an satis recoctum sit, splendore deprehendente, iterumque exhalatur igni, ut possit edomitum mixtis pumice, alumine, argento vivo inductas accipere bratteas. alumen et in purgando vim habet qualem esse diximus plumbo.
<plin. nat. 33.22> aurum invenitur in nostro orbe, ut omittamus indicum a formicis aut apud scythas grypis erutum, tribus modis: fluminum ramentis, ut in tago hispaniae, pado italiae, hebro thraciae, pactolo asiae, gange indiae, nec ullum absolutius aurum est, ut cursu ipso attrituque perpolitum. alio modo puteorum scrobibus effoditur aut in ruina montium quaeritur; utraque ratio dicatur.
<plin. nat. 33.23> aurum qui quaerunt, ante omnia segutilum tollunt; ita vocatur indicium. alveus hic est harenae, quae lavatur, atque ex eo, quod resedit, coniectura capitur. invenitur aliquando in summa tellure protinus rara felicitate, ut nuper in delmatia principatu neronis singulis diebus etiam quinquagenas libras fundens. cum ita  inventum est in summo caespite, talutium vocant, si et aurosa tellus subest. cetero montes hispaniarum, aridi sterilesque et in quibus nihil aliud gignatur, huic bono fertiles esse coguntur.
<plin. nat. 33.24> quod puteis foditur, canalicium vocant, alii canaliense, marmoris glareae inhaerens, non illo modo, quo in oriente sappiro atque thebaico aliisque in gemmis scintillat, sed micas amplexum marmoris. vagantur hi venarum canales per latera puteorum et huc illuc, inde nomine invento, tellusque ligneis columnis suspenditur. quod effossum est, tunditur, lavatur, uritur, molitur. farinam a pila scudem vocant; argentum, quod exit a fornace, sudorem. quae e camino iactatur spurcitia in omni metallo scoria appellatur. haec in auro tunditur iterumque coquitur. catini fiunt ex tasconio; hoc est terra alba similis argillae, neque enim alia flatum ignemque et ardentem materiam tolerat.
<plin. nat. 33.25> tertia ratio opera vicerit gigantum. cuniculis per magna spatia actis cavantur montes lucernarum ad lumina; eadem mensura vigiliarum est, multisque mensibus  non cernitur dies. arrugias id genus vocant. siduntque rimae subito et opprimunt operatos, ut iam minus temerarium videatur e profundo maris petere margaritas atque purpuras. tanto nocentiores fecimus terras! relinquuntur itaque fornices crebri montibus sustinendis. occursant in utroque genere silices; hos igne et aceto rumpunt, saepius vero, quoniam id cuniculos vapore et fumo strangulat, caedunt fractariis cl libras ferri habentibus egeruntque umeris noctibus ac diebus per tenebras proximis tradentes; lucem novissimi cernunt. si longior videtur silex, latus sequitur fossor ambitque. et tamen in silice facilior existimatur opera; est namque terra ex quodam argillae genere glarea mixta - gangadiam vocant - prope inexpugnabilis. cuneis eam ferreis adgrediuntur et isdem malleis nihilque durius putant, nisi quod inter omnia auri fames durissima est. peracto opere cervices fornicum ab ultimo caedunt. dat signum ruina, eamque solus intellegit in cacumine eius montis vigil. hic voce, nutu evocari iubet operas pariterque ipse devolat. mons fractus cadit ab sese longe fragore qui concipi humana mente  non possit, aeque et flatu incredibili. spectant victores ruinam naturae. nec tamen adhuc aurum est nec sciere esse, cum foderent, tantaque ad pericula et inpendia satis causae fuit sperare quod cuperent. alius par labor ac vel maioris inpendii: flumina ad lavandam hanc ruinam iugis montium obiter duxere a centesimo plerumque lapide; corrugos vocant, a conrivatione credo. mille et hic labores: praeceps esse libramentum oportet, ut ruat verius quam fluat; itaque altissimis partibus ducitur. convalles et intervalla substructis canalibus iunguntur. alibi rupes inviae caeduntur sedemque trabibus cavatis praebere coguntur. qui caedit, funibus pendet, ut procul intuenti species ne ferarum quidem, sed alitum fiat. pendentes maiore ex parte librant et lineas itineri praeducunt, quaque insistentis vestigiis hominis locus non est, amnes trahuntur ab homine. vitium lavandi est, si fluens amnis lutum inportet; id genus terrae urium vocant. ergo per silices calculosve ducunt et urium evitant. ad capita deiectus in superciliis montium piscinae cavantur ducenos pedes in quasque partes et in altitudinem denos.  emissaria in iis quina pedum quadratorum ternum fere relinquuntur, ut repleto stagno excussis opturamentis erumpat torrens tanta vi, ut saxa provolvat. alius etiamnum in plano labor. fossae, per quas profluat, cavantur - agogas vocant - ; hae sternuntur gradatim ulice. frutex est roris marini similis, asper aurumque retinens. latera cluduntur tabulis, ac per praerupta suspenduntur canales. ita profluens terra in mare labitur ruptusque mons diluitur, ac longe terras in mare his de causis iam promovit hispania. in priore genere quae exhauriuntur inmenso labore, ne occupent puteos, in hoc rigantur. aurum arrugia quaesitum non coquitur, sed statim suum est. inveniuntur ita massae, nec non in puteis, et denas excedentes libras; palagas, alii palacurnas, iidem quod minutum est balucem vocant. ulex siccatur, uritur, et cinis eius lavatur substrato caespite herboso, ut sidat aurum. vicena milia pondo ad hunc modum annis singulis asturiam atque callaeciam et lusitaniam praestare quidam prodiderunt, ita ut plurimum asturia gignat. neque in alia terrarum parte tot saeculis perseverat haec fertilitas. italiae parci  vetere interdicto patrum diximus; alioqui nulla fecundior metallorum quoque erat tellus. extat lex censoria victumularum aurifodinae in vercellensi agro, qua cavebatur, ne plus quinque milia hominum in opere publicani haberent.
<plin. nat. 33.26> aurum faciendi est etiamnum una ratio ex auripigmento, quod in syria foditur pictoribus in summa tellure, auri colore, sed fragile lapidum specularium modo. invitaveratque spes gaium principem avidissimum auri; quam ob rem iussit excoqui magnum pondus et plane fecit aurum excellens, sed ita parvi ponderis, ut detrimentum sentiret propter avaritiam expertus, quamquam auripigmenti librae #1108 iiii permutarentur. nec postea temptatum ab ullo est.
<plin. nat. 33.27> omni auro inest argentum vario pondere, aliubi decuma parte, aliubi octava. in uno tantum callaeciae metallo, quod vocant albucrarense, tricensima sexta portio invenitur; ideo ceteris praestat. ubicumque quinta argenti portio est, electrum vocatur. scobes hae reperiuntur in canaliensi. fit et cura electrum argento addito. quod si quintam portionem excessit, incudibus non resistit. vetusta  et electro auctoritas homero teste, qui menelai regiam auro, electro, argento, ebore fulgere tradit. minervae templum habet lindos insulae rhodiorum, in quo helena sacravit calicem ex electro; adicit historia, mammae suae mensura. electri natura est ad lucernarum lumina clarius argento splendere. quod est nativum, et venena deprehendit. namque discurrunt in calicibus arcus caelestibus similes cum igneo stridore et gemina ratione praedicunt.
<plin. nat. 33.28> aurea statua prima omnium nulla inanitate et antequam ex aere aliqua modo fieret, quam vocant holosphyraton, in templo anaetidis posita dicitur quo situ terrarum nomen hoc signavimus, numine gentibus illis sacratissimo. direpta ea est antonii parthicis rebus, scitumque narratur veteranorum unius bononiae hospitali Divi Augusti cena, cum interrogatus esset, sciretne eum, qui primus violasset id numen, oculis membrisque captum exspirasse; respondit enim cum maxime Augustum e crure eius cenare seque illum esse totumque sibi censum ex ea rapina. hominum primus et auream statuam et  solidam lxx circiter olympiade gorgias leontinus delphis in templo posuit sibi. tantus erat docendae artis oratoriae quaestus.
<plin. nat. 33.29> aurum pluribus modis pollet in remediis volneratisque et infantibus adplicatur, ut minus noceant quae inferantur veneficia. est et ipsi superlato vis malefica, gallinarum quoque et pecuariorum feturis. remedium abluere inlatum et spargere eos, quibus mederi velis. torretur et cum salis gemino pondere, triplici misyis ac rursus cum ii salis portionibus et una lapidis, quem schiston vocant. ita virus trahit rebus una crematis in fictili vase, ipsum purum et incorruptum. reliquus cinis servatus in fictili olla ex aqua inlitus lichenas in facie - lomento eo convenit ablui - , fistulas etiam sanat et quae vocantur haemorroides. quodsi tritus pumex adiciatur, putria ulcera et taetri odoris emendat, ex melle vero decoctum cum melanthio inlitum umbilico leniter solvit alvum. auro verrucas curari M. Varro auctor est.
<plin. nat. 33.30> chrysocolla umor est in puteis, quos diximus, per venam auri defluens crassescente limo rigoribus hibernis usque in duritiam pumicis. laudatiorem eandem in aerariis metallis et proximam in argentariis fieri  conpertum est. invenitur et in plumbariis, vilior etiam auraria. in omnibus autem his metallis fit et cura multum infra naturalem illam inmissis in venam aquis leniter hieme tota usque in iunium mensem, dein siccatis iunio et iulio, ut plane intellegatur nihil aliud chrysocolla quam vena putris. nativa duritia maxime distat; uvam vocant. et tamen illa quoque herba, quam lutum appellant, tinguitur. natura est, quae lino lanaeve, ad sucum bibendum. tunditur in pila, dein tenui cribro cernitur, postea molitur ac deinde tenuius cribratur. quidquid non transmeat, repetitur in pila, dein molitur. pulvis semper in catinos digeritur et ex aceto maceratur, ut omnis duritia solvatur, ac rursus tunditur, dein lavatur, in conchis siccatur, tum tinguitur alumine schisto et herba supra dicta pingiturque, antequam pingat. refert quam bibula docilisque sit. nam nisi rapuit colorem, adduntur et scytanum atque turbistum; ita vocant medicamenta sorbere cogentia.
<plin. nat. 33.31> cum tinxere pictores, orobitin vocant eiusque duo genera faciunt: elutam, quae servatur in lomentum, et liquidam globulis sudore resolutis. haec utraque genera in cypro fiunt. laudatissima autem est in armenia,  secunda in macedonia, largissima in hispania; summa commendationis, ut colorem in herba segetis laete virentis quam simillime reddat. visumque iam est neronis principis spectaculis harenam circi chrysocolla sterni, cum ipse concolori panno aurigaturus esset. indocta opificum turba tribus eam generibus distinguit: asperam, quae taxatur in libras #1108 vii, mediam quae #1108 v, attritam, quam et herbaceam vocant, #1108 iii. sublinunt autem harenosam, priusquam inducant, atramento et paraetonio. haec sunt tenacia eius, colore blanda. paraetonium, quoniam est natura pinguissimum et propter levorem tenacissimum, atramento aspergitur, ne paraetonii candor pallorem chrysocollae adferat. luteam putant a luto herba dictam, quam ipsam caeruleo subtritam pro chrysocolla inducunt, vilissimo genere atque fallacissimo.
<plin. nat. 33.32> usus chrysocollae et in medicina est ad purganda volnera cum cera atque oleo. eadem per se arida siccat et contrahit. datur et in angina orthopnoeave lingenda cum melle. concitat vomitiones, miscetur et  collyriis ad cicatrices oculorum ac viridibus emplastris ad dolores mitigandos, cicatrices trahendas. hanc chrysocollam medici acesim appellant, quae non est orobitis. chrysocollam et aurifices sibi vindicant adglutinando auro, et inde omnes appellatas similiter virentes dicunt. temperatur autem cypria aerugine et pueri inpubis urina addito nitro teriturque cyprio aere in cypriis mortariis; santernam vocant nostri. ita feruminatur aurum, quod argentosum vocant. signum est, si addita santerna nitescit. e diverso aerosum contrahit se hebetaturque et difficulter feruminatur. ad id glutinum fit auro et septima argenti parte ad supra dicta additis unaque tritis.
<plin. nat. 33.33> contexique par est reliqua circa hoc, ut universa naturae contingat admiratio. auro glutinum est tale, argilla ferro, cadmea aeris massis, alumen lamnis, resina plumbo et marmori, at plumbum nigrum albo iungitur ipsumque album sibi oleo, item stagnum aeramentis, stagno argentum. - pineis optume lignis aes ferrumque funditur, sed et aegyptio papyro, paleis aurum. - calx aqua accenditur et thracius lapis, idem oleo restinguitur, ignis autem aceto maxime et visco et ovo. - terra minime flagrat, carboni vis maior exusto iterumque flagranti.
<plin. nat. 33.34> ab his argenti metalla dicantur, quae sequens insania est. non nisi in puteis reperitur nullaque spe sui nascitur, nullis, ut in auro, lucentibus scintillis. terra est alias rubra, alias cineracea. excoqui non potest, nisi cum plumbo nigro aut cum vena plumbi - galenam vocant - , quae iuxta argenti venas plerumque reperitur. et eodem opere ignium discedit pars in plumbum, argentum autem innatat superne, ut oleum aquis. reperitur in omnibus paene provinciis, sed in hispania pulcherrimum, id quoque in sterili solo atque etiam montibus, et ubicumque una inventa vena est, non procul invenitur alia. hoc quidem et in omni fere materia, unde metalla graeci videntur dixisse. mirum, adhuc per hispanias ab Hannibale inchoatos durare puteos. sua nomina ab inventoribus habent, ex quis baebelo appellatur hodie, qui ccc pondo Hannibali subministravit in dies, ad md passus iam cavato monte, per quod spatium aquitani stantes noctibus diebusque egerunt aquas lucernarum mensura amnemque faciunt. argenti vena in summo reperta crudaria appellatur. finis antiquis fodiendi solebat esse alumen inventum; ultra nihil quaerebatur. nuper inventa aeris vena infra alumen nullam finem spei fecit. odor ex argenti fodinis inimicus omnibus  animalibus, sed maxime canibus. - aurum argentumque quo mollius, eo pulchrius. lineas ex argento nigras praeduci plerique mirantur.
<plin. nat. 33.35> est et lapis in iis venis, cuius vomica liquoris aeterni argentum vivum appellatur. venenum rerum omnium est perrumpitque vasa permanans tabe dira. omnia ei innatant praeter aurum; id unum ad se trahit. ideo et optime purgat, ceteras eius sordes expuens crebro iactatu fictilibus in vasis. ita vitiis eiectis ut et ipsum ab auro discedat, in pelles subactas effunditur, per quas sudoris vice defluens purum relinquit aurum. ergo et cum aera inaurentur, sublitum bratteis pertinacissime retinet, verum pallore detegit simplices aut praetenues bratteas. quapropter id furtum quaerentes ovi liquore candido usum eum adulteravere, mox et hydrargyro, de quo dicemus suo loco. et alias argentum vivum non largum inventu est.
<plin. nat. 33.36> in isdem argenti metallis invenitur, ut proprie dicatur, spumae lapis candidae nitentisque, non tamen tralucentis; stimi appellant, alii stibi, alii alabastrum,  aliqui larbasim. duo eius genera, mas ac femina. magis probant feminam, horridior est mas scabriorque et minus ponderosus minusque radians et harenosior, femina contra nitet, friabilis fissurisque, non globis, dehiscens.
<plin. nat. 33.37> vis eius adstringere ac refrigerare, principalis autem circa oculos, namque ideo etiam plerique platyophthalmon id appellavere, quoniam in calliblepharis mulierum dilatet oculos, et fluctiones inhibet oculorum exulcerationesque farina eius ac turis cummi admixto. sistit et sanguinem e cerebro profluentem, efficacissime et contra recentia volnera et contra veteres canum morsus inspersa farina et contra ambusta igni cum adipe ac spuma argenti cerussaque et cera. uritur autem offis bubuli fimi circumlitum in clibanis, dein restinguitur mulierum lacte teriturque in mortariis admixta aqua pluvia; ac subinde turbidum transfunditur in aereum vas emundatum nitro. faex eius intellegitur plumbosissima, quae subsedit in mortario abiciturque. dein vas, in quod turbida transfusa sint, opertum linteo per noctem relinquitur et postero die quidquid innatet effunditur spongeave tollitur. quod ibi subsedit, flos intellegitur ac linteo interposito in sole siccatur, non ut perarescat, iterumque in mortario teritur et in pastillos dividitur. ante omnia autem urendi modus  necessarius est, ne plumbum fiat. quidam non fimo utuntur coquentes, sed adipe. alii tritum in aqua triplici linteo saccant faecemque abiciunt idque, quod defluxit, transfundunt, quidquid subsidat colligentes. emplastris quoque et collyriis miscent.
<plin. nat. 33.38> scoriam in argento graeci vocant helcysma. vis eius adstringere et refrigerare corpora, ac remedio est addita emplastris ut molybdaena, de qua dicemus in plumbo, cicatricibus maxime glutinandis, et contra tenesmos dysenteriasque infusa clysteribus cum myrteo oleo. addunt et in medicamenta, quae vocant liparas, ad excrescentia ulcerum aut ex attritu facta aut in capite manantia.
<plin. nat. 33.39> fit in isdem metallis et quae vocatur spuma argenti. genera eius tria: optima quam chrysitim vocant, sequens quam argyritim, tertia quam molybditim. et plerumque omnes hi colores in isdem tubulis inveniuntur. probatissima est attica, proxima hispaniensis. chrysitis ex vena ipsa fit, argyritis ex argento, molybditis e plumbi ipsius fusura - quae fit puteolis - et inde habet nomen. omnis autem fit excocta sua materia ex superiore catino defluens in inferiorem et ex eo sublata vericulis ferreis  atque in ipsa flamma convoluta vericulo, ut sit modici ponderis. est autem, ut ex nomine intellegi potest, fervescentis et futurae materiae spuma. distat a scoria quo potest spuma a faece distare: alterum purgantis se materiae, alterum purgatae vitium est. quidam duo genera faciunt spumae, quae vocant scirerytida et peumenen, tertium molybdaenam in plumbo dicendam. spuma, ut sit utilis, iterum coquitur confractis tubulis ad magnitudinem anulorum. ita accensa follibus ad separandos carbones cineremque abluitur aceto aut vino simulque restinguitur. quodsi sit argyritis, ut candor ei detur, magnitudine fabae confracta in fictili coqui iubetur ex aqua addito in linteolis tritico et hordeo novis, donec ea purgentur. postea vi diebus terunt in mortariis, ter die abluentes aqua frigida et, cum dies desinat, calida, addito sale fossili in libram spumae obolo. novissimo die dein condunt in plumbeo vase. alii cum faba candida et tisana cocunt siccantque sole, alii in lana candida cum faba, donec lanam non denigret. tunc salem fossilem adiciunt subinde aqua mutata siccantque diebus xl calidissimis aestatis. nec non in ventre suillo in aqua coquunt exemptamque  nitro fricant et ut supra terunt in mortariis cum sale. sunt qui non coquant, sed cum sale terant et adiecta aqua abluant. usus eius ad collyria et cuti mulierum cicatricum foeditates tollendas maculasque, abluendum capillum. vis autem siccare, mollire, refrigerare, temperate purgare, explere ulcera, tumores lenire; talibusque emplastris additur et liparis supra dictis. ignes etiam sacros tollit cum ruta myrtisque et aceto, item perniones cum myrtis et cera.
<plin. nat. 33.40> in argentariis metallis invenitur minium quoque, et nunc inter pigmenta magnae auctoritatis et quondam apud romanos non solum maximae, sed etiam sacrae. enumerat auctores verrius, quibus credere necesse sit iovis ipsius simulacri faciem diebus festis minio inlini solitam triumphantiumque corpora; sic camillum triumphasse; hac religione etiamnum addi in unguenta cenae triumphalis et a censoribus in primis iovem miniandum locari. cuius rei causam equidem miror, quamquam et hodie id expeti constat aethiopum populis totosque eo tingui proceres, hunc ibi deorum simulacris colorem esse. quapropter diligentius persequemur omnia de eo.
<plin. nat. 33.41> theophrastus lxxxx annis ante praxibulum  atheniensium magistratum - quod tempus exit in urbis nostrae cccxlviiii annum - tradit inventum minium a callia atheniense initio sperante aurum excoqui posse harenae rubenti in metallis argenti; hanc fuisse originem eius, reperiri autem iam tum in hispania, sed durum et harenosum, item apud colchos in rupe quadam inaccessa, ex qua iaculantes decuterent; id esse adulterum, optimum vero supra ephesum cilbianis agris harena cocci colorem habente, hanc teri, dein lavari farinam et quod subsidat iterum lavari; differentiam artis esse, quod alii minium faciant prima lotura, apud alios id esse dilutius, sequentis autem loturae optimum.
<plin. nat. 33.42> auctoritatem colori fuisse non miror. iam enim troianis temporibus rubrica in honore erat homero teste, qui naves ea commendat, alias circa pigmenta picturasque rarus. milton vocant graeci miniumque cinnabarim. unde natus error inscitia nominum. sic enim appellant illi saniem draconis elisi elephantorum morientium pondere permixto utriusque animalis sanguine, ut diximus, neque est alius colos, qui in pictura proprie sanguinem reddat. illa cinnabaris antidotis  medicamentisque utilissima est. at, hercules, medici, quia cinnabarim vocant, utuntur hoc minio, quod venenum esse paulo mox docebimus.
<plin. nat. 33.43> cinnabari veteres quae etiam nunc vocant monochromata pingebant. pinxerunt et ephesio minio, quod derelictum est, quia curatio magni operis erat. praeterea utrumque nimis acre existimabatur. ideo transiere ad rubricam et sinopidem, de quibus suis locis dicam. cinnabaris adulteratur sanguine caprino aut sorvis tritis. pretium sincerae nummi l.
<plin. nat. 33.44> iuba minium nasci et in carmania tradit, timagenes et in aethiopia, sed neutro ex loco invehitur ad nos nec fere aliunde quam ex hispania, celeberrimo sisaponensi regione in baetica miniario metallo vectigalibus populi romani, nullius rei diligentiore custodia. non licet ibi perficere id, excoctique romam adfertur vena signata, ad bina milia fere pondo annua, romae autem lavatur, in vendendo pretio statuta lege, ne modum excederet hs lxx in libras. sed adulteratur multis modis, unde praeda societati. namque est alterum genus omnibus fere  argentariis itemque plumbariis metallis, quod fit exusto lapide venis permixto, non ex illo, cuius vomicam argentum vivum appellavimus - is enim et ipse in argentum excoquitur - , sed ex aliis simul repertis. steriles etiam plumbi micae. deprehenduntur solo colore nec nisi in fornacibus rubescentes exustique tunduntur in farinam. hoc est secundarium minium perquam paucis notum, multum infra naturales illas harenas. hoc ergo adulteratur minium in officinis sociorum, et vilius syrico. quonam modo syricum fiat suo loco docebimus; sublini autem syrico minium compendi ratio demonstrat. et alio modo pingentium furto opportunum est, plenos subinde abluentium penicillos. sidit autem in aqua constatque furantibus. sincero cocci nitor esse debet, secundarii autem splendor in parietibus sentit plumbaginem. quamquam hoc robigo quaedam metalli est. sisaponensibus autem miniariis sua vena harenae sine argento. excoquitur auri modo; probatur auro candente, fucatum enim nigrescit, sincerum retinet colorem. invenio et calce adulterari, ac simili ratione ferri candentis lamna, si non sit aurum, deprehendi. inlito solis atque lunae contactus inimicus. remedium, ut pariete siccato cera punica cum oleo  liquefacta candens saetis inducatur iterumque admotis gallae carbonibus inuratur ad sudorem usque, postea candelis subigatur ac deinde linteis puris, sicut et marmora nitescunt. qui minium in officinis poliunt, faciem laxis vesicis inligant, ne in respirando pernicialem pulverem trahant et tamen super illas spectent. minium in voluminum quoque scriptura usurpatur clarioresque litteras vel in muro vel in marmore, etiam in sepulchris, facit.
<plin. nat. 33.45> ex secundario invenit vita et hydrargyrum in vicem argenti vivi, paulo ante dilatum. fit autem duobus modis: aereis mortariis pistillisque trito minio ex aceto aut patinis fictilibus inpositum ferrea concha, calice coopertum, argilla superinlita, dein sub patinis accenso follibus continuis igni atque ita calici sudore deterso, qui fit argenti colore et aquae liquore. idem guttis dividi facilis et lubrico umore confluere. quod cum venenum esse conveniat, omnia, quae de minio in medicinae usu traduntur, temeraria arbitror, praeterquam fortassis inlito capiti ventrive sanguinem sisti, dum ne qua penetret in viscera ac volnus attingat. aliter utendum non equidem censeam.
<plin. nat. 33.46> hydrargyro argentum inauratur solum nunc prope, cum et in aerea simili modo duci debeat. sed eadem fraus, quae in omni parte vitae ingeniosissima est, viliorem excogitavit materiam, ut docuimus.
<plin. nat. 33.47> auri argentique mentionem comitatur lapis, quem coticulam appellant, quondam non solitus inveniri nisi in flumine tmolo, ut auctor est theophrastus, nunc vero passim. alii heraclium, alii lydium vocant. sunt autem modici, quaternas uncias longitudinis binasque latitudinis non excedentes. quod a sole fuit in iis, melius quam quod a terra. his coticulis periti cum e vena ut lima rapuerunt experimentum, protinus dicunt, quantum auri sit in ea, quantum argenti vel aeris, scripulari differentia, mirabili ratione non fallente.
<plin. nat. 33.48> argenti duae differentiae. vatillis ferreis candentibus ramento inposito, quod candidum permaneat, probatur. proxima bonitas rufo, nulla nigro. sed experimento quoque fraus intervenit. servatis in urina virorum vatillis inficitur ita ramentum obiter, dum uritur candoremque mentitur. est aliquod experimentum politi et in halitu hominis, si sudet protinus nubemque discutiat. lamnas duci in speciem vitri non nisi ex optimo  posse creditum. fuerat id integrum, sed id quoque iam fraude corrumpitur.
<plin. nat. 33.49> est natura mira imagines reddendi, quod repercusso ae+re atque in oculos regesto fieri convenit. eadem vi sic in speculi usu polita crassitudine paulumque propulsa dilatatur in inmensum magnitudo imaginum. tantum interest, repercussum illum excipiat an respuat. quin etiam pocula ita figurantur expulsis intus crebris ceu speculis, ut vel uno intuente totidem populus imaginum fiat. excogitantur et monstrifica, ut in templo zmyrnae dicata. id evenit figura materiae. plurimum refert concava sint et poculi modo an parmae threcidicae, media depressa an elata, transversa an obliqua, supina an infesta, qualitate excipientis figurae torquente venientes umbras; neque enim est aliud illa imago quam digesta claritate materiae accipientis umbra. atque ut omnia de speculis peragantur in hoc loco, optima aput maiores fuerant brundisina, stagno et aere mixtis. praelata sunt argentea; primus fecit pasiteles magni pompei aetate. nuper credi coeptum certiorem imaginem reddi auro opposito aversis.
<plin. nat. 33.50> tinguit aegyptus argentum, ut in vasis anubim  suum spectet, pingitque, non caelat, argentum. unde transiit materia et ad triumphales statuas; mirumque, crescit pretium fulgoris excaecati. id autem fit hoc modo: miscentur argento tertiae aeris cyprii tenuissimi, quod coronarium vocant, et sulpuris vivi quantum argenti; conflantur ita in fictili circumlito argilla; modus coquendi, donec se ipsa opercula aperiant. nigrescit et ovi indurati luteo, ut tamen aceto et creta deteratur.
<plin. nat. 33.51> miscuit denario triumvir antonius ferrum, miscent aera falsae monetae, alii et ponderi subtrahunt, cum sit iustum lxxxiiii e libris signari. igitur ars facta denarios probare, tam iucunda plebei lege, ut mario gratidiano vicatim totas statuas dicaverit. mirumque, in hac artium sola vitia discuntur et falsi denarii spectatur exemplar pluribusque veris denariis adulterinus emitur.
<plin. nat. 33.52> non erat apud antiquos numerus ultra centum milia; itaque et hodie multiplicantur haec, ut decies centena aut saepius dicantur. faenus hoc fecit nummusque percussus, et sic quoque aes alienum etiam nunc  appellatur. postea divites cognominati, dummodo notum sit eum, qui primus hoc cognomen acceperit, decoxisse creditoribus suis. ex eadem gente M. Crassus negabat locupletem esse nisi qui reditu annuo legionem tueri posset. in agris hs [30mm]30 possedit quiritium post sullam divitissimus, nec fuit satis nisi totum parthorum usurpasset aurum; atque ut memoriam quidem opum occupaverit - iuvat enim insectari inexplebilem istam habendi cupidinem - : multos postea cognovimus servitute liberatos opulentiores, pariterque tres claudii principatu paulo ante callistum, pallantem, narcissum. atque ut hi omittantur, tamquam adhuc rerum potiantur, c. asinio gallo c. marcio censorino cos. a. d. vi kal. febr. c. caecilius c. l. isidorus testamento suo edixit, quamvis multa bello civili perdidisset, tamen relinquere servorum [iiii] cxvi, iuga boum [iii] dc, reliqui pecoris [cclvii], in numerato hs [30dc]30, funerari se iussit hs [30x]30. congerant excedentes numerum opes, quota tamen portio erunt ptolemaei, quem Varro tradit pompeio res gerente circa iudaeam octona  milia equitum sua pecunia toleravisse, mille convivas totidem aureis potoriis, mutantem ea vasa cum ferculis, saginasse! quota vero ille ipse - neque enim de regibus loquor - portio fuerit Pythis bithyni, qui platanum auream vitemque nobiles illas dario regi donavit, xerxis copias, hoc est [30vii]30 [lxxxviii] hominum, excepit epulo, stipendium quinque mensum frumentumque pollicitus, ut e quinque liberis in dilectu senectuti suae unus saltem concederetur! hunc quoque ipsum aliquis comparet croeso regi! quae, malum, amentia est id in vita cupere, quod aut et servis contigerit aut ne in regibus quidem invenerit finem!
<plin. nat. 33.53> populus r. stipem spargere coepit sp. postumio q. marcio cos.; tanta abundantia pecuniae erat, ut eam conferret l. scipioni, ex qua is ludos fecit. nam quod agrippae menenio sextantes aeris in funus contulit, honoris id necessitatisque propter paupertatem agrippae, non largitionis esse duxerim.
<plin. nat. 33.54> vasa ex argento mire inconstantia humani ingenii variat nullum genus officinae diu probando. nunc furniana, nunc clodiana, nunc gratiana - etenim  tabernas mensis adoptamus - , nunc anaglypta asperitatemque exciso circa liniarum picturas quaerimus, iam vero et mensas repositoriis inponimus ad sustinenda opsonia, interradimus alia, ut quam plurimum lima perdiderit. vasa cocinaria ex argento fieri calvus orator quiritat; at nos carrucas argento caelare invenimus, nostraque aetate poppaea coniunx neronis principis soleas delicatioribus iumentis suis ex auro quoque induere iussit.
<plin. nat. 33.55> triginta duo libras argenti africanus sequens heredi reliquit idemque, cum de poenis triumpharet, [iiii] ccclxx pondo transtulit. hoc argenti tota carthago habuit illa terrarum aemula, quot mensarum postea apparatu victa! numantia quidem deleta idem africanus in triumpho militibus #1108 vii dedit. o viros illo imperatore dignos, quibus hoc satis fuit! frater eius allobrogicus primus omnium pondo mille habuit, at drusus livius in tribunatu plebei x. nam propter quinque pondo notatum a censoribus  triumphalem senem fabulosum iam videtur, item catum aelium, cum legati aetolorum in consulatu prandentem in fictilibus adissent, missa ab iis vasa argentea non accepisse neque aliud habuisse argenti ad supremum vitae diem quam duo pocula, quae l. paulus socer ei ob virtutem devicto perseo rege donavisset. invenimus legatos carthaginiensium dixisse nullos hominum inter sese benignius vivere quam romanos. eodem enim argento apud omnes cenitavisse ipsos. at, hercules, pompeium paulinum, arelatensis equitis romani filium paternaque gente pellitum, [xii] pondo argenti habuisse apud exercitum ferocissimis gentibus oppositum scimus; lectos vero iam pridem mulierum totos operiri argento, quaedam et triclinia. quibus argentum addidisse primus traditur carvilius pollio eques romanus, non ut operiret aut deliaca specie faceret, sed punicana; eadem et aureos fecit, nec multo post argentei deliacos imitati sunt. quae omnia expiavit bellum civile sullanum.
<plin. nat. 33.56> paulo enim ante haec factae sunt lances e centenis libris argenti, quas tunc super cl numero fuisse romae constat multosque ob eas proscriptos dolo concupiscentium. erubescant annales, qui bellum civile illud talibus vitiis inputavere; nostra aetas fortior fuit. claudii  principatu servus eius drusilianus nomine rotundus, dispensator hispaniae citerioris, quingenariam lancem habuit, cui fabricandae officina prius exaedificata fuerat, et comites eius octo ad ccl libras, quaeso, ut quam multi eas conservi eius inferrent, aut quibus cenantibus cornelius nepos tradit ante sullae victoriam duo tantum triclinia romae fuisse argentea, repositoriis argentum addi sua memoria coeptum. fenestella, qui obiit novissimo tiberii caesaris principatu, ait et testudinea tum in usum venisse, ante se autem paulo lignea, rotunda, solida nec multo maiora quam mensas fuisse, se quidem puero quadrata et conpacta aut acere operta aut citro coepisse, mox additum argentum in angulos lineasque per commissuras, tympana vero se iuvene appellata, tum a stateris et lances, quas antiqui magides vocaverant.
<plin. nat. 33.57> nec copia argenti tantum furit vita, sed valdius paene manipretiis, idque iam pridem, ut ignoscamus nobis. delphinos quinis milibus sestertium in libras emptos c. gracchus habuit, L. vero Crassus orator duos scyphos  mentoris artificis manu caelatos hs [c], confessus tamen est numquam iis uti propter verecundiam ausum. scimus eundem hs [vi] in singulas libras vasa empta habuisse. asia primum devicta luxuriam misit in italiam, siquidem l. scipio in triumpho transtulit argenti caelati pondo mille et cccc et vasorum aureorum pondo md anno conditae urbis dlxv. at eadem asia donata multo etiam gravius adflixit mores, inutiliorque victoria illa hereditas attalo rege mortuo fuit. tum enim haec emendi romae in auctionibus regiis verecundia exempta est urbis anno dcxxii, mediis lvii annis erudita civitate amare etiam, non solum admirari, opulentiam externam, inmenso et achaicae victoriae momento ad inpellendos mores, quae et ipsa in hoc intervallo anno urbis dcviii parta signa et tabulas pictas invexit. ne quid deesset, pariter quoque luxuria nata est et carthago sublata, ita congruentibus fatis, ut et liberet amplecti vitia et liceret. petiere et dignationem hinc aliqui veterum. c. marius post victoriam cimbricam cantharis potasse liberi patris exemplo traditur, ille arator arpinas et manipularis imperator.
<plin. nat. 33.58> argenti usum in statuas primum Divi Augusti temporum adulatione transisse falso existimatur. iam enim triumpho magni pompei reperimus translatam pharnacis, qui primus regnavit in ponto, argenteam statuam, item mithridatis eupatoris et currus aureos argenteosque. argentum succedit aliquando et auro luxu feminarum plebis compedes sibi facientium, quas induere aureas mos tritior vetet. vidimus et ipsi arellium fuscum motum equestri ordine ob insignem calumniam, cum celebritatem adsectarentur adulescentium scholae, argenteos anulos habentem. et quid haec attinet colligere, cum capuli militum ebore etiam fastidito caelentur argento, vaginae catellis, baltea lamnis crepitent, iam vero paedagogia in transitu virilitatis custodiantur argento, feminae laventur et nisi argentea solia fastidiant, eademque materia et cibis et probris serviat videret haec fabricius et stratas argento mulierum balineas ita, ut vestigio locus non sit, cum viris lavantium! fabricius, qui bellicos imperatores plus quam pateram et salinum habere ex argento vetabat, videret hinc dona fortium fieri aut in haec frangi! heu mores, fabrici nos pudet!
<plin. nat. 33.59> mirum auro caelando neminem inclaruisse, argento multos. maxime tamen laudatus est mentor, de quo supra diximus. quattuor paria ab eo omnino facta sunt, ac iam nullum extare dicitur ephesiae dianae templi aut capitolini incendiis. Varro se et aereum signum eius habuisse scribit. proximi ab eo in admiratione acragas et boe+thus et mys fuere. exstant omnium opera hodie in insula rhodiorum, boe+thi apud lindiam minervam, acragantis in templo liberi patris in ipsa rhodo centauros bacchasque caelati scyphi, myos in eadem aede silenos et cupidines. acragantis et venatio in scyphis magnam famam habuit. post hos celebratus est calamis, et antipatro qui satyrum in phiala gravatum somno conlocavisse verius quam caelasse dictus est, stratonicus mox cyzicenus, Tauriscus. item ariston et eunicus mitylenaei laudantur et hecataeus et circa pompei magni  aetatem pasiteles, posidonius ephesius hedys, thracides, qui proelia armatosque caelavit, zopyrus, qui areopagitas et iudicium orestis in duobus scyphis hs [30xii]30 aestimatis. fuit et pytheas, cuius ii unciae #1108 [x] venierunt: ulixes et diomedes erant in phialae emblemate palladium subripientes. fecit idem et cocos magiriscia appellatos parvolis potoriis et e quibus ne exemplaria quidem liceret exprimere; tam opportuna iniuriae subtilitas erat. habuit et teucer crustarius famam, subitoque ars haec ita exolevit, ut sola iam vetustate censeatur usuque attritis caelaturis sic, ne figura discerni possit, auctoritas constet. - (argentum medicatis aquis inficitur atque adflatu salso, sicut in mediterraneis hispaniae.) -
<plin. nat. 33.60> in argenti et auri metallis nascuntur etiamnum pigmenta, sil et caeruleum. sil proprie limus est. optimum ex eo quod atticum vocatur, pretium in pondo libras #1108 ii; proximum marmorosum dimidio attici pretio.  tertium genus est pressum, quod alii scyricum vocant, ex insula scyro, iam et ex achaia, quo utuntur ad picturae umbras, pretium in libras hs bini; dupondiis vero detractis quod lucidum vocant, e gallia veniens. hoc autem et attico ad lumina utuntur, ad abacos non nisi marmoroso, quoniam marmor in eo resistit amaritudini calcis. effoditur et ad xx ab urbe lapidem in montibus; postea uritur pressum appellantibus qui adulterant. sed esse falsum exustumque, amaritudine apparet et quoniam resolutum in pulverem est. sile pingere instituere primi polygnotus et micon, attico dumtaxat. secuta aetas hoc ad lumina usa est, ad umbras autem scyrico et lydio. lydium sardibus emebatur, quod nunc omittunt.
<plin. nat. 33.61> caeruleum harena est. huius genera tria fuere antiquitus: aegyptium maxime probatur; scythicum mox diluitur facile et, cum teritur, in quattuor colores mutatur, candidiorem nigrioremve et crassiorem tenuioremve; praefertur huic etiamnum cyprium. accessit his puteolanum et hispaniense, harena ibi confici coepta. tinguitur autem omne et in sua coquitur herba bibitque sucum. reliqua confectura eadem quae chrysocollae.
<plin. nat. 33.62> ex caeruleo fit quod vocatur lomentum, perficitur id lavando terendoque. hoc est caeruleo candidius. pretia eius #1108 x in libras, caerulei #1108 viii. usus in creta; calcis inpatiens. nuper accessit et vestorianum, ab auctore appellatum. fit ex aegyptii levissima parte; pretium eius in libras #1108 i. idem et puteolani usus, praeterque ad fenestras; cylon vocant. - non pridem adportari et indicum coeptum est, cuius pretium #1108 vii. ratio in pictura ad incisuras, hoc est umbras dividendas ab lumine. - est et vilissimum genus lomenti, quod tritum vocant, quinis assibus aestimatum.
<plin. nat. 33.63> caerulei sinceri experimentum in carbone ut flagret; fraus viola arida decocta in aqua sucoque per linteum expresso in cretam eretriam. vis in medicina ut purget ulcera; itaque et emplastris adiciunt, item causticis. teritur autem difficillime. - sil in medendo leniter mordet adstringitque et explet ulcera. uritur in fictilibus, ut prosit.
<plin. nat. 33.64> pretia rerum, quae usquam posuimus, non ignoramus alia aliis locis esse et omnibus paene mutari annis, prout navigatione constiterint aut ut quisque mercatus sit aut aliquis praevalens manceps annonam flagellet, non obliti demetrium a tota seplasia neronis principatu accusatum apud consules; poni tamen necessarium fuit quae plerumque erant romae, ut exprimeretur auctoritas rerum.
<plin. nat. 34.1> proxime dicantur aeris metalla, cui et in usu proximum est pretium, immo vero ante argentum ac paene etiam ante aurum corinthio, stipis quoque auctoritas, ut diximus. hinc aera militum, tribuni aerarii et aerarium, obaerati, aere diruti. docuimus quamdiu populus romanus aere tantum signato usus esset: et alia re vetustas aequalem urbi auctoritatem eius declarat, a rege numa collegio tertio aerarium fabrum instituto.
<plin. nat. 34.2> vena quo dictum est modo foditur ignique perficitur. fit et e lapide aeroso, quem vocant cadmean, celebri trans maria et quondam in campania, nunc et in bergomatium agro extrema parte italiae; ferunt nuper etiam in germania provincia repertum. fit et ex alio lapide, quem chalcitim appellant in cypro, ubi prima aeris inventio, mox vilitas praecipua reperto in aliis terris praestantiore maximeque aurichalco, quod praecipuam bonitatem admirationemque diu optinuit nec reperitur longo iam tempore effeta tellure. proximum bonitate fuit sallustianum in ceutronum alpino tractu, non longi et ipsum aevi, successitque ei livianum in gallia. utrumque a metallorum dominis appellatum, illud ab amico Divi Augusti, hoc a coniuge. velocis defectus livianum quoque; certe admodum exiguum invenitur. summa gloriae nunc in marianum conversa, quod et cordubense dicitur. hoc a liviano cadmean maxime sorbet et aurichalci bonitatem imitatur in sestertiis dupondiariisque, cyprio suo assibus contentis. et hactenus nobilitas in aere naturalis se habet.
<plin. nat. 34.3> reliqua genera cura constant, quae suis locis  reddentur, summa claritate ante omnia indicata. quondam aes confusum auro argentoque miscebatur, et tamen ars pretiosior erat; nunc incertum est, peior haec sit an materia, mirumque, cum ad infinitum operum pretia creverint, auctoritas artis extincta est. quaestus enim causa, ut omnia, exerceri coepta est quae gloriae solebat - ideo etiam deorum adscripta operi, cum proceres gentium claritatem et hac via quaererent - , adeoque exolevit fundendi aeris pretiosi ratio, ut iam diu ne fortuna quidem in ea re ius artis habeat.
<plin. nat. 34.4> ex illa autem antiqua gloria corinthium maxime laudatur. hoc casus miscuit corintho, cum caperetur, incensa, mireque circa id multorum adfectatio furit, quippe cum tradatur non alia de causa verrem, quem m. cicero damnaverat, proscriptum cum eo ab antonio, quoniam corinthiis cessurum se ei negavisset. ac mihi maior pars eorum simulare eam scientiam videtur ad segregandos sese a ceteris magis quam intellegere aliquid ibi suptilius; et hoc paucis docebo. corinthus capta est olympiadis clviii anno tertio, nostrae urbis dcviii, cum ante haec saecula fictores nobiles esse desissent, quorum isti omnia signa hodie corinthia appellant. quapropter ad  coarguendos eos ponemus artificum aetates; nam urbis nostrae annos ex supra dicta comparatione olympiadum colligere facile erit. sunt ergo vasa tantum corinthia, quae isti elegantiores modo ad esculenta transferunt, modo in lucernas aut trulleos nullo munditiarum dispectu. eius tria genera: candidum argento nitore quam proxime accedens, in quo illa mixtura praevaluit; alterum, in quo auri fulva natura; tertium, in quo aequalis omnium temperies fuit. praeter haec est cuius ratio non potest reddi, quamquam hominis manu est; at fortuna temperatur in simulacris signisque illud suo colore pretiosum ad iocineris imaginem vergens, quod ideo hepatizon appellant, procul a corinthio, longe tamen ante aegineticum atque deliacum, quae diu optinuere principatum.
<plin. nat. 34.5> antiquissima aeris gloria deliaco fuit, mercatus in delo celebrante toto orbe, et ideo cura officinis. tricliniorum pedibus fulcrisque ibi prima aeris nobilitas, pervenit deinde et ad deum simulacra effigiemque hominum et aliorum animalium.
<plin. nat. 34.6> proxima laus aeginetico fuit, insula et ipsa eo,  nec quod ibi gigneretur, sed officinarum temperatura, nobilitata. bos aereus inde captus in foro boario est romae. hoc erit exemplar aeginetici aeris, deliaci autem iuppiter in capitolio in iovis tonantis aede. illo aere Myron usus est, hoc polycletus, aequales atque condiscipuli; sic aemulatio et in materia fuit.
<plin. nat. 34.7> privatim aegina candelabrorum superficiem dumtaxat elaboravit, sicut tarentum scapos. in iis ergo iuncta commendatio officinarum est. nec pudet tribunorum militarium salariis emere, cum ipsum nomen a candelarum lumine inpositum appareat. accessio candelabri talis fuit theonis iussu praeconis clesippus fullo gibber et praeterea et alio foedus aspectu, emente id gegania hs [l]. eadem ostentante in convivio empta ludibrii causa nudatus atque inpudentia libidinis receptus in torum, mox in testamentum, praedives numinum vice illud candelabrum coluit et hanc corinthiis fabulam adiecit, vindicatis tamen moribus nobili sepulchro, per quod aeterna supra terras geganiae dedecoris memoria duraret. sed cum esse nulla corinthia candelabra constet, nomen id praecipue in his celebratur, quoniam mummi victoria corinthum quidem  diruit, sed e compluribus achaiae oppidis simul aera dispersit.
<plin. nat. 34.8> prisci limina etiam ac valvas in templis ex aere factitavere. invenio et a cn. octavio, qui de perseo rege navalem triumphum egit, factam porticum duplicem ad circum flaminium, quae corinthia sit appellata a capitulis aereis columnarum, vestae quoque aedem ipsam syracusana superficie tegi placuisse. syracusana sunt in pantheo capita columnarum a m. agrippa posita. quin etiam privata opulentia eo modo usurpata est. camillo inter crimina obiecit spurius carvilius quaestor, ostia quod aerata haberet in domo. nam triclinia aerata abacosque et monopodia cn. manlium asia devicta primum invexisse triumpho suo, quem duxit anno urbis dlxvii, l. piso auctor est, antias quidem heredes L. Crassi oratoris multa etiam triclinia aerata vendidisse. ex aere factitavere et cortinas tripodum, nomine et delphicas, quoniam donis maxime apollini delphico dicabantur. placuere et lychnuchi pensiles in delubris aut arborum mala ferentium modo lucentes, quale est in templo apollinis  palatini quod alexander magnus thebarum expugnatione captum in cyme dicaverat eidem deo.
<plin. nat. 34.9> transiit deinde ars vulgo ubique ad effigies deorum. romae simulacrum ex aere factum cereri primum reperio ex peculio sp. cassi, quem regnum adfectantem pater ipsius interemerit. transiit et a diis ad hominum statuas atque imagines multis modis. bitumine antiqui tinguebant eas, quo magis mirum est placuisse auro integere. hoc nescio an romanum fuerit inventum; certe etiam nomen non habet vetustum. effigies hominum non solebant exprimi nisi aliqua inlustri causa perpetuitatem merentium, primo sacrorum certaminum victoria maximeque olympiae, ubi omnium, qui vicissent, statuas dicari mos erat, eorum vero, qui ter ibi superavissent, ex membris ipsorum similitudine expressa, quas iconicas vocant. athenienses nescio an primis omnium harmodio et aristogitoni tyrannicidis publice posuerint statuas. hoc actum est eodem anno, quo et romae reges pulsi. excepta deinde res est a toto orbe terrarum humanissima ambitione, et in omnium municipiorum foris statuae ornamentum esse coepere propagarique memoria hominum et honores legendi aevo basibus inscribi, ne in sepulcris tantum legerentur. mox forum et in domibus privatis  factum atque in atriis: honos clientium instituit sic colere patronos.
<plin. nat. 34.10> togatae effigies antiquitus ita dicabantur. placuere et nudae tenentes hastam ab epheborum e gymnasiis exemplaribus; quas achilleas vocant. graeca res nihil velare, at contra romana ac militaris thoraces addere. caesar quidem dictator loricatam sibi dicari in foro suo passus est. nam lupercorum habitu tam noviciae sunt quam quae nuper prodiere paenulis indutae. mancinus eo habitu sibi statuit, quo deditus fuerat. notatum ab auctoribus et l. accium poetam in camenarum aede maxima forma statuam sibi posuisse, cum brevis admodum fuisset. equestres utique statuae romanam celebrationem habent, orto sine dubio a graecis exemplo. sed illi celetas tantum dicabant in sacris victores, postea vero et qui bigis vel quadrigis vicissent; unde et nostri currus nati in iis, qui triumphavissent. serum hoc, et in iis non nisi a Divo Augusto seiuges, sicut elephanti.
<plin. nat. 34.11> non vetus et bigarum celebratio in iis, qui praetura functi curru vecti essent per circum; antiquior columnarum, sicuti c. maenio, qui devicerat priscos latinos,  quibus ex foedere tertias praedae populus romanus praestabat, eodemque in consulatu in suggestu rostra devictis antiatibus fixerat anno urbis ccccxvi, item c. duillio, qui primus navalem triumphum egit de poenis, quae est etiam nunc in foro, item l. minucio praefecto annonae extra portam trigeminam unciaria stipe conlata - nescio an primo honore tali a populo, antea enim a senatu erat - , praeclara res, ni frivolis coepisset initiis. namque et atti navi statua fuit ante curiam - basis eius conflagravit curia incensa p. clodii funere - ; fuit et hermodori ephesii in comitio, legum, quas decemviri scribebant, interpretis, publice dicata. alia causa, alia auctoritas m. horati coclitis statuae - quae durat hodieque - , cum hostes a ponte sublicio solus arcuisset. equidem et sibyllae iuxta rostra esse non miror, tres sint licet: una quam sextus pacuius taurus aed. pl. restituit; duae quas m. messalla. primas putarem has et atti navi, positas aetate tarquinii prisci, ni regum antecedentium essent in capitolio, ex iis romuli et tatii sine tunica, sicut et  camilli in rostris. et ante aedem castorum fuit q. marci tremuli equestris togata, qui samnites bis devicerat captaque anagnia populum stipendio liberaverat. inter antiquissimas sunt et tulli cloeli, l. rosci, sp. nauti, c. fulcini in rostris, a fidenatibus in legatione interfectorum. hoc a re p. tribui solebat iniuria caesis, sicut aliis et p. iunio, ti. coruncanio, qui ab teuta illyriorum regina interfecti erant. non omittendum videtur, quod annales adnotavere, tripedaneas iis statuas in foro statutas; haec videlicet mensura honorata tunc erat. non praeteribo et cn. octavium ob unum sc. verbum. hic regem antiochum daturum se responsum dicentem virga, quam tenebat forte, circumscripsit priusque, quam egrederetur circulo illo, responsum dare coegit. in qua legatione interfecto senatus statuam poni iussit "quam oculatissimo loco," eaque est in rostris. invenitur statua decreta et taraciae gaiae sive fufetiae virgini vestali, "ut poneretur ubi vellet," quod adiectum non minus honoris habet quam feminae esse decretam. meritum eius ipsis ponam annalium  verbis: "quod campum tiberinum gratificata esset ea populo." invenio et pythagorae et Alcibiadi in cornibus comitii positas, cum bello samniti apollo pythius iussisset fortissimo graiae gentis et alteri sapientissimo simulacra celebri loco dicari. eae stetere, donec sulla dictator ibi curiam faceret. mirumque est, illos patres socrati cunctis ab eodem deo sapientia praelato pythagoran praetulisse aut tot aliis virtute Alcibiaden et quemquam utroque themistocli.
<plin. nat. 34.12> columnarum ratio erat attolli super ceteros mortales, quod et arcus significant novicio invento. primus tamen honos coepit a graecis, nullique arbitror plures statuas dicatas quam phalereo demetrio athenis, siquidem ccclx statuere, nondum anno hunc numerum dierum excedente, quas mox laceravere. statuerunt et romae in omnibus vicis tribus mario gratidiano, ut diximus, easdemque subvertere sullae introitu.
<plin. nat. 34.13> pedestres sine dubio romae fuere in auctoritate longo tempore; et equestrium tamen origo perquam vetus est, cum feminis etiam honore communicato cloeliae statua equestri, ceu parum esset toga eam cingi, cum lucretiae ac Bruto, qui expulerant reges, propter quos cloelia inter obsides fuerat, non decernerentur. hanc primam  cum coclitis publice dicatam crediderim - atto enim ac sibyllae tarquinium, ac reges sibi ipsos posuisse verisimile est - , nisi cloeliae quoque piso traderet ab iis positam, qui una opsides fuissent, redditis a porsina in honorem eius. e diverso annius fetialis equestrem, quae fuerit contra iovis statoris aedem in vestibulo superbi domus, valeriae fuisse, publicolae consulis filiae, eamque solam refugisse tiberimque transnatavisse ceteris opsidibus, qui porsinae mittebantur, interemptis tarquinii insidiis.
<plin. nat. 34.14> l. piso prodidit m. aemilio c. popilio iterum cos. a censoribus p. cornelio scipione m. popilio statuas circa forum eorum, qui magistratum gesserant, sublatas omnes praeter eas, quae populi aut senatus sententia statutae essent, eam vero, quam apud aedem telluris statuisset sibi sp. cassius, qui regnum adfectaverat, etiam conflatam a censoribus. nimirum in ea quoque re ambitionem providebant illi viri. exstant catonis in censura vociferationes mulieribus statuas romanis in provinciis poni; nec tamen potuit inhibere, quo minus romae quoque ponerentur, sicuti corneliae gracchorum matri, quae fuit africani prioris filia. sedens huic posita soleisque  sine ammento insignis in metelli publica porticu, quae statua nunc est in octaviae operibus. - publice autem ab exteris posita est romae c. aelio tr. pl. lege perlata in sthennium stallium lucanum, qui thurinos bis infestaverat. ob id aelium thurini statua et corona aurea donarunt. iidem postea fabricium donavere statua liberati obsidione, passimque gentes in clientelas ita receptae, et adeo discrimen omne sublatum, ut Hannibalis etiam statuae tribus locis visantur in ea urbe, cuius intra muros solus hostium emisit hastam.
<plin. nat. 34.15> fuisse autem statuariam artem familiarem italiae quoque et vetustam, indicant hercules ab euandro sacratus, ut produnt, in foro boario, qui triumphalis vocatur atque per triumphos vestitur habitu triumphali, praeterea ianus geminus a numa rege dicatus, qui pacis bellique argumento colitur digitis ita figuratis, ut ccclxv dierum nota aut per significationem anni temporis et aevi esse deum indicent. signa quoque tuscanica per terras dispersa quin in etruria factitata sint, non est dubium. deorum tantum putarem ea fuisse, ni metrodorus scepsius, cui cognomen a romani nominis odio inditum est, propter mm statuarum volsinios expugnatos  obiceret. mirumque mihi videtur, cum statuarum origo tam vetus italiae sit, lignea potius aut fictilia deorum simulacra in delubris dicata usque ad devictam asiam, unde luxuria.
<plin. nat. 34.16> similitudines exprimendi quae prima fuerit origo, in ea, quam plasticen graeci vocant, dici convenientius erit; etenim prior quam statuaria fuit. sed haec ad infinitum effloruit, multorum voluminum opere, si quis plura persequi velit; omnia enim quis possit M. Scauri aedilitate signorum mmm in scaena tantum fuere temporario theatro. mummius achaia devicta replevit urbem, non relicturus filiae dotem; cur enim non cum excusatione ponatur multa et luculli invexere. rhodi etiamnum [iii] signorum esse mucianus ter cos. prodidit, nec pauciora athenis, olympiae, delphis superesse creduntur. quis ista mortalium persequi possit aut quis usus noscendi intellegatur insignia maxime et aliqua de causa notata voluptarium sit attigisse artificesque celebratos nominavisse, singulorum quoque inexplicabili multitudine, cum lysippus md opera fecisse prodatur, tantae omnia artis, ut claritatem possent dare vel singula: numerum apparuisse defuncto eo, cum thesaurum effregisset heres; solitum enim ex manipretio cuiusque signi denarios seponere aureos singulos.
<plin. nat. 34.17> evecta supra humanam fidem ars est successu, mox et audacia. in argumentum successus unum exemplum adferam, nec deorum hominumve similitudinis expressae. aetas nostra vidit in capitolio, priusquam id novissime conflagraret a vitellianis incensum, in cella iunonis canem ex aere volnus suum lambentem, cuius eximium miraculum et indiscreta veri similitudo non eo solum intellegitur, quod ibi dicata fuerat, verum et satisdatione; nam quoniam summa nulla par videbatur, capite tutelarios cavere pro ea institutum publice fuit. audaciae innumera sunt exempla. moles quippe excogitatas videmus statuarum, quas colossaeas vocant, turribus pares. talis est in capitolio apollo, tralatus a m. lucullo ex apollonia ponti urbe, xxx cubitorum, d talentis factus; talis in campo martio iuppiter, a claudio caesare dicatus, qui devoratur pompeiani theatri vicinitate; talis et tarenti factus a lysippo, xl cubitorum. mirum in eo quod manu, ut ferunt, mobilis ea ratio libramenti est, ut nullis convellatur procellis. id quidem providisse et artifex dicitur modico intervallo, unde maxime flatum opus erat frangi,  opposita columna. itaque magnitudinem propter difficultatemque moliendi non attigit eum fabius verrucosus, cum herculem, qui est in capitolio, inde transferret. ante omnes autem in admiratione fuit solis colossus rhodi, quem fecerat chares lindius, lysippi supra dicti discipulus. lxx cubitorum altitudinis fuit hoc simulacrum, post lxvi annum terrae motu prostratum, sed iacens quoque miraculo est. pauci pollicem eius amplectuntur, maiores sunt digiti quam pleraeque statuae. vasti specus hiant defractis membris; spectantur intus magnae molis saxa, quorum pondere stabiliverat eum constituens. duodecim annis tradunt effectum ccc talentis, quae contigerant ex apparatu regis demetrii relicto morae taedio obsessa rhodo. sunt alii centum numero in eadem urbe colossi minores hoc, sed ubicumque singuli fuissent, nobilitaturi locum, praeterque hos deorum quinque, quos fecit Bryaxis.
<plin. nat. 34.18> factitavit colossos et italia. videmus certe tuscanicum apollinem in bibliotheca templi Augusti quinquaginta pedum a pollice, dubium aere mirabiliorem an pulchritudine. fecit et sp. carvilius iovem, qui est in capitolio, victis samnitibus sacrata lege pugnantibus e pectoralibus eorum ocreisque et galeis. amplitudo tanta est, ut  conspiciatur a latiari iove. e reliquiis limae suam statuam fecit, quae est ante pedes simulacri eius. habent in eodem capitolio admirationem et capita duo, quae p. lentulus cos. dicavit, alterum a charete supra dicto factum, alterum fecit dicus comparatione in tantum victus, ut artificum minime probabilis videatur. verum omnem amplitudinem statuarum eius generis vicit aetate nostra zenodorus mercurio facto in civitate galliae arvernis per annos decem, hs [30cccc]30 manipretii, postquam satis artem ibi adprobaverat, romam accitus a nerone, ubi destinatum illius principis simulacro colossum fecit cxixs pedum in longitudinem, qui dicatus soli venerationi est damnatis sceleribus illius principis. mirabamur in officina non modo ex argilla similitudinem insignem, verum et de parvis admodum surculis quod primum operis instaurati fuit. ea statua indicavit interisse fundendi aeris scientiam, cum et nero largiri aurum argentumque paratus esset et zenodorus scientia fingendi caelandique nulli veterum postponeretur. statuam arvernorum cum faceret provinciae dubio avito praesidente, duo pocula calamidis manu  caelata, quae cassio salano avunculo eius, praeceptori suo, germanicus caesar adamata donaverat, aemulatus est, ut vix ulla differentia esset artis. quanto maior zenodoro praestantia fuit, tanto magis deprehenditur aeris obliteratio.
<plin. nat. 34.19> signis, quae vocant corinthia, plerique in tantum capiuntur, ut secum circumferant, sicut hortensius orator sphingem verri reo ablatam, propter quam cicero illo iudicio in altercatione neganti ei, aenigmata se intellegere, respondit debere, quoniam sphingem domi haberet. circumtulit et nero princeps amazonem, de qua dicemus, et paulo ante c. cestius consularis signum, quod secum etiam in proelio habuit. alexandri quoque magni tabernaculum sustinere traduntur solitae statuae, ex quibus duae ante martis ultoris aedem dicatae sunt, totidem ante regiam.
<plin. nat. 34.20> minoribus simulacris signisque innumera prope artificum multitudo nobilitata est, ante omnes tamen Phidias atheniensis iove olympio facto ex ebore quidem et auro, sed et ex aere signa fecit. floruit autem olympiade lxxxiii, circiter ccc urbis nostrae annum, quo eodem tempore aemuli eius fuere Alcamenes, critias, nesiotes, hegias, et deinde olympiade lxxxvii hagelades, callon, gorgias lacon; rursus lxxxx polyclitus, phradmon, Myron,  pythagoras, Scopas, perellus. ex iis polyclitus discipulos habuit argium, asopodorum, alexim, aristidem, phrynonem, dinonem, Athenodorum, demean clitorium, Myron lycium. lxxxxv olympiade floruere naucydes, dinomenes, canachus, patroclus; cii polycles, Cephisodotus, leuchares, hypatodorus; ciiii Praxiteles, euphranor; cvii aetion, therimachus. cxiii lysippus fuit, cum et alexander magnus, item lysistratus frater eius, sthennis, euphron, eucles, sostratus, ion, silanion - in hoc mirabile quod nullo doctore nobilis fuit; ipse discipulum habuit zeuxiaden; cxxi Eutychides, euthycrates, laippus, cephisodotus, timarchus, pyromachus. cessavit deinde ars ac rursus olympiade clvi revixit, cum fuere longe quidem infra praedictos, probati tamen, antaeus, callistratus, polycles athenaeus, callixenus, pythocles, pythias, timocles.
<plin. nat. 34.21> ita distinctis celeberrimorum aetatibus insignes raptim  transcurram, reliqua multitudine passim dispersa. venere autem et in certamen laudatissimi, quamquam diversis aetatibus geniti, quoniam fecerant amazonas, quae cum in templo dianae ephesiae dicarentur, placuit eligi probatissimam ipsorum artificum, qui praesentes erant, iudicio, cum apparuit eam esse, quam omnes secundam a sua quisque iudicassent. haec est polycliti, proxima ab ea Phidiae, tertia cresilae, quarta cydonis, quinta phradmonis.
<plin. nat. 34.22> Phidias praeter iovem olympium, quem nemo aemulatur, fecit ex ebore aeque minervam athenis, quae est in parthenone stans, ex aere vero praeter amazonem supra dictam minervam tam eximiae pulchritudinis, ut formae cognomen acceperit. fecit et cliduchum et aliam minervam, quam romae paulus aemilius ad aedem fortunae huiusce diei dicavit, item duo signa, quae catulus in eadem aede, palliata et alterum colossicon nudum, primusque artem toreuticen aperuisse atque demonstrasse merito iudicatur.
<plin. nat. 34.23> polyclitus sicyonius, hageladae discipulus, diadumenum fecit molliter iuvenem, centum talentis nobilitatum, idem et doryphorum viriliter puerum. fecit et quem canona  artifices vocant liniamenta artis ex eo petentes veluti a lege quadam, solusque hominum artem ipsam fecisse artis opere iudicatur. fecit et destringentem se et nudum telo incessentem duosque pueros item nudos, talis ludentes, qui vocantur astragalizontes et sunt in titi imperatoris atrio - hoc opere nullum absolutius plerique iudicant - ; item mercurium, qui fuit lysimacheae, herculem, qui romae, hagetera arma sumentem, artemona, qui periphoretos appellatus est. hic consummasse hanc scientiam iudicatur et toreuticen sic erudisse, ut Phidias aperuisse. proprium eius est, uno crure ut insisterent signa, excogitasse, quadrata tamen esse ea ait Varro et paene ad exemplum.
<plin. nat. 34.24> Myronem eleutheris natum, hageladae et ipsum discipulum, bucula maxime nobilitavit celebratis versibus laudata, quando alieno plerique ingenio magis quam suo commendantur. fecit et canem et discobolon et perseum et pristas et satyrum admirantem tibias et minervam,  delphicos pentathlos, pancratiastas, herculem, qui est apud circum maximum in aede pompei magni. fecisse et cicadae monumentum ac locustae carminibus suis erinna significat. fecit et apollinem, quem ab triumviro antonio sublatum restituit ephesiis Divus Augustus admonitus in quiete. primus hic multiplicasse veritatem videtur, numerosior in arte quam polyclitus et in symmetria diligentior, et ipse tamen corporum tenus curiosus animi sensus non expressisse, capillum quoque et pubem non emendatius fecisse, quam rudis antiquitas instituisset.
<plin. nat. 34.25> vicit eum pythagoras reginus ex italia pancratiaste delphis posito; eodem vicit et leontiscum. fecit et stadiodromon astylon, qui olympiae ostenditur, et libyn, puerum tenentem tabellam eodem loco et mala ferentem nudum, syracusis autem claudicantem, cuius ulceris dolorem sentire etiam spectantes videntur, item apollinem serpentemque eius sagittis configi, citharoedum, qui dicaeus appellatus est, quod, cum thebae ab alexandro caperentur, aurum a fugiente conditum sinu eius celatum esset. hic primus nervos et venas expressit capillumque diligentius. - fuit et alius pythagoras samius, initio pictor, cuius  signa ad aedem fortunae huiusce diei septem nuda et senis unum laudata sunt. hic supra dicto facie quoque indiscreta similis fuisse traditur, regini autem discipulus et filius sororis fuisse sostratus.
<plin. nat. 34.26> lysippum sicyonium duris negat ullius fuisse discipulum, sed primo aerarium fabrum audendi rationem cepisse pictoris eupompi responso. eum enim interrogatum, quem sequeretur antecedentium, dixisse monstrata hominum multitudine, naturam ipsam imitandam esse, non artificem. plurima ex omnibus signa fecit, ut diximus, fecundissimae artis, inter quae destringentem se, quem m. agrippa ante thermas suas dicavit, mire gratum tiberio principi. non quivit temperare sibi in eo, quamquam imperiosus sui inter initia principatus, transtulitque in cubiculum alio signo substituto, cum quidem tanta pop. r. contumacia fuit, ut theatri clamoribus reponi apoxyomenon flagitaverit princepsque, quamquam adamatum, reposuerit. nobilitatur lysippus et temulenta tibicina et canibus ac venatione, in primis vero quadriga cum sole rhodiorum. fecit et alexandrum magnum multis operibus, a pueritia eius orsus, quam statuam inaurari iussit nero princeps delectatus admodum illa; dein, cum pretio perisset gratia artis, detractum est aurum,  pretiosiorque talis existimabatur etiam cicatricibus operis atque concisuris, in quibus aurum haeserat, remanentibus. idem fecit hephaestionem, alexandri magni amicum, quem quidam polyclito adscribunt, cum is centum prope annis ante fuerit; item alexandri venationem, quae delphis sacrata est, athenis satyrum, turmam alexandri, in qua amicorum eius imagines summa omnium similitudine expressit; hanc metellus macedonia subacta transtulit romam. fecit et quadrigas multorum generum. statuariae arti plurimum traditur contulisse capillum exprimendo, capita minora faciendo quam antiqui, corpora graciliora siccioraque, per quae proceritas signorum maior videretur. non habet latinum nomen symmetria, quam diligentissime custodiit nova intactaque ratione quadratas veterum staturas permutando, vulgoque dicebat ab illis factos quales essent homines, a se quales viderentur esse. propriae huius videntur esse argutiae operum custoditae in minimis quoque rebus.
<plin. nat. 34.27> filios et discipulos reliquit laudatos artifices laippum, boe+dan, sed ante omnes euthycraten. quamquam is constantiam potius imitatus patris quam elegantiam austero maluit genere quam iucundo placere. itaque optume expressit herculem delphis et alexandrum thespiis venatorem et proelium equestre, simulacrum ipsum trophoni  ad oraculum, quadrigas complures, equum cum fiscinis, canes venantium. -- huius porro discipulus fuit tisicrates, et ipse sicyonius, sed lysippi sectae propior, ut vix discernantur complura signa, ceu senex thebanus et demetrius rex, peucestes, alexandri magni servator, dignus tanta gloria.
<plin. nat. 34.28> artifices, qui compositis voluminibus condidere haec, miris laudibus celebrant telephanen phocaeum, ignotum alias, quoniamthessaliae habitaverit et ibi opera eius latuerint; alioqui suffragiis ipsorum aequatur polyclito, Myroni, pythagorae. laudant eius larisam et spintharum pentathlum et apollinem. alii non hanc ignobilitatis fuisse causam, sed quod se regum xerxis atque darei officinis dediderit, existimant.
<plin. nat. 34.29> Praxiteles quoque, qui marmore felicior, ideo et clarior fuit, fecit tamen et ex aere pulcherrima opera: proserpinae raptum, item catagusam et liberum patrem, ebrietatem  nobilemque una satyrum, quem graeci periboe+ton cognominant, et signa, quae ante felicitatis aedem fuere, veneremque, quae ipsa aedis incendio cremata est claudii principatu, marmoreae illi suae per terras inclutae parem, item stephanusam, pseliumenen, oporan, harmodium et aristogitonem tyrannicidas, quos a xerxe persarum rege captos victa perside atheniensibus remisit magnus alexander. fecit et puberem apollinem subrepenti lacertae comminus sagitta insidiantem, quem sauroctonon vocant. spectantur et duo signa eius diversos adfectus exprimentia, flentis matronae et meretricis gaudentis. hanc putant phrynen fuisse deprehenduntque in ea amorem artificis et mercedem in vultu meretricis. habet simulacrum et benignitas eius; calamidis enim quadrigae aurigam suum inposuit, ne melior in equorum effigie defecisse in homine crederetur. ipse calamis et alias quadrigas bigasque fecit equis semper sine aemulo expressis; sed, ne videatur in hominum effigie inferior, alcumena nullius est nobilior.
<plin. nat. 34.30> Alcamenes, Phidiae discipulus, et marmorea fecit, sed aereum pentathlum, qui vocatur encrinomenos; at  polycliti discipulus aristides quadrigas bigasque. amphicrates leaena laudatur. scortum haec, lyrae cantu familiaris harmodio et aristogitoni. consilia eorum de tyrannicidio usque in mortem excruciata a tyrannis non prodidit; quam ob rem athenienses, et honorem habere ei volentes nec tamen scortum celebrasse, animal nominis eius fecere atque, ut intellegeretur causa honoris, in opere linguam addi ab artifice vetuerunt. Bryaxis aesculapium et seleucum fecit, boe+das adorantem, baton apollinem et iunonem, qui sunt romae in concordiae templo, cresilas volneratum deficientem, in quo possit intellegi quantum restet animae, et olympium periclen dignum cognomine, mirumque in hac arte est quod nobiles viros nobiliores fecit. cephisodorus minervam mirabilem in portu atheniensium et aram ad templum iovis servatoris in eodem portu, cui pauca comparantur, canachus apollinem nudum, qui philesius cognominatur, in didymaeo aeginetica aeris temperatura, cervumque una ita vestigiis suspendit, ut linum subter pedes trahatur alterno morsu calce digitisque retinentibus solum, ita vertebrato dente utrisque in partibus, ut a repulsu per vices resiliat. idem et celetizontas pueros, chaereas alexandrum magnum et philippum  patrem eius fecit, ctesilaus doryphoron et amazonem volneratam, demetrius lysimachen, quae sacerdos minervae fuit lxiiii annis, idem et minervam, quae myctica appellatur - dracones in gorgone eius ad ictus citharae tinnitu resonant - ; idem equitem simonem, qui primus de equitatu scripsit. daedalus, et ipse inter fictores laudatus, pueros duos destringentes se fecit, dinomenes protesilaum et pythodemum luctatorem. - euphranoris alexander paris est, in quo laudatur quod omnia simul intellegantur, iudex dearum, amator helenae et tamen achillis interfector. huius est minerva, romae quae dicitur catuliana, infra capitolium a q. lutatio dicata, et simulacrum boni eventus, dextra pateram, sinistra spicam ac papavera tenens, item latona puerpera apollinem et dianam infantes sustinens in aede concordiae. fecit et quadrigas bigasque et cliticon eximia forma et virtutem et graeciam, utrasque colossaeas, mulierem admirantem et adorantem, item alexandrum et philippum in quadrigis; Eutychides eurotam, in quo artem ipso amne liquidiorem  plurimi dixere. - hegiae minerva pyrrhusque rex laudatur et celetizontes pueri et castor ac pollux ante aedem iovis tonantis, hagesiae in pario colonia hercules, isidoti buthytes. lycius Myronis discipulus fuit, qui fecit dignum praeceptore puerum sufflantem languidos ignes et argonautas; Leochares aquilam sentientem, quid rapiat in ganymede et cui ferat, parcentemque unguibus etiam per vestem puero, autolycum pancratii victorem, propter quem xenophon symposium scripsit, iovemque illum tonantem in capitolio ante cuncta laudabilem, item apollinem diadematum, lyciscum mangonem, puerum subdolae ac fucatae vernilitatis, lycius et ipse puerum suffitorem. - menaechmi vitulus genu premitur replicata cervice. ipse menaechmus scripsit de sua arte. - naucydes mercurio et discobolo et immolante arietem censetur, naucerus luctatore anhelante, niceratus aesculapio et hygia, qui sunt in  concordiae templo romae. pyromachi quadriga ab Alcibiade regitur. polycles hermaphroditum nobilem fecit, pyrrhus hygiam et minervam, phanis, lysippi discipulus, epithyusan. - styppax cyprius uno celebratur signo, splanchnopte; periclis olympii vernula hic fuit exta torrens ignemque oris pleni spiritu accendens. silanion apollodorum fudit, fictorem et ipsum, sed inter cunctos diligentissimum artis et iniquum sui iudicem, crebro perfecta signa frangentem, dum satiari cupiditate artis non quit, ideoque insanum cognominatum - hoc in eo expressit, nec hominem ex aere fecit, sed iracundiam - et achillem nobilem, item epistaten exercentem athletas; strongylion amazonem, quam ab excellentia crurum eucnemon appellant, ob id in comitatu neronis principis circumlatam. idem fecit puerum, quem amando Brutus philippiensis cognomine suo inlustravit. - theodorus, qui labyrinthum fecit sami, ipse se ex aere fudit. praeter similitudinis mirabilem famam magna suptilitate celebratur: dextra limam tenet, laeva  tribus digitis quadrigulam tenuit, tralatam praeneste parvitatis ut miraculum: pictam eam currumque et aurigam integeret alis simul facta musca. - xenocrates, tisicratis discipulus, ut alii, euthycratis, vicit utrosque copia signorum. et de sua arte composuit volumina.
<plin. nat. 34.31> plures artifices fecere attali et eumenis adversus gallos proelia, isigonus, pyromachus, stratonicus, antigonus, qui volumina condidit de sua arte. boe+thi, quamquam argento melioris, infans eximium anserem strangulat. atque ex omnibus, quae rettuli, clarissima quaeque in urbe iam sunt dicata a vespasiano principe in templo pacis aliisque eius operibus, violentia neronis in urbem convecta et in sellariis domus aureae disposita.
<plin. nat. 34.32> praeterea sunt aequalitate celebrati artifices, sed nullis operum suorum praecipui: ariston, qui et argentum caelare solitus est, callides, ctesias, cantharus sicyonius, diodorus, critiae discipulus, deliades, euphorion, eunicus  et hecataeus, argenti caelatores, lesbocles, prodorus, pythodicus, polygnotus, idem pictor e nobilissimis, item e caelatoribus stratonicus, scymnus critiae discipulus.
<plin. nat. 34.33> nunc percensebo eos, qui eiusdem generis opera fecerunt, ut apollodorus, androbulus, Asclepiodorus, aleuas philosophos, apellas et adornantes se feminas, antignotus et perixyomenum tyrannicidasque supra dictos, antimachus, Athenodorus feminas nobiles, aristodemus et luctatores bigasque cum auriga, philosophos, anus, seleucum regem. habet gratiam suam huius quoque doryphorus. Cephisodoti duo fuere: prioris est mercurius liberum patrem in infantia nutriens; fecit et contionantem manu elata - persona in incerto est - ; sequens philosophos fecit. colotes, qui cum Phidia iovem olympium fecerat, philosophos, item cleon et cenchramis et callicles et cepis, chalcosthenes et comoedos et athletas, daippus  perixyomenon, daiphron et damocritus et daemon philosophos. - epigonus omnia fere praedicta imitatus praecessit in tubicine et matri interfectae infante miserabiliter blandiente. eubuli mulier admirans laudatur, eubulidis digitis computans. - micon athletis spectatur, menogenes quadrigis. - nec minus niceratus omnia, quae ceteri, adgressus repraesentavit Alcibiaden lampadumque accensu matrem eius demaraten sacrificantem. - tisicratis bigae piston mulierem inposuit, idem fecit martem et mercurium, qui sunt in concordiae templo romae. perillum nemo laudet saeviorem phalaride tyranno, cui taurum fecit mugitus inclusi hominis pollicitus igni subdito et primus expertus cruciatum eum iustiore saevitia. huc a simulacris deorum hominumque devocaverat humanissimam artem. ideo tot conditores eius laboraverant, ut ex ea tormenta fierent! itaque una de causa servantur opera eius, ut quisquis illa videat, oderit manus. - sthennis  cererem, iovem, minervam fecit, qui sunt romae in concordiae templo, idem flentes matronas et adorantes sacrificantesque. simon canem et sagittarium fecit, stratonicus caelator ille philosophos, copas uterque; athletas autem et armatos et venatores sacrificantesque baton, euchir, glaucides, heliodorus, hicanus, iophon, lyson, leon, menodorus, myagrus, polycrates, polyidus, pythocritus, protogenes, idem pictor e clarissimis, ut dicemus, patrocles, pollis, posidonius, qui et argentum caelavit nobiliter, natione ephesius, periclymenus, philon, symenus, \Timotheus, theomnestus, timarchides, timon, tisias, thrason.
<plin. nat. 34.34> ex omnibus autem maxime cognomine insignis est callimachus, semper calumniator sui nec finem habentis diligentiae, ob id catatexitechnus appellatus, memorabili exemplo adhibendi et curae modum. huius sunt saltantes lacaenae, emendatum opus, sed in quo gratiam omnem diligentia abstulerit. hunc quidem et pictorem fuisse tradunt. non aere captus nec arte, unam tantum zenonis  statuam cypria expeditione non vendidit cato, sed quia philosophi erat, ut obiter hoc quoque noscatur tam insigne exemplum.
<plin. nat. 34.35> in mentione statuarum est et una non praetereunda, quamquam auctoris incerti, iuxta rostra, herculis tunicati, sola eo habitu romae, torva facie sentiensque suprema tunicae. in hac tres sunt tituli: "l. luculli imperatoris de manubiis," alter: "pupillum luculli filium ex s. c. dedicasse," tertius: "t. septimium sabinum aed. cur. ex privato in publicum restituisse." tot certaminum tantaeque dignationis simulacrum id fuit.
<plin. nat. 34.36> nunc praevertemur ad differentias aeris et mixturas. in cyprio coronarium et regulare est utrumque ductile coronarium tenuatur in lamnas, taurorumque felle tinctum speciem auri in coronis histrionum praebet, idemque in uncias additis auri scripulis senis praetenui pyropi brattea ignescit. regulare et in aliis fit metallis, itemque caldarium. differentia quod caldarium funditur tantum, malleis fragile, quibus regulare obsequitur ab aliis ductile appellatum, quale omne cyprium est. sed et in ceteris metallis cura distat a caldario; omne enim diligentius purgatis igni vitiis excoctisque regulare est. - in  reliquis generibus palma campano perhibetur, utensilibus vasis probatissimo. pluribus fit hoc modis. namque capuae liquatur non carbonis ignibus, sed ligni, purgaturque roboreo cribro perfusum aqua frigida ac saepius simili modo coquitur, novissime additis plumbi argentarii hispaniensis denis libris in centenas aeris. ita lentescit coloremque iucundum trahit, qualem in aliis generibus aeris adfectant oleo ac sale. fit campano simile in multis partibus italiae provinciisque, sed octonas plumbi libras addunt et carbone recocunt propter inopiam ligni. quantum ea res differentiae adferat, in gallia maxime sentitur, ubi inter lapides candefactos funditur; exurente enim coctura nigrum atque fragile conficitur. praeterea semel recoquunt, quod saepius fecisse bonitati plurimum confert. id quoque notasse non ab re est, aes omne frigore magno melius fundi. - sequens temperatura statuaria est eademque tabularis hoc modo: massa proflatur in primis, mox in proflatum additur tertia portio aeris collectanei, hoc est ex usu coempti. peculiare in eo condimentum attritu domiti et consuetudine nitoris veluti mansuefacti. miscentur et plumbi argentarii pondo duodena ac selibrae centenis proflati. - appellatur etiamnum et formalis temperatura aeris tenerrimi, quoniam nigri plumbi decima portio additur et argentarii vicesima, maximeque ita colorem bibit,  quem graecanicum vocant. novissima est quae vocatur ollaria, vase nomen hoc dante, ternis aut quaternis libris plumbi argentarii in centenas aeris additis. - cyprio si addatur plumbum, colos purpurae fit in statuarum praetextis.
<plin. nat. 34.37> aera extersa robiginem celerius trahunt quam neglecta, nisi oleo perunguantur. servari ea optime in liquida pice tradunt. usus aeris ad perpetuitatem monimentorum iam pridem tralatus est tabulis aereis, in quibus publicae constitutiones inciduntur.
<plin. nat. 34.38> metalla aeris multis modis instruunt medicinam, utpote cum ulcera omnia ibi ocissime sanentur, maxime tamen prosunt cadmea. fit sine dubio haec et in argenti fornacibus, candidior ac minus ponderosa, sed nequaquam comparanda aerariae. plura autem genera sunt. namque ut ipse lapis, ex quo fit aes, cadmea vocatur, fusuris necessarius, medicinae inutilis, sic rursus in fornacibus existit alia, quae originis suae nomen recipit. fit autem egesta flammis atque flatu tenuissima parte materiae et camaris lateribusque fornacium pro quantitate levitatis adplicata. tenuissima est in ipso fornacium ore  quam flammae eructarunt, appellata capnitis, exusta et nimia levitate similis favillae. interior optuma, camaris dependens et ab eo argumento botryitis nominata, ponderosior haec priore, levior secuturis - duo eius colores, deterior cinereus, pumicis melior - , friabilis oculorumque medicamentis utilissima. tertia est in lateribus fornacium, quae propter gravitatem ad camaras pervenire non potuit. haec dicitur placitis, et ipsa ab argumento, planitie crusta verius quam pumex, intus varia, ad psoras utilior et cicatrices trahendas. fiunt ex ea duo alia genera: onychitis extra paene caerulea, intus onychis maculis similis, ostracitis tota nigra et e ceteris sordidissima, volneribus maxime utilis. omnis autem cadmea, in cypri fornacibus optima, iterum a medicis coquitur carbone puro atque, ubi in cinerem rediit, extinguitur vino ammineo quae ad emplastra praeparatur, quae vero ad psoras, aceto. quidam in ollis fictilibus tusam urunt et lavant in mortariis, postea  siccant. nymphodorus lapidem ipsum quam gravissimum spississimumque urit pruna et exustum chio vino restinguit tunditque, mox linteo cribrat atque in mortario terit, mox aqua pluvia macerat iterumque terit quod subsedit, donec cerussae simile fiat, nulla dentium offensa. eadem iollae ratio, sed quam purissimum eligit lapidem. cadmeae effectus siccare, persanare, sistere fluctiones, pterygia et sordes oculorum purgare, scabritiam extenuare et quidquid in plumbi effectu dicemus.
<plin. nat. 34.39> et aes ipsum uritur ad omnia eadem, praeterque albugines oculorum et cicatrices, ulcera quoque oculorum cum lacte sanat; itaque aegyptii collyrii id modo terunt in coticulis. facit et vomitiones e melle sumptum. uritur autem cyprium in fictilibus crudis cum sulpuris pari pondere, vasorum circumlito spiramento, in caminis, donec vasa ipsa percoquantur. quidam et salem addunt, aliqui alumen pro sulpure, alii nihil, sed aceto tantum aspergunt. ustum teritur in mortario thebaico, aqua pluvia lavatur iterumque adiecta largiore teritur et, dum considat,  relinquitur, hoc saepius, donec ad speciem minii redeat. tunc siccatum in sole in aerea pyxide servatur.
<plin. nat. 34.40> et scoria aeris simili modo lavatur, minore effectu quam ipsum aes. sed et aeris flos medicinae utilis est. fit aere fuso et in alias fornaces tralato; ibi flatu crebriore excutiuntur veluti milii squamae, quas vocant florem; cadunt autem, cum panes aeris aqua refrigerantur, rubentque similiter squamae aeris, quam vocant lepida, et sic adulteratur flos, ut squama veneat pro eo. est autem squama aeris decussa vi clavis, in quos panes aerei feruminantur, in cypri maxime officinis. omnis differentia haec est, quod squama excutitur ictu isdem panibus, flos cadit sponte. squamae est alterum genus suptilius, ex summa scilicet lanugine decussum, quod vocant stomoma.
<plin. nat. 34.41> atque haec omnia medici - quod pace eorum dixisse liceat - ignorant. parent nominibus: in tantum a conficiendis medicaminibus absunt, quod esse proprium medicinae solebat. nunc quotiens incidere in libellos,  componere ex iis volentes aliqua, hoc est inpendio miserorum experiri commentaria, credunt seplasiae omnia fraudibus corrumpenti. iam quidem facta emplastra et collyria mercantur, tabesque mercium aut fraus seplasiae sic excitetur!
<plin. nat. 34.42> et squama autem et flos uruntur in patinis fictilibus aut aereis, dein lavantur ut supra ad eosdem usus; squama et amplius narium carnosa vitia, item sedis, et gravitates aurium per fistulam in eas flatu inpulsa et uvas oris farina admota tollit et tonsillas cum melle. fit ex candido aere squama longe cypria inefficacior. nec non urina pueri prius macerant clavos panesque quidam excussuri squamam, teruntque et aqua pluvia lavant. dant et hydropicis eam drachmis ii in mulsi hemina et inlinunt cum polline.
<plin. nat. 34.43> aeruginis quoque magnus usus est. pluribus fit ea modis. namque et lapidi, ex quo coquitur aes, deraditur, et aere candido perforato atque in cadis suspenso super acetum acre opturatumque operculo. multo probatior est, si hoc idem squamis fiat. quidam vasa ipsa candidi aeris fictilibus condunt in acetum raduntque decumo die. alii vinaceis contegunt totidemque post dies radunt, alii delimatam aeris scobem aceto spargunt versantque spathis saepius die, donec absumatur. eandem scobem alii terere in mortariis aereis ex aceto malunt. ocissime vero contingit coronariorum recisamentis in acetum id additis. adulterant marmore trito maxime rhodiam aeruginem, alii pumice aut cummi. praecipue autem fallit atramento sutorio adulterata; cetera enim dente deprehenduntur stridentia in frendendo. experimentum in vatillo ferreo, nam quae sincera est, suum colorem retinet, quae mixta atramento, rubescit. deprehenditur et papyro galla prius macerato, nigrescit enim statim aerugine inlita. deprehenditur et visu maligne virens. sed sive sinceram sive adulteram aptissimum est elui siccatamque in patina  nova uri ac versari, donec favilla fiat; postea teritur ac reconditur. aliqui in crudis fictilibus urunt, donec figlinum percoquatur. nonnulli et tus masculum admiscent. lavatur autem aerugo sicut cadmea. vis eius collyriis oculorum aptissima et delacrimationibus mordendo proficiens, sed ablui necessarium penicillis calidis, donec rodere desinat. - hieracium vocatur collyrium, quod ea maxime constat. temperatur autem id hammoniaci unciis iiii, aeruginis cypriae ii, atramenti sutorii, quod chalcanthum vocant, totidem, misyos una, croci vi. haec omnia trita aceto thasio colliguntur in pilulas, excellentis remedii contra initia glaucomatum et suffusionum, contra caligines aut scabritias et albugines et genarum vitia. cruda autem aerugo volnerariis emplastris miscetur. oris etiam gingivarumque exulcerationes mirifice emendat et labrorum ulcera cum oleo. quod si et cera addatur, purgat et ad cicatricem perducit. aerugo et callum fistularum erodit vitiorumque circa sedem sive per se sive cum hammoniaco inlita vel collyrii modo in fistulas adacta. eadem cum resinae terebinthinae tertia parte subacta lepras tollit.
<plin. nat. 34.44> est et alterum genus aeruginis, quam vocant scoleca, in cyprio aere trito alumine et sale aut nitro pari pondere cum aceto albo quam acerrimo. non fit hoc nisi aestuosissimis diebus circa canis ortum. teritur autem, donec viride fiat contrahatque se vermiculorum specie, unde et nomen. quod vitiatum ut emendetur, ii partes quam fuere aceti miscentur urinae pueri inpubis. idem autem in medicamentis et santerna efficit, qua diximus aurum feruminari. usus utriusque qui aeruginis. scolex fit et per se derasus aerario lapidi, de quo nunc dicemus.
<plin. nat. 34.45> chalcitim vocant, ex quo et ipso aes coquitur. distat a cadmea, quod illa super terram ex subdialibus petris caeditur, haec ex obrutis, item quod chalcitis friat se statim, mollis natura, ut videatur lanugo concreta. est et alia distinctio, quod chalcitis tria genera continet, aeris et misyos et soreos, de quibus singulis dicemus suis locis. habet autem aeris venas oblongas. probatur mellei coloris, gracili venarum discursu, friabilis nec lapidosa. putant et  recentem utiliorem esse, quoniam inveterata sori fiat. vis eius ad excrescentia in ulceribus, sanguinem sistere, gingivas, uvam, tonsillas farina compescere, volvae vitiis in vellere inponi. cum suco vero porri verendorum additur emplastris. maceratur autem in fictili ex aceto, circumlito fimo diebus xl, et colorem croci trahit. tum admixto cadmeae pari pondere medicamentum efficit psoricon dictum. quod si ii partes chalcitidis tertia cadmeae temperentur, acrius hoc idem fiat; etiamnum vehementius, si aceto quam vino temperetur; tosta vero efficacior fit ad eadem omnia.
<plin. nat. 34.46> sori aegyptium maxime laudatur, multum superato cyprio hispaniensique et africo, quamquam oculorum curationi quidam utilius putent cyprium; sed in quacumque natione optimum cui maximum virus olfactu, tritumque pinguiter nigrescens et spongiosum. stomacho res contraria in tantum, ut quibusdam olfactum modo vomitiones moveat. et aegyptium quidem tale, alterius nationis contritum splendescit ut misy et est lapidosius. prodest autem et dentium dolori, si contineatur atque colluat, et  ulceribus oris gravibus quaeque serpant. uritur carbonibus ut chalcitis.
<plin. nat. 34.47> misy aliqui tradiderunt fieri exusto lapide in scrobibus, flore eius luteo miscente se ligni pineae favillae. re vera autem e supra dicto fit lapide, concretum natura discretumque vi, optimum in cypriorum officinis, cuius notae sunt friati aureae scintillae et, cum teratur, harenosa natura sine terra, chalcitidi similis. hoc admiscent qui aurum purgant. utilitas eius infusi cum rosaceo auribus purulentis et in lana inpositi capitis ulceribus. extenuat et scabritias oculorum inveteratas, praecipue utile tonsillis contraque anginas et suppurata. ratio ut xvi drachmae in hemina aceti coquantur addito melle, donec lentescat. sic ad supra dicta utile est. quotiens opus sit molliri vim eius, mel adspergitur. erodit et callum fistularum ex aceto foventium et collyriis additur, sistit et sanguinem ulceraque quae serpant quaeve putrescant, absumit et excrescentes carnes. peculiariter virilitatis vitiis utile et feminarum profluvium sistit.
<plin. nat. 34.48> graeci cognationem aeris nomine fecerunt et atramento sutorio; appellant enim chalcanthon. nec ullius  aeque mira natura est. fit in hispaniae puteis stagnisve id genus aquae habentibus. decoquitur ea admixta dulci pari mensura et in piscinas ligneas funditur. immobilibus super has transtris dependent restes lapillis extentae, quibus adhaerescens limus vitreis acinis imaginem quandam uvae reddit. exemptum ita siccatur diebus xxx. color est caeruleus perquam spectabili nitore, vitrumque esse creditur; diluendo fit atramentum tinguendis coriis. fit et pluribus modis: genere terrae eo in scrobes cavato, quorum e lateribus destillantes hiberno gelu stirias stalagmian vocant, neque est purius aliud. sed ex eo, candidum colorem sentiente viola, lonchoton appellant. fit et in saxorum catinis pluvia aqua conrivato limo gelante; fit et salis modo flagrantissimo sole admissas dulces aquas cogente. ideo quidam duplici differentia fossile aut facticium appellant, hoc pallidius et quantum colore, tantum bonitate deterius. probant maxime cyprium in medicinae usu. sumitur ad pellenda ventris animalia drachmae pondere cum melle. purgat et caput dilutum ac naribus instillatum, item stomachum cum melle aut aqua mulsa sumptum. medetur et oculorum scabritiae dolorique et caligini et oris ulceribus. sistit et sanguinem narium, item haemorroidum. extrahit ossa fracta cum semine  hyoscyami, suspendit epiphoras penicillo fronti inpositum, efficax et in emplastris ad purganda volnera et excrescentia ulcerum. tollit et uvas, vel si decocto tangantur, cum lini quoque semine superponitur emplastris ad dolores tollendos. quod ex eo candicat, in uno usu praefertur violaceis, ut gravitati aurium per fistulas inspiretur. volnera per se inlitum sanat, sed tinguit cicatrices. nuper inventum ursorum in harena et leonum ora spargere illo, tantaque est vis in adstringendo, ut non queant mordere.
<plin. nat. 34.49> etiamnum in aerariis reperiuntur quae vocant pompholygem et spodon. differentia, quod pompholyx lotura separatur, spodos inlota est. aliqui quod sit candidum levissimumque pompholygem dixere et esse aeris ac cadmeae favillam, spodon nigriorem esse ponderosioremque, derasam parietibus fornacium, mixtis scintillis, aliquando et carbonibus. haec aceto accepto odorem aeris praestat et, si tangatur lingua, saporem horridum.  convenit oculorum medicamentis, quibuscumque vitiis occurrens, et ad omnia quae spodos. hoc solum distat, quod huius elutior vis est. additur et in emplastra, quibus lenis refrigeratio quaeritur et siccatio. utilior ad omnia quae vino lota est.
<plin. nat. 34.50> spodos cypria optima. fit autem liquescentibus cadmea et aerario lapide. levissimum hoc est flaturae totius evolatque e fornacibus et tectis adhaerescit, a fuligine distans candore. quod minus candidum ex ea, inmaturae fornacis argumentum est; hoc quidam pompholygem vocant. quod vero rubicundius ex iis invenitur, acriorem vim habet et exulcerat adeo, ut, cum lavatur, si attigit oculos, excaecet. est et mellei coloris spodos, in qua plurimum aeris intellegitur. sed quodcumque genus lavando fit utilius; purgatur ante pinna, dein crassiore lotura digitis scabritiae excernuntur. eximia vis est eius, quae vino lavatur. est aliqua et in genere vini differentia. leni enim lota collyriis oculorum minus utilis putatur, eademque efficacior ulceribus, quae manent, vel oris, quae madeant, et omnibus medicamentis, quae parentur contra gangraenas. fit et in argenti fornacibus spodos,  quam vocant lauriotim. utilissima autem oculis adfirmatur quae fiat in aurariis, nec in alia parte magis est vitae ingenia mirari. quippe ne quaerenda essent metalla, vilissimis rebus utilitates easdem excogitavit.
<plin. nat. 34.51> antispodon vocant cinerem fici arboris vel caprifici vel myrti foliorum cum tenerrimis ramorum partibus vel oleastri vel oleae vel cotonei mali vel lentisci, item ex moris inmaturis, id est candidis, in sole arefactis vel e buxi coma aut pseudocypiri aut rubi aut terebinthi vel oenanthes. taurini quoque glutinis aut linteorum cinerem similiter pollere inventum est. uruntur omnia ea crudo fictili in fornacibus, donec figlina percoquantur.
<plin. nat. 34.52> in aerariis officinis et smegma fit iam liquato aere ac percocto additis etiamnum carbonibus paulatimque accensis, ac repente vehementiore flatu exspuitur aeris palea quaedam. solum, quo excipiatur, stratum esse debet marilla.
<plin. nat. 34.53> ab ea discernitur quam in isdem officinis diphrygem vocant graeci ab eo, quod bis torreatur. cuius origo triplex. fieri enim traditur ex lapide pyrite cremato in caminis, donec excoquatur in rubricam. fit et in cypro ex luto cuiusdam specus arefacto prius, mox paulatim circumdatis sarmentis. tertio fit modo in fornacibus aeris  faece subsidente. differentia est, quod aes ipsum in catinos defluit, scoria extra fornaces, flos supernatat, diphryges remanent. quidam tradunt in fornacibus globos lapidis, qui coquatur, feruminari, circa hunc aes fervere, ipsum vero non percoqui nisi tralatum in alias fornaces, et esse nodum quendam materiae; id, quod ex cocto supersit, diphryga vocari. ratio eius in medicina similis praedictis: siccare et excrescentia consumere ac repurgare. probatur lingua, ut eam siccet tactu statim saporemque aeris reddat.
<plin. nat. 34.54> unum etiamnum aeris miraculum non omittemus. servilia familia inlustris in fastis trientem aereum pascit auro, argento, consumentem utrumque. origo atque natura eius incomperta mihi est. verba ipsa de ea re messallae senis ponam: "serviliorum familia habet trientem sacrum, cui summa cum cura magnificentiaque sacra quotannis faciunt. quem ferunt alias crevisse, alias decrevisse videri et ex eo aut honorem aut deminutionem familiae significare."
<plin. nat. 34.55> proxime indicari debent metalla ferri.  optumo pessimoque vitae instrumento est, siquidem hoc tellurem scindimus, arbores serimus, arbusta tondemus, vites squalore deciso annis omnibus cogimus iuvenescere, hoc exstruimus tecta, caedimus saxa, omnesque ad alios usus ferro utimur, sed eodem ad bella, caedes, latrocinia, non comminus solum, sed etiam missili volucrique, nunc tormentis excusso, nunc lacertis, nunc vero pinnato, quam sceleratissimam humani ingenii fraudem arbitror, siquidem, ut ocius mors perveniret ad hominem, alitem illam fecimus pinnasque ferro dedimus. quam ob rem culpa eius non naturae fiat accepta. aliquot experimentis probatum est posse innocens esse ferrum. in foedere, quod expulsis regibus populo romano dedit porsina, nominatim comprehensum invenimus, ne ferro nisi in agri cultu uteretur. et tum stilo osseo scribere institutum vetustissimi auctores prodiderunt. magni pompei in tertio consulatu extat edictum in tumultu necis clodianae prohibentis ullum telum esse in urbe. et ars antiqua ipsa non defuit honorem mitiorem habere ferro quoque. aristonidas artifex, cum exprimere vellet athamantis furorem learcho filio praecipitato residentem paenitentia,  aes ferrumque miscuit, ut robigine eius per nitorem aeris relucente exprimeretur verecundiae rubor. hoc signum exstat hodie rhodi. est in eadem urbe et ferreus hercules, quem fecit alcon laborum dei patientia inductus. videmus et romae scyphos e ferro dicatos in templo martis ultoris. obstitit eadem naturae benignitas exigentis ab ferro ipso poenas robigine eademque providentia nihil in rebus mortalius facientis quam quod esset infestissimum mortalitati.
<plin. nat. 34.56> ferri metalla ubique propemodum reperiuntur, quippe etiam insula italiae ilva gignente, minimaque difficultate adgnoscuntur colore ipso terrae manifesto. ratio eadem excoquendis venis; in cappadocia tantum quaestio est, aquae an terrae fiat acceptum, quoniam perfusa ceraso fluvio terra neque aliter ferrum e fornacibus reddit. differentia ferri numerosa. prima in genere terrae caelive: aliae molle tantum plumboque vicinum subministrant, aliae fragile et aerosum rotarumque usibus et clavis maxime fugiendum, cui prior ratio convenit; aliud brevitate sola placet clavisque caligariis, aliud robiginem celerius sentit.  stricturae vocantur hae omnes, quod non in aliis metallis, a stringenda acie vocabulo inposito. et fornacium magna differentia est, nucleusque quidam ferri excoquitur in iis ad indurandam aciem, alioque modo ad densandas incudes malleorumve rostra. summa autem differentia in aqua, cui subinde candens inmergitur. haec alibi atque alibi utilior nobilitavit loca gloria ferri, sicuti bilbilim in hispania et turiassonem, comum in italia, cum ferraria metalla in iis locis non sint. ex omnibus autem generibus palma serico ferro est; seres hoc cum vestibus suis pellibusque mittunt; secunda parthico. neque alia genera ferri ex mera acie temperantur, ceteris enim admiscetur mollior complexus. in nostro orbe aliubi vena bonitatem hanc praestat, ut in noricis, aliubi factura, ut sulmone, aqua ubi diximus, quippe cum exacuendo oleariae cotes aquariaeque differant et oleo delicatior fiat acies. mirumque, cum excoquatur vena, aquae modo liquari ferrum, postea in spongeas frangi. tenuiora ferramenta oleo restingui mos est, ne aqua in fragilitatem durentur. a ferro sanguis humanus se ulciscitur, contactum namque eo celerius robiginem trahit.
<plin. nat. 34.57> de magnete lapide suo loco dicemus concordiaque, quam cum ferro habet. sola haec materia virus ab eo lapide accipit retinetque longo tempore, aliud adprehendens ferrum, ut anulorum catena spectetur interdum. quod volgus imperitum appellat ferrum vivum, vulneraque talia asperiora fiunt. hic lapis et in cantabria nascitur, non ut ille magnes verus caute continua, sed sparsa bulbatione - ita appellant - , nescio an vitro fundendo perinde utilis, nondum enim expertus est quisquam; ferrum utique inficit eadem vi. - magnete lapide architectus timochares alexandriae arsinoes templum concamarare incohaverat, ut in eo simulacrum e ferro pendere in ae+re videretur. intercessit ipsius mors et ptolemaei regis, qui id sorori suae iusserat fieri. - metallorum omnium vena ferri largissima est cantabriae. maritima parte, qua oceanus adluit, mons praealtus - incredibile dictu - totus ex ea materia est, ut in ambitu oceani diximus.
<plin. nat. 34.58> ferrum accensum igni, nisi duretur ictibus, corrumpitur. rubens non est habile tundendo neque  antequam albescere incipiat. aceto aut alumine inlitum fit aeri simile. a robigine vindicatur cerussa et gypso et liquida pice. haec est ferro a graecis antipathia dicta. ferunt quidem et religione quadam id fieri et exstare ferream catenam apud euphraten amnem in urbe, quae zeugma appellatur, qua alexander magnus ibi iunxerit pontem, cuius anulos, qui refecti sint, robigine infestari, carentibus ea prioribus.
<plin. nat. 34.59> medicina e ferro est et alia quam secandi. namque et circumscribi circulo terve circumlato mucrone et adultis et infantibus prodest contra noxia medicamenta, et praefixisse in limine evulsos sepulchris clavos adversus nocturnas lymphationes, pungique leviter mucrone, quo percussus homo sit, contra dolores laterum pectorumque subitos, qui punctionem adferant. quaedam ustione sanantur, privatim vero canis rabidi morsus, quippe etiam praevalente morbo expaventesque potum usta plaga ilico liberantur. calfit etiam ferro candente potus in multis vitiis, privatim vero dysentericis.
<plin. nat. 34.60> est et robigo ipsa in remediis, et sic proditur  telephum sanasse achilles, sive id aerea sive ferrea cuspide fecit; ita certe pingitur ex ea decutiens gladio. sed robigo ferri deraditur umido ferro clavis veteribus. potentia eius ligare, siccare, sistere. emendat alopecias inlita. utuntur et ad scabritias genarum pusulasque totius corporis cum cera et myrteo oleo, ad ignes vero sacros ex aceto, item ad scabiem, paronychia digitorum et pterygia in linteolis. sistit et feminarum profluvia inposita velleribus, plagis quoque recentibus vino diluta et cum murra subacta, condylomatis ex aceto. podagras quoque inlita lenit.
<plin. nat. 34.61> squama quoque ferri in usu est ex acie aut mucronibus, maxime simili, sed acriore vi quam robigo, quam ob rem et contra epiphoras oculorum adsumitur. sanguinem sistit, cum volnera ferro maxime fiant. sistit et feminarum profluvia. inponitur et contra lienium vitia, et haemorroidas compescit ulcerumque serpentia. et genis prodest farinae modo adspersa paullisper. praecipua tamen commendatio eius in hygremplastro ad purganda vulnera fistulasque et omnem callum erodendum et rasis ossibus carnes recreandas. componitur hoc modo: propolis oboli  vi, cimoliae cretae drachmae vi, aeris tusi drachmae ii, squamae ferri totidem, cerae x, olei sextarius. his adicitur, cum sunt repurganda volnera aut replenda, ceratum.
<plin. nat. 34.62> sequitur natura plumbi, cuius duo genera, nigrum atque candidum. pretiosissimum in hoc candidum, graecis appellatum cassiterum fabuloseque narratum in insulas atlantici maris peti vitilibusque navigiis et circumsutis corio advehi. nunc certum est in lusitania gigni et in gallaecia summa tellure, harenosa et coloris nigri. pondere tantum ea deprehenditur; interveniunt et minuti calculi, maxime torrentibus siccatis. lavant eas harenas metallici et, quod subsedit, cocunt in fornacibus. invenitur et in aurariis metallis, quae alutias vocant, aqua inmissa eluente calculos nigros paullum candore variatos, quibus eadem gravitas quae auro, et ideo in calathis, quibus aurum colligitur, cum eo remanent; postea caminis separantur conflatique in plumbum album resolvuntur. non  fit in gallaecia nigrum, cum vicina cantabria nigro tantum abundet, nec ex albo argentum, cum fiat ex nigro. iungi inter se plumbum nigrum sine albo non potest nec hoc ei sine oleo ac ne album quidem secum sine nigro. album habuit auctoritatem et iliacis temporibus teste homero, cassiterum ab illo dictum. plumbi nigri origo duplex est; aut enim sua provenit vena nec quicquam aliud ex sese parit aut cum argento nascitur mixtisque venis conflatur. huius qui primus fuit in fornacibus liquor stagnum appellatur; qui secundus, argentum; quod remansit in fornacibus, galena, quae fit tertia portio additae venae; haec rursus conflata dat nigrum plumbum deductis partibus nonis ii.
<plin. nat. 34.63> stagnum inlitum aereis vasis saporem facit gratiorem ac compescit virus aeruginis, mirumque, pondus non auget. specula etiam ex eo laudatissima, ut diximus, brundisi temperabantur, donec argenteis uti coepere et ancillae. nunc adulteratur stagnum addita aeris candidi tertia portione in plumbum album. fit et alio modo mixtis albi plumbi nigrique libris; hoc nunc aliqui argentarium appellant. iidem et tertiarium vocant, in quo duae sunt nigri portiones et tertia albi. pretium eius in libras #1108 xx. hoc fistulae solidantur. inprobiores ad tertiarium additis partibus aequis albi argentarium vocant et eo quae volunt  incoquunt. pretium huius faciunt in p. #1108 lxx. albo per se sincero pretium sunt #1108 lxxx, nigro #1108 vii.
<plin. nat. 34.64> albi natura plus aridi habet, contraque nigri tota umida est. ideo album nulli rei sine mixtura utile est. neque argentum ex eo plumbatur, quoniam prius liquescat argentum, confirmantque, si minus albo nigri, quam satis sit, misceatur, erodi ab eo argentum. album incoquitur aereis operibus galliarum invento ita, ut vix discerni possit ab argento, eaque incoctilia appellant. deinde et argentum incoquere simili modo coepere equorum maxime ornamentis iumentorumque ac iugorum in alesia oppido; reliqua gloria biturigum fuit. coepere deinde et esseda sua colisataque ac petorita exornare simili modo, quae iam luxuria ad aurea quoque, non modo argentea, staticula pervenit, quaeque in scyphis cerni prodigum erat, haec in vehiculis adteri cultus vocatur. plumbi albi experimentum in charta est, ut liquefactum pondere videatur, non calore, rupisse. india neque aes neque plumbum habet gemmisque ac margaritis suis haec permutat.
<plin. nat. 34.65> nigro plumbo ad fistulas lamnasque utimur, laboriosius in hispania eruto totasque per gallias, sed in brittannia summo terrae corio adeo large, ut lex ultro dicatur, ne plus certo modo fiat. nigri generibus haec sunt nomina: iovetanum, caprariense, oleastrense, nec differentia ulla scoria modo excocta diligenter. mirum in his solis metallis, quod derelicta fertilius revivescunt. hoc videtur facere laxatis spiramentis ad satietatem infusus ae+r, aeque ut feminas quasdam fecundiores facere abortus. nuper id conpertum in baetica samariensi metallo, quod locari solitum #1108 [cc] annuis, postquam obliteratum erat, #1108 [cclv] locatum est. simili modo antonianum in eadem provincia pari locatione pervenit ad hs [cccc] vectigalis. mirum et addita aqua non liquescere vasa e plumbo, eadem, si in aquam addantur calculus vel aereus quadrans, peruri.
<plin. nat. 34.66> in medicina per se plumbi usus cicatrices reprimere adalligatisque lumborum et renium parti lamnis  frigidiore natura inhibere inpetus veneris visaque in quiete veneria sponte naturae erumpentia usque in genus morbi. his lamnis calvus orator cohibuisse se traditur viresque corporis studiorum labori custodisse. nero, quoniam ita placuit diis, princeps, lamna pectori inposita sub ea cantica exclamans alendis vocibus demonstravit rationem. coquitur ad medicinae usus patinis fictilibus substrato sulpure minuto, lamnis inpositis tenuibus opertisque sulpure et ferro mixtis. cum coquatur, munienda in eo opere foramina spiritus convenit; alioqui plumbi fornacium halitus noxius sentitur. et pestilens est, canibus ocissime, omnium vero metallorum muscis et culicibus, quam ob rem non sunt ea taedia in metallis. quidam in coquendo scobem plumbi lima quaesitam sulpuri miscent, alii cerussam potius quam sulpur. fit et lotura plumbi usus in medicina. cum se ipso teritur in mortariis plumbeis addita aqua caelesti, donec crassescat; postea supernatans aqua tollitur spongeis; quod crassissimum fuit, siccatum dividitur in pastillos. quidam limatum plumbum sic terunt, quidam et plumbaginem admiscent, alii vero acetum, alii vinum, alii adipem, alii rosam. quidam in lapideo mortario et maxime thebaico plumbeum pistillum terere malunt, candidiusque ita fit medicamentum. id  autem quod ustum est plumbum lavatur ut stibis et cadmea. potest adstringere, sistere, contrahere cicatrices; usu est eodem et in oculorum medicamentis, maxime contra procidentiam eorum et inanitates ulcerum excrescentiave rimasque sedis aut haemorroidas et condylomata. ad haec maxime lotura plumbi facit, cinis autem usti ad serpentia ulcera aut sordida, eademque quae chartis ratio profectus. uritur autem in patinis per lamnas minutas cum sulpure, versatum rudibus ferreis aut ferulaceis, donec liquor mutetur in cinerem; dein refrigeratum teritur in farinam. alii elimatam scobem in fictili crudo cocunt in caminis, donec percoquatur figlinum. aliqui cerussam admiscent pari mensura aut hordeum teruntque ut in crudo dictum est, et praeferunt sic plumbum spodio cyprio.
<plin. nat. 34.67> scoria quoque plumbi in usu est. optima quae maxime ad luteum colorem accedit, sine plumbi reliquiis aut sulpuris specie et terra carens. lavatur haec in mortariis minutim fracta, donec aqua luteum colorem trahat, et transfunditur in vas purum, idque saepius, usque dum subsidat quod utilissimum est. effectus habet eosdem quos  plumbum, sed acriores. mirarique succurrit experientiam vitae, ne faece quidem rerum excrementorumque foeditate intemptata tot modis.
<plin. nat. 34.68> fit et spodium ex plumbo eodem modo quo ex cyprio aere; lavatur in linteis raris aqua caelesti separaturque terrenum transfusione; cribratum teritur. quidam pulverem eum pinnis digerere malunt ac terere in vino odorato.
<plin. nat. 34.69> est et molybdaena, quam alio loco galenam appellavimus, vena argenti plumbique communis. melior haec, quanto magis aurei coloris quantoque minus plumbosa, friabilis et modice gravis. cocta cum oleo iocineris colorem trahit. adhaerescit et auri argentique fornacibus; hanc metallicam vocant. laudatissima quae in zephyrio fiat; probantur minime terrenae minimeque lapidosae. coquuntur lavanturque scoriae modo. usus in lipara ad lenienda ac refrigeranda ulcera et emplastris, quae non inligantur, sed inlita ad cicatricem perducunt in teneris corporibus mollissimisque partibus. compositio eius e libris iii et cerae libra, olei iii heminis, quod in senili corpore cum fracibus additur. temperatur cum spuma  argenti et scoria plumbi ad dysenteriam et tenesmum fovenda calida.
<plin. nat. 34.70> psimithium quoque, hoc est cerussam, plumbariae dant officinae, laudatissimam in rhodo. fit autem ramentis plumbi tenuissimis super vas aceti asperrimi inpositis atque ita destillantibus. quod ex eo cecidit in ipsum acetum, arefactum molitur et cribratur iterumque aceto admixto in pastillos dividitur et in sole siccatur aestate. fit et alio modo, addito in urceos aceti plumbo opturatos per dies x derasoque ceu situ ac rursus reiecto, donec deficiat materia. quod derasum est, teritur et cribratur et coquitur in patinis misceturque rudiculis, donec rufescat et simile sandaracae fiat. dein lavatur dulci aqua, donec nubeculae omnes eluantur. siccatur postea similiter et in pastillos dividitur. vis eius eadem quae supra dictis, lenissima tantum ex omnibus, praeterque ad candorem feminarum. est autem letalis potu sicut spuma argenti. postea cerussa ipsa, si coquatur, rufescit.
<plin. nat. 34.71> sandaracae quoque propemodum dicta natura est. invenitur autem et in aurariis et in argentariis metallis, melior quo magis rufa quoque magis virus sulpuris  redolens ac pura friabilisque. valet purgare, sistere, excalfacere, erodere, summa eius dote septica. explet alopecias ex aceto inlita; additur oculorum medicamentis; fauces purgat cum melle sumpta vocemque limpidam et canoram facit; suspiriosis et tussientibus iucunde medetur cum resina terebinthina in cibo sumpta, suffita quoque cum cedro ipso nidore isdem medetur.
<plin. nat. 34.72> et arrhenicum ex eadem est materia. quod optimum, coloris etiam in auro excellentis; quod vero pallidius aut sandaracae simile est, deterius iudicatur. est et tertium genus, quo miscetur aureus color sandaracae. utraque haec squamosa, illud vero siccum purumque, gracili venarum discursu fissile. vis eadem quae supra, sed acrior. itaque et causticis additur et psilotris. tollit et pterygia digitorum carnesque narium et condylomata et quidquid excrescit. torretur, ut valdius prosit, in nova testa, donec mutet colorem.
<plin. nat. 35.1> metallorum, quibus opes constant, adgnascentiumque iis natura indicata propemodum est, ita conexis rebus, ut inmensa medicinae silva officinarumque tenebrae et morosa caelandi fingendique ac tinguendi subtilitas simul dicerentur. restant terrae ipsius genera lapidumque vel numerosiore serie, plurimis singula a graecis praecipue voluminibus tractata. nos in iis brevitatem sequemur utilem instituto, modo nihil necessarium aut naturale omittentes, primumque dicemus quae restant de pictura, arte quondam nobili - tunc cum expeteretur regibus populisque - et alios nobilitante, quos esset dignata posteris tradere, nunc vero in totum marmoribus pulsa, iam quidem et auro, nec tantum ut parietes toti operiantur, verum et interraso marmore vermiculatisque ad effigies rerum et animalium crustis. non placent iam  abaci nec spatia montes in cubiculo dilatantia: coepimus et lapide pingere. hoc claudii principatu inventum, neronis vero maculas, quae non essent in crustis, inserendo unitatem variare, ut ovatus esset numidicus, ut purpura distingueretur synnadicus, qualiter illos nasci optassent deliciae. montium haec subsidia deficientium, nec cessat luxuria id agere, ut quam plurimum incendiis perdat.
<plin. nat. 35.2> imaginum quidem pictura, qua maxime similes in aevum propagabantur figurae, in totum exolevit. aerei ponuntur clipei argentea facie, surdo figurarum discrimine; statuarum capita permutantur, volgatis iam pridem salibus etiam carminum. adeo materiam conspici malunt omnes quam se nosci. et inter haec pinacothecas veteribus tabulis consuunt alienasque effigies colunt, ipsi honorem non nisi in pretio ducentes, ut frangat heres furisque detrahat laqueo. itaque nullius effigie vivente imagines pecuniae, non suas, relincunt. iidem palaestras athletarum imaginibus et ceromata sua exornant, epicuri voltus per cubicula gestant ac circumferunt secum. natali  eius sacrificant, feriasque omni mense vicesima luna custodiunt, quas icadas vocant, ii maxime, qui se ne viventes quidem nosci volunt. ita est profecto: artes desidia perdidit, et quoniam animorum imagines non sunt, negleguntur etiam corporum. aliter apud maiores in atriis haec erant, quae spectarentur; non signa externorum artificum nec aera aut marmora: expressi cera vultus singulis disponebantur armariis, ut essent imagines, quae comitarentur gentilicia funera, semperque defuncto aliquo totus aderat familiae eius qui umquam fuerat populus. stemmata vero lineis discurrebant ad imagines pictas. tabulina codicibus implebantur et monimentis rerum in magistratu gestarum. aliae foris et circa limina animorum ingentium imagines erant adfixis hostium spoliis, quae nec emptori refigere liceret, triumphabantque etiam dominis mutatis aeternae domus. erat haec stimulatio ingens, exprobrantibus tectis cotidie inbellem dominum intrare in alienum triumphum. exstat messalae oratoris indignatio, quae prohibuit inseri genti suae laevinorum alienam imaginem.  similis causa messalae seni expressit volumina illa quae de familiis condidit, cum scipionis pomponiani transisset atrium vidissetque adoptione testamentaria salvittones - hoc enim fuerat cognomen - africanorum dedecori inrepentes scipionum nomini. sed - pace messalarum dixisse liceat - etiam mentiri clarorum imagines erat aliquis virtutum amor multoque honestius quam mereri, ne quis suas expeteret.
<plin. nat. 35.3> non est praetereundum et novicium inventum, siquidem non ex auro argentove, at certe ex aere in bibliothecis dicantur illis, quorum inmortales animae in locis iisdem locuntur, quin immo etiam quae non sunt finguntur, pariuntque desideria non traditos vultus, sicut in homero evenit. quo maius, ut equidem arbitror, nullum est felicitatis specimen quam semper omnes scire cupere, qualis fuerit aliquis. asini pollionis hoc romae inventum, qui primus bibliothecam dicando ingenia hominum rem publicam fecit. an priores coeperint alexandreae et pergami reges, qui bibliothecas magno certamine instituere, non facile dixerim. imaginum amorem flagrasse quondam testes sunt atticus ille ciceronis edito de iis volumine, M. Varro benignissimo invento insertis voluminum suorum  fecunditati etiam septingentorum inlustrium aliquo modo imaginibus, non passus intercidere figuras aut vetustatem aevi contra homines valere, inventor muneris etiam dis invidiosi, quando inmortalitatem non solum dedit, verum etiam in omnes terras misit, ut praesentes esse ubique ceu di possent. et hoc quidem alienis ille praestitit.
<plin. nat. 35.4> verum clupeos in sacro vel publico dicare privatim primus instituit, ut reperio, appius claudius qui consul cum p. servilio fuit anno urbis cclviiii. posuit enim in bellonae aede maiores suos, placuitque in excelso spectari et titulos honorum legi, decora res, utique si liberum turba parvulis imaginibus ceu nidum aliquem subolis pariter ostendat, quales clupeos nemo non gaudens favensque aspicit. post eum m. aemilius collega in consulatu quinti lutatii non in basilica modo aemilia, verum et domi suae posuit, id quoque martio exemplo. scutis enim, qualibus apud troiam pugnatum est, continebantur imagines, unde et nomen habuere clupeorum, non, ut perversa grammaticorum suptilitas voluit, a cluendo. origo plena virtutis, faciem reddi in scuto cuiusque, qui fuerit usus illo. poeni ex auro factitavere et clupeos et imagines secumque vexere. in castris certe  captis talem hasdrubalis invenit marcius, scipionum in hispania ultor, isque clupeus supra fores capitolinae aedis usque ad incendium primum fuit. maiorum quidem nostrorum tanta securitas in ea re adnotatur, ut l. manlio, q. fulvio cos. anno urbis dlxxv m. aufidius tutelae capitolio redemptor docuerit patres argenteos esse clupeos, qui pro aereis per aliquot iam lustra adsignabantur.
<plin. nat. 35.5> de picturae initiis incerta nec instituti operis quaestio est. aegyptii sex milibus annorum aput ipsos inventam, priusquam in graeciam transiret, adfirmant, vana praedicatione, ut palam est; graeci autem alii sicyone, alii aput corinthios repertam, omnes umbra hominis lineis circumducta, itaque primam talem, secundam singulis coloribus et monochromaton dictam, postquam operosior inventa erat, duratque talis etiam nunc. inventam liniarem a philocle aegyptio vel cleanthe corinthio primi exercuere aridices corinthius et telephanes sicyonius, sine ullo etiamnum hi colore, iam tamen spargentes linias intus. ideo et quos pinxere adscribere  institutum. primus inlevit eas colore testae, ut ferunt, tritae ecphantus corinthius. hunc eodem nomine alium fuisse quam tradit cornelius nepos secutum in italiam damaratum, tarquinii prisci regis romani patrem, fugientem a corintho tyranni iniurias cypseli, mox docebimus.
<plin. nat. 35.6> iam enim absoluta erat pictura etiam in italia. exstant certe hodieque antiquiores urbe picturae ardeae in aedibus sacris, quibus equidem nullas aeque miror, tam longo aevo durantes in orbitate tecti veluti recentes. similiter lanivi, ubi atalante et helena comminus pictae sunt nudae ab eodem artifice, utraque excellentissima forma, sed altera ut virgo, ne ruinis quidem templi concussae. gaius princeps tollere eas conatus est libidine accensus, si tectorii natura permisisset. durant et caere antiquiores et ipsae, fatebiturque quisquis eas diligenter  aestimaverit nullam artium celerius consummatam, cum iliacis temporibus non fuisse eam appareat.
<plin. nat. 35.7> apud romanos quoque honos mature huic arti contigit, siquidem cognomina ex ea pictorum traxerunt fabii clarissimae gentis, princepsque eius cognominis ipse aedem salutis pinxit anno urbis conditae ccccl, quae pictura duravit ad nostram memoriam aede ea claudi principatu exusta. proxime celebrata est in foro boario aede herculis pacui poetae pictura. enni sorore genitus hic fuit clarioremque artem eam romae fecit gloria scaenae. postea non est spectata honestis manibus, nisi forte quis turpilium equitem romanum e venetia nostrae aetatis velit referre, pulchris eius operibus hodieque veronae exstantibus. laeva is manu pinxit, quod de nullo ante memoratur. parvis gloriabatur tabellis extinctus nuper in longa senecta titedius labeo praetorius, etiam proconsulatu provinciae narbonensis functus, sed ea re inrisa etiam contumeliae erat. fuit et principum virorum non omittendum de pictura celebre consilium, cum q. pedius, nepos  q. pedii consularis triumphalisque et a caesare dictatore coheredis Augusto dati, natura mutus esset. in eo messala orator, ex cuius familia pueri avia fuerat, picturam docendum censuit, idque etiam Divus Augustus comprobavit; puer magni profectus in ea arte obiit. dignatio autem praecipua romae increvit, ut existimo, a m'. valerio maximo messala, qui princeps tabulam picturam proelii, quo carthaginienses et hieronem in sicilia vicerat, proposuit in latere curiae hostiliae anno ab urbe condita ccccxc. fecit hoc idem et l. scipio tabulamque victoriae suae asiaticae in capitolio posuit, idque aegre tulisse fratrem africanum tradunt, haut inmerito, quando filius eius illo proelio captus fuerat. non dissimilem offensionem et aemiliani subiit l. hostilius mancinus, qui primus carthaginem inruperat, situm eius oppugnationesque depictas proponendo in foro et ipse adsistens populo spectanti singula enarrando, qua comitate proximis comitiis consulatum adeptus est. habuit et scaena ludis claudii  pulchri magnam admirationem picturae, cum ad tegularum similitudinem corvi decepti imagine advolarent.
<plin. nat. 35.8> tabulis autem externis auctoritatem romae publice fecit primus omnium l. mummius, cui cognomen achaici victoria dedit. namque cum in praeda vendenda rex attalus #1108 [30vi]30 emisset tabulam aristidis, liberum patrem, pretium miratus suspicatusque aliquid in ea virtutis, quod ipse nesciret, revocavit tabulam, attalo multum querente, et in cereris delubro posuit. quam primam arbitror picturam externam romae publicatam, deinde video et in foro positas volgo. hinc enim ille Crassi oratoris lepos agentis sub veteribus; cum testis compellatus instaret: "dic ergo, Crasse, qualem me noris talem," inquit, ostendens in tabula inficetissime gallum exerentem linguam. in foro fuit et illa pastoris senis cum baculo, de qua teutonorum legatus respondit interrogatus, quantine eum aestimaret, donari sibi nolle talem vivum verumque. sed praecipuam auctoritatem publice tabulis fecit caesar dictator aiace et media ante veneris genetricis aedem dicatis, post  eum m. agrippa, vir rusticitati propior quam deliciis. exstat certe eius oratio magnifica et maximo civium digna de tabulis omnibus signisque publicandis, quod fieri satius fuisset quam in villarum exilia pelli. verum eadem illa torvitas tabulas duas aiacis et veneris mercata est a cyzicenis hs [30xii]30. in thermarum quoque calidissima parte marmoribus incluserat parvas tabellas, paulo ante, cum reficerentur, sublatas. super omnes Divus Augustus in foro suo celeberrima in parte posuit tabulas duas, quae belli faciem pictam habent et triumphum, item castores ac victoriam. posuit et quas dicemus sub artificum mentione in templo caesaris patris. idem in curia quoque, quam in comitio consecrabat, duas tabulas inpressit parieti. nemean sedentem supra leonem, palmigeram ipsam, adstante cum baculo sene, cuius supra caput tabella bigae dependet, nicias scripsit se inussisse; tali enim usus est verbo. alterius tabulae admiratio est puberem filium seni patri similem esse aetatis salva differentia, supervolante aquila draconem complexa; philochares hoc suum opus esse testatus est, inmensa, vel unam si tantum hanc tabulam aliquis aestimet, potentia artis, cum propter  philocharen ignobilissimos alioqui glaucionem filiumque eius aristippum senatus populi romani tot saeculis spectet! posuit et tiberius caesar, minime comis imperator, in templo ipsius Augusti quas mox indicabimus. hactenus dictum sit de dignitate artis morientis.
<plin. nat. 35.9> quibus coloribus singulis primi pinxissent diximus, cum de iis pigmentis traderemus in metallis, quae monochromata a genere picturae vocantur. qui deinde et quae invenerint et quibus temporibus, dicemus in mentione artificum, quoniam indicare naturas colorum prior causa operis instituti est. tandem se ars ipsa distinxit et invenit lumen atque umbras, differentia colorum alterna vice sese excitante. postea deinde adiectus est splendor, alius hic quam lumen. quod inter haec et umbras esset, appellarunt tonon, commissuras vero colorum et transitus harmogen.
<plin. nat. 35.10> sunt autem colores austeri aut floridi. utrumque natura aut mixtura evenit. floridi sunt - quos dominus pingenti praestat - minium, armenium, cinnabaris, chrysocolla, indicum, purpurissum; ceteri austeri. ex omnibus alii nascuntur, alii fiunt. nascuntur sinopis,  rubrica, paraetonium, melinum, eretria, auripigmentum; ceteri finguntur, primumque quos in metallis diximus, praeterea e vilioribus ochra, cerussa usta, sandaraca, sandyx, syricum, atramentum.
<plin. nat. 35.11> sinopis inventa primum in ponto est; inde nomen a sinope urbe. nascitur et in aegypto, baliaribus, africa, sed optima in lemno et in cappadocia, effossa e speluncis. pars, quae saxis adhaesit, excellit. glaebis suus colos, extra maculosus. hac usi sunt veteres ad splendorem. species sinopidis tres: rubra et minus rubens atque inter has media. pretium optimae #1108 ii, usus ad penicillum aut si lignum colorare libeat; eius, quae ex africa venit, octoni asses - cicerculum appellant - ; magis ceteris rubet, utilior abacis. idem pretium et eius, quae pressior vocatur, et est maxime fusca. usus ad bases abacorum, in medicina vero blandusemplastrisque et malagmatis, sive sicca compositione sive liquida facilis, contra ulcera in umore sita, velut oris, sedis. alvum sistit infusa, feminarum profluvia pota denarii pondere. eadem adusta siccat scabritias oculorum, e vino maxime.
<plin. nat. 35.12> rubricae genus in ea voluere intellegi quidam secundae auctoritatis, palmam enim lemniae dabant. minio proxima haec est, multum antiquis celebrata cum insula, in qua nascitur. nec nisi signata venumdabatur, unde et sphragidem appellavere. hac minium sublinunt adulterantque. in medicina praeclara res habetur. epiphoras enim oculorum mitigat ac dolores circumlita et aegilopia manare prohibet, sanguinem reicientibus ex aceto datur bibenda. bibitur et contra lienum reniumque vitia et purgationes feminarum, item et contra venena et serpentium ictus terrestrium marinorumque, omnibus ideo antidotis familiaris. - e reliquis rubricae generibus fabris utilissima aegyptia et africana, quoniam maxime sorbentur tectoriis. rubrica autem nascitur et in ferrariis metallis. ea et fit ochra exusta in ollis novis luto circumlitis. quo magis arsit in caminis, hoc melior. omnis autem rubrica siccat ideoque ex emplastris conveniet igni etiam sacro.
<plin. nat. 35.13> sinopidis ponticae selibrae silis lucidi libris x et melini graecensis ii mixtis tritisque una per dies  duodenos leucophorum fit. hoc est glutinum auri, cum inducitur ligno.     paraetonium loci nomen habet ex aegypto. spumam maris esse dicunt solidatam cum limo, et ideo conchae minutae inveniuntur in eo. fit et in creta insula atque cyrenis. adulteratur romae creta cimolia decocta conspissataque. pretium optimo in pondo vi #1108 l. e candidis coloribus pinguissimum et tectorii tenacissimum propter levorem.
<plin. nat. 35.14> melinum candidum et ipsum est, optimum in melo insula. in samo quod nascitur, eo non utuntur pictores propter nimiam pinguitudinem; accubantes effodiunt ibi inter saxa venam scrutantes. in medicina eundem usum habet quem eretria creta; praeterea linguam tactu siccat, pilos detrahit smectica vi. pretium in libras sestertii singuli.     tertius e candidis colos est cerussa, cuius rationem in plumbi metallis diximus. fuit et terra per se in theodoti fundo inventa zmyrnae, qua veteres ad navium picturas utebantur. nunc omnis ex plumbo et aceto fit, ut diximus. usta casu reperta est in incendio  piraeei cerussa in urceis cremata. hac primum usus est nicias supra dictus. optima nunc asiatica habetur, quae et purpurea appellatur. pretium eius in libras #1108 vi. fit et romae cremato sile marmoroso et restincto aceto. sine usta non fiunt umbrae.
<plin. nat. 35.15> eretria terrae suae habet nomen. hac nicomachus et parrhasius usi. refrigerat, emollit, explet volnera; si coquatur, ad siccanda praecipitur, utilis et capitis doloribus et ad deprehendenda pura; subesse enim ea intellegunt, si ex aqua inlita continuo arescat.
<plin. nat. 35.16> sandaracam et ochram iuba tradidit in insula rubri maris topazo nasci, sed inde non pervehuntur ad nos. sandaraca quomodo fieret diximus. fit et adulterina ex cerussa in fornace cocta. color esse debet flammeus. pretium in libras asses quini. haec si torreatur aequa parte rubrica admixta, sandycem facit, quamquam animadverto vergilium existimasse herbam id esse illo versu:
<plin. nat. 35.17> "sponte sua sandyx pascentis vestiat agnos."  pretium in libras dimidium eius quod sandaracae. nec sunt alii colores maioris ponderis.     inter facticios est et syricum, quo minium sublini diximus. fit autem sinopide et sandyce mixtis.
<plin. nat. 35.18> atramentum quoque inter facticios erit, quamquam est et terrae, geminae originis. aut enim salsuginis modo emanat, aut terra ipsa sulpurei coloris ad hoc probatur. inventi sunt pictores, qui carbones infestatis sepulchris effoderent. inportuna haec omnia ac novicia. fit enim e fuligine pluribus modis, resina vel pice exustis, propter quod etiam officinas aedificavere fumum eum non emittentes. laudatissimum eodem modo fit e taedis. adulteratur fornacium balinearumque fuligine quo ad volumina scribenda utuntur. sunt qui et vini faecem siccatam excoquant adfirmentque, si ex bono vino faex ea fuerit, indici speciem id atramentum praebere. polygnotus et micon, celeberrimi pictores, athenis e vinaceis fecere, tryginon appellantes. Apelles commentus est ex ebore combusto facere, quod elephantinum vocatur. adportatur  et indicum ex india inexploratae adhuc inventionis mihi. fit etiam aput infectores ex flore nigro, qui adhaerescit aereis cortinis. fit et ligno e taedis combusto tritisque in mortario carbonibus. mira in hoc saepiarum natura, sed ex iis non fit. omne autem atramentum sole perficitur, librarium cumme, tectorium glutino admixto. quod aceto liquefactum est, aegre eluitur.
<plin. nat. 35.19> e reliquis coloribus, quos a dominis dari diximus propter magnitudinem pretii, ante omnes est purpurissum. creta argentaria cum purpuris pariter tinguitur bibitque eum colorem celerius lanis. praecipuum est primum, fervente aheno rudibus medicamentis inebriatum, proximum egesto eo addita creta in ius idem et, quotiens id factum est, elevatur bonitas pro numero dilutiore sanie. quare puteolanum potius laudetur quam tyrium aut gaetulicum vel laconicum, unde pretiosissimae purpurae; causa est quod hysgino maxime inficitur rubiaque, quae cogitur sorbere. vilissimum a canusio. pretium a singulis denariis in libras ad xxx. pingentes sandyce sublita, mox ex ovo inducentes purpurissum, fulgorem minii faciunt.  si purpurae facere malunt, caeruleum sublinunt, mox purpurissum ex ovo inducunt.
<plin. nat. 35.20> ab hoc maxima auctoritas indico. ex india venit harundinum spumae adhaerescente limo. cum cernatur, nigrum, at in diluendo mixturam purpurae caeruleique mirabilem reddit. alterum genus eius est in purpurariis officinis innatans cortinis, et est purpurae spuma. qui adulterant, vero indico tingunt stercora columbina aut cretam selinusiam vel anulariam vitro inficiunt. probatur carbone; reddit enim quod sincerum est flammam excellentis purpurae et, dum fumat, odorem maris. ob id quidam e scopulis id colligi putant. pretium indico #1108 xx in libras. in medicina indicum rigores et impetus sedat siccatque ulcera.
<plin. nat. 35.21> armenia mittit quod eius nomine appellatur. lapis est, hic quoque chrysocollae modo infectus, optimumque est quod maxime vicinum et communicato colore cum caeruleo. solebant librae eius trecenis nummis taxari. inventa per hispanias harena est similem curam recipiens; itaque ad denarios senos vilitas rediit. distat a caeruleo candore modico, qui teneriorem hunc efficit colorem. usus in medicina ad pilos tantum alendos habet maximeque in palpebris.
<plin. nat. 35.22> sunt etiamnum novicii duo colores e vilissimis: viride est quod appianum vocatur et chrysocollam mentitur, ceu parum multa dicta sint mendacia eius; fit e creta viridi, aestimatum sestertiis in libras. anulare quod vocant, candidum est, quo muliebres picturae inluminantur; fit et ipsum e creta admixtis vitreis gemmis e volgi anulis, inde et anulare dictum.
<plin. nat. 35.23> ex omnibus coloribus cretulam amant udoque inlini recusant purpurissum, indicum, caeruleum, melinum, auripigmentum, appianum, cerussa. cerae tinguntur isdem his coloribus ad eas picturas, quae inuruntur, alieno parietibus genere, sed classibus familiari, iam vero et onerariis navibus, quoniam et pericula expingimus, ne quis miretur et rogos pingi, iuvatque pugnaturos ad mortem aut certe caedem speciose vehi.     qua contemplatione tot colorum tanta varietate subit antiquitatem mirari. quattuor coloribus solis immortalia illa opera fecere - ex albis melino, e silaciis attico, ex rubris sinopide pontica, ex nigris atramento -- Apelles, aetion, melanthius, nicomachus, clarissimi pictores, cum  tabulae eorum singulae oppidorum venirent opibus. nunc et purpuris in parietes migrantibus et india conferente fluminum suorum limum, draconum elephantorumque saniem nulla nobilis pictura est. omnia ergo meliora tunc fuere, cum minor copia. ita est, quoniam, ut supra diximus, rerum, non animi pretiis excubatur.
<plin. nat. 35.24> et nostrae aetatis insaniam in pictura non omittam. nero princeps iusserat colosseum se pingi cxx pedum linteo, incognitum ad hoc tempus. ea pictura, cum peracta esset in maianis hortis, accensa fulmine cum optima hortorum parte conflagravit. libertus eius, cum daret anti munus gladiatorium, publicas porticus occupavit pictura, ut constat, gladiatorum ministrorumque omnium veris imaginibus redditis. hic multis iam saeculis summus animus in pictura, pingi autem gladiatoria munera atque in publico exponi coepta a c. terentio lucano. is avo suo, a quo adoptatus fuerat, triginta paria in foro per triduum dedit tabulamque pictam in nemore dianae posuit.
<plin. nat. 35.25> nunc celebres in ea arte quam maxima brevitate percurram, neque enim instituti operis est talis  executio; itaque quosdam vel in transcursu et in aliorum mentione obiter nominasse satis erit, exceptis operum claritatibus quae et ipsa conveniet attingi, sive exstant sive intercidere.
<plin. nat. 35.26> non constat sibi in hac parte graecorum diligentia multas post olympiadas celebrando pictores quam statuarios ac toreutas, primumque olympiade lxxxx, cum et Phidian ipsum initio pictorem fuisse tradatur clipeumque athenis ab eo pictum, praeterea in confesso sit lxxx tertia fuisse fratrem eius Panaenum, qui clipeum intus pinxit elide minervae, quam fecerat colotes, discipulus Phidiae et ei in faciendo iove olympio adiutor. quid quod in confesso perinde est bularchi pictoris tabulam, in qua erat magnetum proelium, a candaule, rege lydiae heraclidarum novissimo, qui et myrsilus vocitatus est, repensam auro tanta iam dignatio picturae erat. circa romuli id aetatem acciderit necesse est, etenim duodevicensima olympiade interiit candaules aut, ut quidam tradunt, eodem anno quo romulus, nisi fallor, manifesta iam tunc claritate artis, adeo absolutione. quod si recipi necesse est, simul apparet multo vetustiora principia eosque,  qui monochromatis pinxerint, quorum aetas non traditur, aliquanto ante fuisse, hygiaenontem, dinian, charmadan et, qui primus in pictura marem a femina discreverit, eumarum atheniensem, figuras omnes imitari ausum, quique inventa eius excoluerit, cimonem cleonaeum. hic catagrapha invenit, hoc est obliquas imagines, et varie formare voltus, respicientes suspicientesve vel despicientes; articulis membra distinxit, venas protulit, praeterque in vestibus rugas et sinus invenit. panaenus quidem frater Phidiae etiam proelium atheniensium adversus persas apud marathona factum pinxit. adeo iam colorum usus increbruerat adeoque ars perfecta erat, ut in eo proelio iconicos duces pinxisse tradatur, atheniensium miltiadem, callimachum, cynaegirum, barbarorum datim, artaphernen. quin immo certamen etiam picturae florente eo institutum est corinthi ac delphis, primusque omnium certavit cum timagora chalcidense, superatus ab eo  pythiis, quod et ipsius timagorae carmine vetusto apparet, chronicorum errore non dubio.
<plin. nat. 35.27> alii quoque post hos clari fuere ante lxxxx olympiadem, sicut polygnotus thasius, qui primus mulieres tralucida veste pinxit, capita earum mitris versicoloribus operuit plurimumque picturae primus contulit, siquidem instituit os adaperire, dentes ostendere, voltum ab antiquo rigore variare. huius est tabula in porticu pompei, quae ante curiam eius fuerat, in qua dubitatur ascendentem cum clupeo pinxerit an descendentem. hic delphis aedem pinxit, hic et athenis porticum, quae poecile vocatur, gratuito, cum partem eius micon mercede pingeret. vel maior huic auctoritas, siquidem amphictyones, quod est publicum graeciae concilium, hospitia ei gratuita decrevere. - fuit et alius micon, qui minoris cognomine distinguitur, cuius filia timarete et ipsa pinxit. -
<plin. nat. 35.28> lxxxx autem olympiade fuere aglaophon, cephisodorus, erillus, euenor, pater parrhasii et praeceptor maximi pictoris, de quo suis annis dicemus, omnes iam inlustres, non tamen in quibus haerere expositio debeat festinans ad lumina artis, in quibus primus refulsit apollodorus atheniensis lxxxxiii olympiade. hic primus species exprimere instituit primusque gloriam penicillo iure contulit. eius est sacerdos adorans et aiax fulmine incensus,  quae pergami spectatur hodie. neque ante eum tabula ullius ostenditur, quae teneat oculos.
<plin. nat. 35.29> ab hoc artis fores apertas zeuxis heracleotes intravit olympiadis lxxxxv anno quarto, audentemque iam aliquid penicillum - de hoc enim adhuc loquamur - ad magnam gloriam perduxit, a quibusdam falso in lxxxviiii olympiade positus, cum fuisse necesse est demophilum himeraeum et nesea thasium, quoniam utrius eorum discipulus fuerit ambigitur. in eum apollodorus supra scriptus versum fecit, artem ipsis ablatam zeuxim ferre secum. opes quoque tantas adquisivit, ut in ostentatione earum olympiae aureis litteris in palliorum tesseris intextum nomen suum ostentaret. postea donare opera sua instituit, quod nullo pretio satis digno permutari posse diceret, sicuti alcmenam agragantinis, pana archelao. fecit et penelopen, in qua pinxisse mores videtur, et athletam adeoque in illo sibi placuit, ut versum subscriberet celebrem ex eo, invisurum aliquem facilius  quam imitaturum. magnificus est et iuppiter eius in throno adstantibus diis et hercules infans dracones ii strangulans alcmena matre coram pavente et amphitryone. reprehenditur tamen ceu grandior in capitibus articulisque, alioqui tantus diligentia, ut agragantinis facturus tabulam, quam in templo iunonis laciniae publice dicarent, inspexerit virgines eorum nudas et quinque elegerit, ut quod in quaque laudatissimum esset pictura redderet. pinxit et monochromata ex albo. aequales eius et aemuli fuere timanthes, androcydes, eupompus, parrhasius. descendisse hic in certamen cum zeuxide traditur et, cum ille detulisset uvas pictas tanto successu, ut in scaenam aves advolarent, ipse detulisse linteum pictum ita veritate repraesentata, ut zeuxis alitum iudicio tumens flagitaret tandem remoto linteo ostendi picturam atque intellecto errore concederet palmam ingenuo pudore, quoniam ipse volucres fefellisset, parrhasius autem se artificem. fertur et postea zeuxis pinxisse puerum uvas ferentem, ad quas cum advolassent aves, eadem ingenuitate processit iratus operi et dixit: "uvas melius pinxi  quam puerum, nam si et hoc consummassem, aves timere debuerant." fecit et figlina opera, quae sola in ambracia relicta sunt, cum inde musas fulvius nobilior romam transferret. zeuxidis manu romae helena est in philippi porticibus, et in concordiae delubro marsyas religatus.
<plin. nat. 35.30> parrhasius ephesi natus et ipse multa contulit. primus symmetrian picturae dedit, primus argutias voltus, elegantiam capilli, venustatem oris, confessione artificum in liniis extremis palmam adeptus. haec est picturae summa suptilitas. corpora enim pingere et media rerum est quidem magni operis, sed in quo multi gloriam tulerint; extrema corporum facere et desinentis picturae modum includere rarum in successu artis invenitur. ambire enim se ipsa debet extremitas et sic desinere, ut promittat alia et post se ostendatque etiam quae occultat. hanc ei gloriam concessere antigonus et xenocrates, qui de pictura scripsere, praedicantes quoque, non solum confitentes; et alias multa graphidis vestigia exstant in tabulis ac membranis eius, ex quibus proficere dicuntur artifices. minor tamen videtur sibi comparatus in mediis corporibus exprimendis. pinxit demon atheniensium argumento  quoque ingenioso. ostendebat namque varium: iracundum iniustum inconstantem, eundem exorabilem clementem misericordem; gloriosum, excelsum humilem, ferocem fugacemque et omnia pariter. idem pinxit et thesea, quae romae in capitolio fuit, et nauarchum thoracatum, et in una tabula, quae est rhodi, meleagrum, herculem, persea; haec ibi ter fulmine ambusta neque obliterata hoc ipso miraculum auget. pinxit et archigallum, quam picturam amavit tiberius princeps atque, ut auctor est deculo, hs [30lx]30 aestimatam cubiculo suo inclusit. pinxit et thressam nutricem infantemque in manibus eius et philiscum et liberum patrem adstante virtute, et pueros duos, in quibus spectatur securitas aetatis et simplicitas, item sacerdotem adstante puero cum acerra et corona. sunt et duae picturae eius nobilissimae, hoplites in certamine ita decurrens, ut sudare videatur, alter arma deponens, ut anhelare sentiatur. laudantur et aeneas castorque ac pollux in eadem tabula, item telephus, achilles, agamemnon, ulixes. fecundus artifex, sed quo nemo insolentius usus sit gloria artis, namque et cognomina usurpavit habrodiaetum se appellando aliisque  versibus principem artis et eam ab se consummatam, super omnia apollinis se radice ortum et herculem, qui est lindi, talem a se pictum, qualem saepe in quiete vidisset, et, cum magnis suffragiis superatus a timanthe esset sami in aiace armorumque iudicio, herois nomine se moleste ferre dicebat, quod iterum ab indigno victus esset. - (pinxit et minoribus tabellis libidines, eo genere petulantis ioci se reficiens). -
<plin. nat. 35.31> nam timanthi vel plurimum adfuit ingenii. eius enim est iphigenia oratorum laudibus celebrata, qua stante ad aras peritura cum maestos pinxisset omnes praecipueque patruum et tristitiae omnem imaginem consumpsisset, patris ipsius voltum velavit, quem digne non poterat ostendere. sunt et alia ingenii eius exempla, veluti cyclops dormiens in parvola tabella, cuius et sic magnitudinem exprimere cupiens pinxit iuxta satyros thyrso pollicem eius metientes. atque in unius huius operibus intellegitur plus semper quam pingitur et, cum sit ars summa, ingenium tamen ultra artem est. pinxit et heroa absolutissimi operis, artem ipsam complexus viros pingendi, quod opus nunc romae in templo pacis est.
<plin. nat. 35.32> euxinidas hac aetate docuit aristiden, praeclarum artificem, eupompus pamphilum, Apellis praeceptorem. est eupompi victor certamine gymnico palmam tenens. ipsius auctoritas tanta fuit, ut diviserit picturam: genera, quae ante eum duo fuere - helladicum et asiaticum appellabant - , propter hunc, qui erat sicyonius, diviso helladico tria facta sunt, ionicum, sicyonium, atticum. pamphili cognatio et proelium ad phliuntem ac victoria atheniensium, item ulixes in rate. ipse macedo natione, sedprimus in pictura omnibus litteris eruditus, praecipue arithmetica et geometria, sine quibus negabat artem perfici posse, docuit neminem talento minoris - annuis #1108 d - , quam mercedem et Apelles et melanthius dedere ei. huius auctoritate effectum est sicyone primum, deinde in tota graecia, ut pueri ingenui omnia ante graphicen, hoc est picturam in buxo, docerentur recipereturque ars ea in primum gradum liberalium. semper  quidem honos ei fuit, ut ingenui eam exercerent, mox ut honesti, perpetuo interdicto ne servitia docerentur. ideo neque in hac neque in toreutice ullius, qui servierit, opera celebrantur.
<plin. nat. 35.33> clari et centesima septima olympiade exstitere aetion ac therimachus. aetionis sunt nobiles picturae liber pater, item tragoedia et comoedia, semiramis ex ancilla regnum apiscens, anus lampadas praeferens et nova nupta verecundia notabilis.
<plin. nat. 35.34> verum omnes prius genitos futurosque postea superavit Apelles cous olympiade centesima duodecima. picturae plura solus prope quam ceteri omnes contulit, voluminibus etiam editis, quae doctrinam eam continent. praecipua eius in arte venustas fuit, cum eadem aetate maximi pictores essent; quorum opera cum admiraretur, omnibus conlaudatis deesse illam suam venerem dicebat, quam graeci  vocant; cetera omnia contigisse, sed hac sola sibi neminem parem. et aliam gloriam usurpavit, cum protogenis opus inmensi laboris ac curae supra modum anxiae miraretur; dixit enim omnia sibi cum illo paria esse aut illi meliora, sed uno se praestare, quod  manum de tabula sciret tollere, memorabili praecepto nocere saepe nimiam diligentiam. fuit autem non minoris simplicitatis quam artis. melanthio dispositione cedebat, Asclepiodoro de mensuris, hoc est quanto quid a quoque distare deberet.
<plin. nat. 35.35> scitum inter protogenen et eum quod accidit. ille rhodi vivebat, quo cum Apelles adnavigasset, avidus cognoscendi opera eius fama tantum sibi cogniti, continuo officinam petiit. aberat ipse, sed tabulam amplae magnitudinis in machina aptatam una custodiebat anus. haec foris esse protogenen respondit interrogavitque, a quo quaesitum diceret. "ab hoc," inquit Apelles adreptoque penicillo lineam ex colore duxit summae tenuitatis per tabulam. et reverso protogeni quae gesta erant anus indicavit. ferunt artificem protinus contemplatum subtilitatem dixisse Apellen venisse, non cadere in alium tam absolutum opus; ipsumque alio colore tenuiorem lineam in ipsa illa duxisse abeuntemque praecepisse, si redisset ille, ostenderet adiceretque hunc esse quem quaereret. atque ita evenit. revertit enim Apelles et vinci erubescens tertio colore lineas secuit nullum relinquens amplius subtilitati locum. at protogenes victum se confessus in portum devolavit hospitem quaerens, placuitque sic  eam tabulam posteris tradi omnium quidem, sed artificum praecipuo miraculo. consumptam eam priore incendio caesaris domus in palatio audio, spectatam rhodi ante, spatiose nihil aliud continentem quam lineas visum effugientes, inter egregia multorum opera inani similem et eo ipso allicientem omnique opere nobiliorem.
<plin. nat. 35.36> Apelli fuit alioqui perpetua consuetudo numquam tam occupatum diem agendi, ut non lineam ducendo exerceret artem, quod ab eo in proverbium venit. idem perfecta opera proponebat in pergula transeuntibus atque, ipse post tabulam latens, vitia quae notarentur auscultabat, vulgum diligentiorem iudicem quam se praeferens; feruntque reprehensum a sutore, quod in crepidis una pauciores intus fecisset ansas, eodem postero die superbo emendatione pristinae admonitionis cavillante circa crus, indignatum prospexisse denuntiantem, ne supra crepidam sutor iudicaret, quod et ipsum in proverbium abiit. fuit enim et comitas illi, propter quam gratior alexandro magno frequenter in officinam ventitanti - nam, ut diximus, ab alio se pingi vetuerat edicto - , sed in officina imperite multa disserenti silentium comiter suadebat, rideri eum dicens a pueris, qui colores tererent. tantum erat  auctoritati iuris in regem alioqui iracundum. quamquam alexander honorem ei clarissimo perhibuit exemplo. namque cum dilectam sibi e pallacis suis praecipue, nomine pancaspen, nudam pingi ob admirationem formae ab Apelle iussisset eumque, dum paret, captum amore sensisset, dono dedit ei, magnus animo, maior imperio sui nec minor hoc facto quam victoria alia, quia ipse se vicit, nec torum tantum suum, sed etiam adfectum donavit artifici, ne dilectae quidem respectu motus, cum modo regis ea fuisset, modo pictoris esset. sunt qui venerem anadyomenen ab illo pictam exemplari putent. Apelles et in aemulis benignus protogeni dignationem primus rhodi constituit. sordebat suis, ut plerumque domestica, percontantique, quanti liceret opera effecta, parvum nescio quid dixerat, at ille quinquagenis talentis poposcit famamque dispersit, se emere, ut pro suis venderet. ea res concitavit rhodios ad intellegendum artificem, nec nisi augentibus pretium cessit.
<plin. nat. 35.37> imagines adeo similitudinis indiscretae pinxit, ut - incredibile dictu - apio grammaticus scriptum reliquerit, quendam ex facie hominum divinantem, quos  metoposcopos vocant, ex iis dixisse aut futurae mortis annos aut praeteritae vitae. non fuerat ei gratia in comitatu alexandri cum ptolemaeo, quo regnante alexandriam vi tempestatis expulsus, subornato fraude aemulorum plano regio invitatus, ad cenam venit indignantique ptolemaeo et vocatores suos ostendenti, ut diceret, a quo eorum invitatus esset, arrepto carbone extincto e foculo imaginem in pariete delineavit, adgnoscente voltum plani rege inchoatum protinus. pinxit et antigoni regis imaginem altero lumine orbati primus excogitata ratione vitia condendi; obliquam namque fecit, ut, quod deerat corpori, picturae deesse potius videretur, tantumque eam partem e facie ostendit, quam totam poterat ostendere. sunt inter opera eius et exspirantium imagines. quae autem nobilissima sint, non est facile dictu. venerem exeuntem e mari Divus Augustus dicavit in delubro patris caesaris, quae anadyomene vocatur, versibus graecis tantopere dum laudatur, aevis victa, sed inlustrata. cuius inferiorem partem corruptam qui reficeret non potuit reperiri, verum ipsa iniuria cessit in gloriam artificis. consenuit haec tabula  carie, aliamque pro ea substituit nero in principatu suo dorothei manu. Apelles inchoaverat et aliam venerem coi, superaturus etiam illam suam priorem. invidit mors peracta parte, nec qui succederet operi ad praescripta liniamenta inventus est. pinxit et alexandrum magnum fulmen tenentem in templo ephesiae dianae viginti talentis auri. digiti eminere videntur et fulmen extra tabulam esse - legentes meminerint omnia ea quattuor coloribus facta - ; manipretium eius tabulae in nummo aureo mensura accepit, non numero. pinxit et megabyzi, sacerdotis dianae ephesiae, pompam, clitum cum equo ad bellum festinantem, galeam poscenti armigerum porrigentem. alexandrum et philippum quotiens pinxerit, enumerare supervacuum est. mirantur eius habronem sami; menandrum, regem cariae, rhodi, item antaeum; alexandreae gorgosthenen tragoedum; romae castorem et pollucem cum victoria et alexandro magno, item belli imaginem restrictis ad terga manibus, alexandro in curru triumphante. quas utrasque tabulas Divus Augustus in  fori sui celeberrimis partibus dicaverat simplicitate moderata; divus claudius pluris existimavit utrisque excisa alexandri facie Divi Augusti imagines addere. eiusdem arbitrantur manu esse et in dianae templo herculem aversum, ut, quod est difficillimum, faciem eius ostendat verius pictura quam promittat. pinxit et heroa nudum eaque pictura naturam ipsam provocavit. est et equus eius, sive fuit, pictus in certamine, quo iudicium ad mutas quadripedes provocavit ab hominibus. namque ambitu praevalere aemulos sentiens singulorum picturas inductis equis ostendit: Apellis tantum equo adhinnivere, idque et postea semper evenit, ut experimentum artis illud ostentaretur. fecit et neoptolemum ex equo adversus persas, archelaum cum uxore et filia, antigonum thoracatum cum equo incedentem. peritiores artis praeferunt omnibus eius operibus eundem regem sedentem in equo et dianam sacrificantium virginum choro mixtam, quibus vicisse homeri versus videtur id ipsum describentis. pinxit et quae pingi non possunt, tonitrua, fulgetra fulguraque; bronten, astrapen et ceraunobolian appellant. - inventa  eius et ceteris profuere in arte; unum imitari nemo potuit, quod absoluta opera atramento inlinebat ita tenui, ut id ipsum, cum repercussum claritatis colorum omnium excitaret custodiretque a pulvere et sordibus, ad manum intuenti demum appareret, sed et luminum ratione magna, ne claritas colorum aciem offenderet veluti per lapidem specularem intuentibus et e longinquo eadem res nimis floridis coloribus austeritatem occulte daret.
<plin. nat. 35.38> aequalis eius fuit aristides thebanus. is omnium primus animum pinxit et sensus hominis expressit, quae vocant graeci , item perturbationes, durior paulo in coloribus. huius operaoppido capto ad matris morientis ex volnere mammam adrepens infans, intellegiturque sentire mater et timere, ne emortuo e lacte sanguinem lambat. quam tabulam alexander magnus transtulerat pellam in patriam suam. idem pinxit proelium cum persis, centum homines tabula ea conplexus pactusque in singulos mnas denas a tyranno elatensium mnasone. pinxit et currentes quadrigas et supplicantem paene  cum voce et venatores cum captura et leontion epicuri et anapauomenen propter fratris amorem, item liberum et ariadnen spectatos romae in aede cereris, tragoedum et puerum in apollinis, cuius tabulae gratia interiit pictoris inscitia, cui tergendam eam mandaverat m. iunius praetor sub die ludorum apollinarium. spectata est et in aede fidei in capitolio senis cum lyra puerum docentis. pinxit et aegrum sine fine laudatum tantumque arte valuit, ut attalus rex unam tabulam eius centum talentis emisse tradatur.
<plin. nat. 35.39> simul, ut dictum est, et protogenes floruit. patria ei caunus, gentis rhodiis subiectae. summa paupertas initio artisque summa intentio et ideo minor fertilitas. quis eum docuerit, non putant constare; quidam et naves pinxisse usque ad quinquagensimum annum; argumentum esse, quod cum athenis celeberrimo loco minervae delubri propylon pingeret, ubi fecit nobilem paralum et hammoniada, quam quidam nausicaan vocant, adiecerit parvolas naves longas in iis, quae pictores parergia  appellant, ut appareret, a quibus initiis ad arcem ostentationis opera sua pervenissent. palmam habet tabularum eius ialysus, qui est romae dicatus in templo pacis. cum pingeret eum, traditur madidis lupinis vixisse, quoniam sic simul et famem sustineret et sitim nec sensus nimia dulcedine obstrueret. huic picturae quater colorem induxit ceu tria subsidia iniuriae et vetustatis, ut decedente superiore inferior succederet. est in ea canis mire factus, ut quem pariter et casus pinxerit. non iudicabat se in eo exprimere spumam anhelantis, cum in reliqua parte omni, quod difficillimum erat, sibi ipse satisfecisset. displicebat autem ars ipsa: nec minui poterat et videbatur nimia ac longius a veritate discedere, spumaque pingi, non ex ore nasci. anxio animi cruciatu, cum in pictura verum esse, non verisimile vellet, absterserat saepius mutaveratque penicillum, nullo modo sibi adprobans. postremo iratus arti, quod intellegeretur, spongeam inpegit inviso loco tabulae. et illa reposuit ablatos colores qualiter cura optaverat, fecitque in pictura fortuna naturam. hoc exemplo eius similis et nealcen successus spumae  equi similiter spongea inpacta secutus dicitur, cum pingeret poppyzonta retinentem eum. ita protogenes monstravit et fortunam. propter hunc ialysum, ne cremaret tabulam, demetrius rex, cum ab ea parte sola posset rhodum capere, non incendit, parcentemque picturae fugit occasio victoriae. erat tunc protogenes in suburbano suo hortulo, hoc est demetrii castris, neque interpellatus proeliis incohata opera intermisit omnino nisi accitus a rege, interrogatusque, qua fiducia extra muros ageret, respondit scire se cum rhodiis illi bellum esse, non cum artibus. disposuit rex in tutelam eius stationes, gaudens quod manus servaret, quibus pepercerat, et, ne saepius avocaret, ultro ad eum venit hostis relictisque victoriae suae votis inter arma et murorum ictus spectavit artificem; sequiturque tabulam illius temporis haec fama, quod eam protogenes sub gladio pinxerit: satyrus hic est, quem anapauomenon vocant, ne quid desit temporis eius securitati, tenentem tibias. fecit et cydippen et tlepolemum, Philiscum, tragoediarum scriptorem, meditantem et athletam et antigonum regem, matrem  aristotelis philosophi, qui ei suadebat, ut alexandri magni opera pingeret propter aeternitatem rerum - impetus animi et quaedam artis libido in haec potius eum tulere - ; novissime pinxit alexandrum ac pana. fecit et signa ex aere, ut diximus.
<plin. nat. 35.40> eadem aetate fuit Asclepiodorus, quem in symmetria mirabatur Apelles. huic mnaso tyrannus pro duodecim diis dedit in singulos mnas tricenas, idemque theomnesto in singulos heroas vicenas.
<plin. nat. 35.41> his adnumerari debet et nicomachus, aristidis filius ac discipulus. pinxit raptum proserpinae, quae tabula fuit in capitolio in minervae delubro supra aediculam iuventatis, et in eodem capitolio, quam plancus imperator posuerat, victoria quadrigam in sublime rapiens. ulixi primus addidit pilleum. pinxit et apollinem ac dianam, deumque matrem in leone sedentem, item nobiles bacchas obreptantibus satyris, scyllamque, quae nunc est romae in templo pacis. nec fuit alius in ea arte velocior. tradunt namque conduxisse pingendum ab aristrato, sicyoniorum tyranno, quod is faciebat telesti poetae monimentum praefinito die, intra quem perageretur, nec multo ante venisse, tyranno in poenam accenso, paucisque diebus  absolvisse et celeritate et arte mira. - discipulos habuit aristonem fratrem et aristiden filium et philoxenum eretrium, cuius tabula nullis postferenda, cassandro regi picta, continuit alexandri proelium cum dario. idem pinxit et lasciviam, in qua tres sileni comissantur. hic celeritatem praeceptoris secutus breviores etiamnum quasdam picturae conpendiarias invenit. - adnumeratur his et nicophanes, elegans ac concinnus ita, ut venustate ei pauci conparentur; cothurnus et gravitas artis multum a zeuxide et Apelle abest. (Apellis discipulus perseus, ad quem de hac arte scripsit, huius fuerat aetatis). aristidis thebani discipuli fuerunt et filii niceros et ariston, cuius est satyrus cum scypho coronatus, discipuli antorides et euphranor, de quo mox dicemus.
<plin. nat. 35.42> namque subtexi par est minoris picturae celebres in penicillo, e quibus fuit piraeicus arte paucis postferendus: proposito nescio an distinxerit se, quoniam humilia quidem secutus humilitatis tamen summam adeptus  est gloriam. tonstrinas sutrinasque pinxit et asellos et obsonia ac similia, ob haec cognominatus rhyparographos, in iis consummatae voluptatis, quippe eae pluris veniere quam maximae multorum. e diverso "maeniana," inquit Varro, "omnia operiebat serapionis tabula sub veteribus." hic scaenas optime pinxit, sed hominem pingere non potuit. contra dionysius nihil aliud quam homines pinxit, ob id anthropographos cognominatus. parva et callicles fecit, item calates comicis tabellis, utraque antiphilus. namque et hesionam nobilem pinxit et alexandrum ac philippum cum minerva, qui sunt in schola in octaviae porticibus, et in philippi liberum patrem, alexandrum puerum, hippolytum tauro emisso expavescentem, in pompeia vero cadmum et europen. idem iocosis nomine gryllum deridiculi habitus pinxit, unde id genus picturae grylli vocantur. ipse in aegypto natus didicit a ctesidemo.
<plin. nat. 35.43> decet non sileri et ardeatis templi pictorem, praesertim civitate donatum ibi et carmine, quod est in ipsa pictura his versibus:          "dignis digna. loco picturis condecoravit   reginae iunonis supremi coniugis templum   plautius marcus, cluet asia lata esse oriundus,   quem nunc et post semper ob artem hanc ar  dea laudat," eaque sunt scripta antiquis litteris latinis, non fraudanda et studio Divi Augusti aetate, qui primus instituit amoenissimam parietum picturam, villas et porticus ac topiaria opera, lucos, nemora, colles, piscinas, euripos, amnes, litora, qualia quis optaret, varias ibi obambulantium species aut navigantium terraque villas adeuntium asellis aut vehiculis, iam piscantes, aucupantes aut venantes aut etiam vindemiantes. sunt in eius exemplaribus nobiles palustri accessu villae, succollatis sponsione mulieribus labantes, trepidis quae feruntur, plurimae praeterea tales argutiae facetissimi salis. idem subdialibus maritimas urbes pingere instituit, blandissimo aspectu minimoque inpendio. sed nulla gloria artificum est nisi qui tabulas pinxere.  eo venerabilior antiquitatis prudentia apparet. non enim parietes excolebant dominis tantum nec domos uno in loco mansuras, quae ex incendiis rapi non possent. casa protogenes contentus erat in hortulo suo; nulla in Apellis tectoriis pictura erat. nondum libebat parietes totos tinguere; omnium eorum ars urbibus excubabat, pictorque res communis terrarum erat. - fuit et arellius romae celeber paulo ante Divum Augustum, ni flagitio insigni corrupisset artem, semper ei lenocinans feminae, cuius amore flagraret, et ob id deas pingens, sed dilectarum imagine. itaque in pictura eius scorta numerabantur. fuit et nuper gravis ac severus idemque floridis tumidus pictor famulus. huius erat minerva spectantem spectans, quacumque aspiceretur. paucis diei horis pingebat, id quoque cum gravitate, quod semper togatus, quamquam in machinis. carcer eius artis domus aurea fuit, et ideo non extant exempla alia magnopere. post eum fuere in auctoritate cornelius pinus et attius priscus, qui honoris et virtutis aedes imperatori Vespasiano Augusto restituenti pinxerunt, priscus antiquis similior. - non est omittenda in picturae mentione celebris circa lepidum fabula, siquidem in triumviratu quodam loco deductus a magistratibus in nemorosum hospitium minaciter cum  iis postero die expostulavit somnum ademptum sibi volucrum concentu; at illi draconem in longissima membrana depictum circumdedere luco, eoque terrore aves tunc siluisse narratur et postea posse compesci.
<plin. nat. 35.44> ceris pingere ac picturam inurere quis primus excogitaverit, non constat. quidam aristidis inventum putant, postea consummatum a praxitele; sed aliquanto vetustiores encaustae picturae exstitere, ut polygnoti et nicanoris, mnesilai pariorum. elasippus quoque aeginae picturae suae inscripsit , quod profecto non fecisset nisi encaustica inventa. pamphilus quoque, Apellis praeceptor, non pinxisse solum encausta, sed etiam docuisse traditur pausian sicyonium, primum in hoc genere nobilem. bryetis filius hic fuit eiusdemque primo discipulus. pinxit et ipse penicillo parietes thespiis, cum reficerentur quondam a polygnoto picti, multumque comparatione superatus existimabatur, quoniam non suo genere certasset. idem et lacunaria primus pingere instituit, nec camaras ante eum taliter adornari mos fuit; parvas pingebat tabellas maximeque pueros. hoc aemuli interpretabantur  facere eum, quoniam tarda picturae ratio esset illa. quam ob rem daturus ei celeritatis famam absolvit uno die tabellam, quae vocata est hemeresios, puero picto. amavit in iuventa glyceram municipem suam, inventricem coronarum, certandoque imitatione eius ad numerosissimam florum varietatem perduxit artem illam. postremo pinxit et ipsam sedentem cum corona, quae e nobilissimis tabula est, appellata stephanoplocos, ab aliis stephanopolis, quoniam glycera venditando coronas sustentaverat paupertatem. huius tabulae exemplar, quod apographon vocant, l. lucullus duobus talentis emitdionysius athenis. pausias autem fecit et grandes tabulas, sicut spectatam in pompei porticu boum immolationem. eam primus invenit picturam, quam postea imitati sunt multi, aequavit nemo. ante omnia, cum longitudinem bovis ostendi vellet, adversum eum pinxit, non traversum, et abunde intellegitur amplitudo. dein, cum omnes, quae volunt eminentia videri, candicanti faciant colore, quae condunt, nigro, hic totum bovem atri coloris fecit umbraeque corpus ex ipsa dedit, magna prorsus arte in aequo extantia ostendente et in confracto solida omnia. sicyone et hic vitam egit, diuque illa fuit  patria picturae. tabulas inde e publico omnes propter aes alienum civitatis addictas Scauri aedilitas romam transtulit.
<plin. nat. 35.45> post eum eminuit longe ante omnes euphranor isthmius olympiade ciiii, idem qui inter fictores dictus est nobis. fecit et colossos et marmorea et typos scalpsit, docilis ac laboriosus ante omnes et in quocumque genere excellens ac sibi aequalis. hic primus videtur expressisse dignitates heroum et usurpasse symmetrian, sed fuit in universitate corporum exilior et capitibus articulisque grandior. volumina quoque composuit de symmetria et coloribus. opera eius sunt equestre proelium, xii dei, theseus, in quod dixit eundem apud parrhasium rosa pastum esse, suum vero carne. nobilis eius tabula ephesi est, ulixes simulata insania bovem cum equo iungens et palliati cogitantes, dux gladium condens.
<plin. nat. 35.46> eodem tempore fuere cydias, cuius tabulam argonautas  hs [cxxxxiiii] hortensius orator mercatus est eique aedem fecit in tusculano suo, euphranoris autem discipulus antidotus. huius est clipeo dimicans athenis et luctator tubicenque inter pauca laudatus. ipse diligentior quam numerosior et in coloribus severus maxime inclaruit discipulo nicia atheniense, qui diligentissime mulieres pinxit. lumen et umbras custodiit atque ut eminerent e tabulis picturae maxime curavit. operum eius nemea advecta ex asia romam a silano, quam in curia diximus positam, item liber pater in aede concordiae, hyacinthus, quem Caesar Augustus delectatus eo secum deportavit alexandrea capta, et ob id tiberius caesar in templo eius dicavit hanc tabulam et danaen, ephesi vero est megabyzi, sacerdotis ephesiae dianae, sepulchrum, athenis necyomantea homeri. hanc vendere attalo regi noluit talentis lx potiusque patriae suae donavit abundans opibus. fecit et grandes picturas, in quibus sunt calypso et io et andromeda; alexander quoque in pompei porticibus praecellens et calypso sedens huic eidem adscribuntur. quadripedum prosperrime canes  expressit. hic est nicias, de quo dicebat Praxiteles interrogatus, quae maxime opera sua probaret in marmoribus: "quibus nicias manum admovisset;" tantum circumlitioni eius tribuebat. non satis discernitur, alium eodem nomine an hunc eundem quidam faciant olympiade cxii.
<plin. nat. 35.47> niciae conparatur et aliquando praefertur athenion maronites, glaucionis corinthii discipulus, austerior colore et in austeritate iucundior, ut in ipsa pictura eruditio eluceat. pinxit in templo eleusine phylarchum et athenis frequentiam, quam vocavere syngenicon, item achillem virginis habitu occultatum ulixe deprendente et in una tabula vi signa, quaque maxime inclaruit, agasonem cum equo. quod nisi in iuventa obiisset, nemo compararetur.
<plin. nat. 35.48> est nomen et heraclidi macedoni. initio naves pinxit captoque perseo rege athenas commigravit. ubi eodem tempore erat metrodorus, pictor idemque philosophus, in utraque scientia magnae auctoritatis. itaque cum l. paulus devicto perseo petiisset ab atheniensibus, ut ii sibi quam probatissimum philosophum mitterent ad erudiendos liberos, item pictorem ad triumphum excolendum, athenienses  metrodorum elegerunt, professi eundem in utroque desiderio praestantissimum, quod ita paulus quoque iudicavit.
<plin. nat. 35.49> timomachus byzantius caesaris dictatoris aetate aiacem et mediam pinxit, ab eo in veneris genetricis aede positas, lxxx talentis venundatas. talentum atticum #1108 [vi] taxat M. Varro. timomachi aeque laudantur orestes, iphigenia in tauris et lecythion, agilitatis exercitator, cognatio nobilium, palliati, quos dicturos pinxit, alterum stantem, alterum sedentem. praecipue tamen ars ei favisse in gorgone visa est.
<plin. nat. 35.50> pausiae filius et discipulus aristolaus e severissimis pictoribus fuit, cuius sunt epaminondas, pericles, media, virtus, theseus, imago atticae plebis, boum immolatio. - sunt quibus et nicophanes, eiusdem pausiae discipulus, placeat diligentia, quam intellegant soli artifices, alias durus in coloribus et sile multus. nam socrates iure omnibus placet; tales sunt eius cum aesculapio filiae hygia, aegle,  panacea, iaso et piger, qui appellatur ocnos, spartum torquens, quod asellus adrodit.
<plin. nat. 35.51> hactenus indicatis proceribus in utroque genere non silebuntur et primis proximi: aristoclides, qui pinxit aedem apollinis delphis. antiphilus puero ignem conflante laudatur ac pulchra alias domo splendescente ipsiusque pueri ore, item lanificio, in quo properant omnium mulierum pensa, ptolemaeo venante, sed nobilissimo satyro cum pelle pantherina, quem aposcopeuonta appellant, aristophon ancaeo vulnerato ab apro cum socia doloris astypalaea numerosaque tabula, in qua sunt priamus, helena, credulitas, ulixes, deiphobus, dolus. androbius pinxit scyllum ancoras praecidentem persicae classis, artemon danaen mirantibus eam praedonibus, reginam stratonicen, herculem et deianiram, nobilissimas autem, quae sunt in octaviae operibus, herculem ab oeta monte doridos exusta mortalitate consensu deorum in caelum euntem,  laomedontis circa herculem et neptunum historiam; alcimachus dioxippum, qui pancratio olympiae citra pulveris iactum, quod vocant , vicit; coenus stemmata. ctesilochus, Apellis discipulus, petulanti pictura innotuit, iove liberum parturiente depicto mitrato et muliebriter ingemescente inter obstetricia dearum, cleon cadmo, ctesidemus oechaliae expugnatione, laodamia, ctesicles reginae stratonices iniuria. nullo enim honore exceptus ab ea pinxit volutantem cum piscatore, quem reginam amare sermo erat, eamque tabulam in portu ephesi proposuit, ipse velis raptus. regina tolli vetuit, utriusque similitudine mire expressa. cratinus comoedos athenis in pompeo pinxit; Eutychides bigam: regit victoria. eudorus scaena spectatur - idem et ex aere signa fecit - , hippys neptuno et victoria. habron amicam et concordiam pinxit et deorum simulacra, leontiscus aratum victorem cum tropaeo, psaltriam, leon sappho, nearchus venerem inter  gratias et cupidines, herculem tristem insaniae paenitentia, nealces venerem, ingeniosus et sollers,ime siquidem, cum proelium navale persarum et aegyptiorum pinxisset, quod in nilo cuius est aqua maris similis factum volebat intellegi, argumento declaravit quod arte non poterat: asellum enim bibentem in litore pinxit et crocodilum insidiantem ei; oenias syngenicon, Philiscus officinam pictoris ignem conflante puero, phalerion scyllam, simonides agatharchum et mnemosynen, simus iuvenem requiescentem, officinam fullonis quinquatrus celebrantem, idemque nemesim egregiam, theorus se inungentem, idem ab oreste matrem et aegisthum interfici, bellumque iliacum pluribus tabulis, quod est romae in philippi porticibus, et cassandram, quae est in concordiae delubro, leontium epicuri cogitantem, demetrium regem, theon orestis insaniam, thamyram citharoedum, Tauriscus discobolum, clytaemestram, paniscon, polynicen regnum repetentem et capanea.
<plin. nat. 35.52> non omittetur inter hos insigne exemplum. namque erigonus, tritor colorum nealcae pictoris, in tantum ipse  profecit, ut celebrem etiam discipulum reliquerit pasiam, fratrem aeginetae fictoris. illud vero perquam rarum ac memoria dignum est, suprema opera artificum inperfectasque tabulas, sicut irim aristidis, tyndaridas nicomachi, mediam timomachi et quam diximus venerem Apellis, in maiore admiratione esse quam perfecta, quippe in iis liniamenta reliqua ipsaeque cogitationes artificum spectantur, atque in lenocinio commendationis dolor est manus, cum id ageret, exstinctae.
<plin. nat. 35.53> sunt etiamnum non ignobiles quidem, in transcursu tamen dicendi aristocydes, anaxander, aristobulus syrus, Arcesilas, tisicratis filius, coroebus, nicomachi discipulus, charmantides euphranoris, dionysodorus colophonius, dicaeogenes, qui cum demetrio rege vixit, euthymides, heraclides macedo, milon soleus, pyromachi statuarii discipuli, mnasitheus sicyonius, mnasitimus, aristonidae  filius et discipulus, nessus, habronis filius, polemon alexandrinus, theodorus samius et stadios, nicosthenis discipuli, xenon, neoclis discipulus, sicyonius.
<plin. nat. 35.54> pinxere et mulieres: timarete, miconis filia, dianam, quae in tabula ephesi est antiquissimae picturae; irene, cratini pictoris filia et discipula, puellam, quae est eleusine, calypso, senem et praestigiatorem theodorum, alcisthenen saltatorem; aristarete, nearchi filia et discipula, aesculapium. iaia cyzicena, perpetua virgo, M. Varronis iuventa romae et penicillo pinxit et cestro in ebore imagines mulierum maxime et neapoli anum in grandi tabula, suam quoque imaginem ad speculum. nec ullius velocior in pictura manus fuit, artis vero tantum, ut multum manipretiis antecederet celeberrimos eadem aetate imaginum pictores sopolim et dionysium, quorum tabulae pinacothecas inplent. pinxit et quaedam olympias, de qua hoc solum memoratur, discipulum eius fuisse autobulum.
<plin. nat. 35.55> encausto pingendi duo fuere antiquitus genera, cera et in ebore cestro, id est vericulo, donec classes pingi coepere. hoc tertium accessit resolutis igni ceris penicillo utendi, quae pictura navibus nec sole nec sale ventisve corrumpitur.
<plin. nat. 35.56> pingunt et vestes in aegypto, inter pauca mirabili genere, candida vela, postquam attrivere, inlinentes non coloribus, sed colorem sorbentibus medicamentis. hoc cum fecere, non apparet in velis, sed in cortinam pigmenti ferventis mersa post momentum extrahuntur picta. mirumque, cum sit unus in cortina colos, ex illo alius atque alius fit in veste accipientis medicamenti qualitate mutatus, nec postea ablui potest. ita cortina, non dubie confusura colores, si pictos acciperet, digerit ex uno pingitque, dum coquit, et adustae eae vestes firmiores usibus fiunt quam si non urerentur. - de pictura satis superque. contexuisse his et plasticen conveniat eiusdem operae terrae.
<plin. nat. 35.57> fingere ex argilla similitudines butades sicyonius  figulus primus invenit corinthi filiae opera, quae capta amore iuvenis, abeunte illo peregre, umbram ex facie eius ad lucernam in pariete lineis circumscripsit, quibus pater eius inpressa argilla typum fecit et cum ceteris fictilibus induratum igni proposuit, eumque servatum in nymphaeo, donec mummius corinthum everterit, tradunt. sunt qui in samo primos omnium plasticen invenisse rhoecum et theodorum tradant multo ante bacchiadas corintho pulsos, damaratum vero ex eadem urbe profugum, qui in etruria tarquinium regem populi romani genuit, comitatos fictores euchira, diopum, eugrammum; ab iis italiae traditam plasticen. butadis inventum est rubricam addere aut ex rubra creta fingere, primusque personas tegularum extremis imbricibus inposuit, quae inter initia prostypa vocavit; postea idem ectypa fecit. hinc et fastigia templorum orta. propter hunc plastae appellati.
<plin. nat. 35.58> hominis autem imaginem gypso e facie ipsa primus omnium expressit ceraque in eam formam gypsi infusa emendare instituit lysistratus sicyonius, frater lysippi, de quo diximus. hic et similitudines reddere instituit; ante eum quam pulcherrimas facere studebant. idem et de signis effigies exprimere invenit, crevitque res in tantum, ut nulla signa statuaeve sine argilla fierent.  quo apparet antiquiorem hanc fuisse scientiam quam fundendi aeris.
<plin. nat. 35.59> plastae laudatissimi fuere damophilus et gorgasus, iidem pictores, qui cereris aedem romae ad circum maximum utroque genere artis suae excoluerant, versibus inscriptis graece, quibus significarent ab dextra opera damophili esse, ab laeva gorgasi. ante hanc aedem tuscanica omnia in aedibus fuisse auctor est Varro, et ex hac, cum reficeretur, crustas parietum excisas tabulis marginatis inclusas esse, item signa ex fastigiis dispersa. fecit et chalcosthenes cruda opera athenis, qui locus ab officina eius ceramicos appellatur. M. Varro tradit sibi cognitum romae possim nomine, a quo facta poma et uvas nemo posset aspectu discernere a veris. idem magnificat Arcesilaum, l. luculli familiarem, cuius proplasmata pluris venire solita artificibus ipsis quam aliorum opera; ab hoc factam venerem genetricem in foro caesaris et, priusquam absolveretur, festinatione dedicandi  positam; eidem a lucullo hs [30x]30 signum felicitatis locatum, cui mors utriusque inviderit; octavio equiti romano cratera facere volenti exemplar e gypso factum talento. laudat et pasitelen, qui plasticen matrem caelaturae et statuariae scalpturaeque dixit et, cum esset in omnibus iis summus, nihil umquam fecit ante quam finxit. praeterea elaboratam hanc artem italiae et maxime etruriae; vulcam veis accitum, cui locaret tarquinius priscus iovis effigiem in capitolio dicandam; fictilem eum fuisse et ideo miniari solitum; fictiles in fastigio templi eius quadrigas, de quibus saepe diximus; ab hoc eodem factum herculem, qui hodieque materiae nomen in urbe retinet. hae enim tum effigies deorum erant lautissimae, nec paenitet nos illorum, qui tales eos coluere; aurum enim et argentum ne diis quidem conficiebant. durant etiam nunc plerisque in locis talia simulacra; fastigia quidem templorum etiam in urbe crebra et municipiis, mira  caelatura et arte suique firmitate, sanctiora auro, certe innocentiora.
<plin. nat. 35.60> in sacris quidem etiam inter has opes hodie non murrinis crystallinisve, sed fictilibus prolibatur simpulis, inenarrabili terrae benignitate, si quis singula aestimet, etiam ut omittantur in frugum, vini, pomorum, herbarum et fruticum, medicamentorum, metallorum generibus beneficia eius, quae adhuc diximus. neque adsiduitate satiant figlinarum opera, doliis ad vina excogitatis, ad aquas tubulis, ad balineas mammatis, ad tecta imbricibus, coctilibus laterculis fundamentisque aut quae rota fiunt, propter quae numa rex septimum collegium figulorum instituit. quin et defunctos sese multi fictilibus soliis condi maluere, sicut M. Varro, pythagorio modo in myrti et oleae atque populi nigrae foliis. maior pars hominum  terrenis utitur vasis. samia etiam nunc in esculentis laudantur. retinent hanc nobilitatem et arretium in italia et calicum tantum surrentum, hasta, pollentia, in hispania saguntum, in asia pergamum. habent et trallis ibi opera sua et in italia mutina, quoniam et sic gentes nobilitantur et haec quoque per maria, terras ultro citro portantur, insignibus rotae officinis. erythris in templo hodieque ostenduntur amphorae duae propter tenuitatem consecratae discipuli magistrique certamine, uter tenuiorem humum duceret. cois ea laus maxima, hadrianis firmitas, nonnullis circa hoc severitatis quoque exemplis. q. coponium invenimus ambitus damnatum, quia vini amphoram dedisset dono ei, cui suffragi latio erat. atque ut e luxu quoque aliqua contingat auctoritas figlinis: "tripatinium," inquit fenestella, "appellabatur summa cenarum lautitia; una erat murenarum, altera luporum, tertia mixti piscis," inclinatis iam scilicet moribus, ut tamen eos praeferre graeciae etiam philosophis possimus, siquidem in aristotelis heredum auctione  septuaginta patinas venisse traditur. nos cum unam aesopi tragoediarum histrionis in natura avium diceremus hs [c] stetisse, non dubito indignatos legentes. at, hercules, vitellius in principatu suo [30x]30 hs condidit patinam, cui faciendae fornax in campis exaedificata erat, quoniam eo pervenit luxuria, ut etiam fictilia pluris constent quam murrina. propter hanc mucianus altero consulatu suo in conquestione exprobravit patinarum paludes vitelli memoriae, non illa foediore, cuius veneno asprenati reo cassius severus accusator obiciebat interisse convivas cxxx. nobilitantur his quoque oppida, ut regium et cumae. samia testa matris deum sacerdotes, qui galli vocantur, virilitatem amputare nec aliter citra perniciem, m. caelio credamus, qui linguam sic amputandam obiecit gravi probro, tamquam et ipse iam tunc eidem vitellio malediceret. quid non excogitat vita fractis etiam testis utendo, sic ut firmius durent, tunsis calce addita, quae vocant signina! quo genere etiam pavimenta excogitavit.
<plin. nat. 35.61> verum et ipsius terrae sunt alia commenta.  quis enim satis miretur pessumam eius partem ideoque pulverem appellatam in puteolanis collibus opponi maris fluctibus, mersumque protinus fieri lapidem unum inexpugnabilem undis et fortiorem cotidie, utique si cumano misceatur caemento eadem est terrae natura et in cyzicena regione, sed ibi non pulvis, verum ipsa terra qua libeat magnitudine excisa et demersa in mare lapidea extrahitur. hoc idem circa cassandream produnt fieri, et in fonte cnidio dulci intra octo menses terram lapidescere. ab oropo quidem aulida usque quidquid attingitur mari terrae mutatur in saxa. non multum a pulvere puteolano distat e nilo harena tenuissima sui parte, non ad sustinenda maria fluctusque frangendos, sed ad debellanda corpora palaestrae studiis. inde certe patrobio, neronis principis liberto, advehebatur. quin et cratero et leonnato ac meleagro, alexandri magni ducibus, solitum hoc portari cum reliquis militaribus commerciis reperio, plura de hac parte non dicturus, non, hercules, magis quam de terrae usu in ceromatis, quibus exercendo iuventus nostra corporis vires perdit animorum. quid non in africa hispaniaque e terra parietes, quos appellant  formaceos, quoniam in forma circumdatis ii utrimque tabulis inferciuntur verius quam struuntur, aevis durant, incorrupti imbribus, ventis, ignibus omnique caemento firmiores spectat etiam nunc speculas Hannibalis hispania terrenasque turres iugis montium inpositas. hinc et caespitum natura castrorum vallis accommodata contraque fluminum impetus aggeribus. inlini quidem crates parietum luto et lateribus crudis exstrui quis ignorat
<plin. nat. 35.62> lateres non sunt ex sabuloso neque harenoso multoque minus calculoso ducendi solo, sed e cretoso et albicante aut ex rubrica vel etiam e sabulo, masculo certe. finguntur optime vere, nam solstitio rimosi fiunt. aedificiis non nisi bimos probant, quia et intritam ipsam eorum, priusquam fingantur, macerari oportet. genera eorum fiunt tria: lydion, quo nos utimur, longum sesquipedem, latum pedem, alterum tetradoron, tertium pentadoron. graeci enim antiqui  palmum vocabant et ideo  munera, quia manu darentur; ergo a quattuor et quinque palmis, prout sunt, nominantur. eadem est et latitudo. minore privatis operibus, maiore in publicis  utuntur in graecia. pitanae in asia et in ulteriore hispania civitatibus maxilua et callet fiunt lateres, qui siccati non merguntur in aqua. sunt enim e terra pumicosa, cum subigi potest, utilissima. graeci, praeterquam ubi e silice fieri poterat structura, latericios parietes praetulere. sunt enim aeterni, si ad perpendiculum fiant. ideo et publica opera et regias domos sic struxere: murum athenis, qui ad montem hymettum spectat, patris aedes iovis et herculis, quamvis lapideas columnas et epistylia circumdarent, domum trallibus regiam attali, item sardibus croesi, quam gerusian fecere, halicarnasi mausoli, quae etiam nunc durant. lacedaemone quidem latericiis parietibus excisum opus tectorium propter excellentiam picturae ligneis formis inclusum romam deportavere in aedilitate ad comitium exornandum murena et Varro. cum opus per se mirum esset, tralatum tamen magis mirabantur. in italia quoque latericius murus arreti et mevaniae est. romae non fiunt talia aedificia, quia sesquipedalis paries non plus quam unam contignationem  tolerat, cautumque est, ne communis crassior fiat, nec intergerivorum ratio patitur.
<plin. nat. 35.63> haec sint dicta de lateribus. in terrae autem reliquis generibus vel maxime mira natura est sulpuris, quo plurima domantur. nascitur in insulis aeoliis inter siciliam et italiam, quas ardere diximus, sed nobilissimum in melo insula. in italia quoque invenitur in neapolitano campanoque agro collibus, qui vocantur leucogaei. ibi e cuniculis effossum perficitur igni. genera iiii: vivum, quod graeci apyron vocant, nascitur solidum solum - cetera enim liquore constant et conficiuntur oleo incocta - ; vivum effoditur tralucetque et viret. solo ex omnibus generibus medici utuntur. alterum genus appellant glaebam, fullonum tantum officinis familiare. tertio quoque generi unus tantum est usus ad lanas suffiendas, quoniam candorem mollitiamque confert. egula vocatur hoc genus, quartum caute ad ellychnia maxime conficienda; cetero tantum vis est ut morbos comitiales  deprehendat nidore inpositum igni. lusit et anaxilaus eo, addens in calicem vini prunaque subdita circumferens, exardescentis repercussu pallorem dirum velut defunctorum effundente in conviviis. natura eius excalfacit, concoquit, sed et discutit collectiones corporum, ob hoc talibus emplastris malagmatisque miscetur. renibus quoque et lumbis in dolore cum adipe mire prodest inpositum. aufert et lichenas faciei cum terebinthi resina et lepras; harpax ita vocatur a celeritate praebendi, avelli enim subinde debet. prodest et suspiriosis linctu, purulenta quoque extussientibus et contra scorpionum ictus. vitiligines vivum nitro mixtum atque ex aceto tritum et inlitum tollit, item lendes, et in palpebris aceto sandaracato admixtum. habet et in religionibus locum ad expiandas suffitu domos. sentitur vis eius et in aquis ferventibus, neque alia res facilius accenditur, quo apparet ignium  vim magnam ei inesse. fulmina, fulgura quoque sulpuris odorem habent, ac lux ipsa eorum sulpurea est.
<plin. nat. 35.64> et bituminis vicina natura est. aliubi limus, aliubi terra est, limus e iudaeae lacu, ut diximus, emergens, terra in syria circa sidonem oppidum maritimum. spissantur haec utraque et in densitatem coeunt. est vero liquidum bitumen, sicut zacynthium et quod a babylone invehitur; ibi quidem et candidum gignitur. liquidum est et apolloniaticum, quae omnia graeci pissasphalton appellant ex argumento picis ac bituminis. gignitur et pingue oleique liquoris in sicilia agragantino fonte, inficiens rivum. incolae id harundinum paniculis colligunt, citissime sic adhaerescens, utunturque eo ad lucernarum lumina olei vice, item ad scabiem iumentorum. sunt qui et naphtham, de qua in secundo diximus volumine, bituminis generibus adscribant, verum eius ardens natura et ignium cognata procul ab omni usu abest. bituminis probatio ut quam maxime splendeat sitque ponderosum, graveolens, atrum modice, quoniam adulteratur pice. vis  quae sulpuri: sistit, discutit, contrahit, glutinat. serpentes accensum nidore fugat. ad suffusiones oculorum et albugines babylonium efficax traditur, item ad lepras, lichenas pruritusque corporum. inlinitur et podagris. omnia autem eius genera incommodos oculorum pilos replicant, dentium doloribus medentur simul nitro intrito. lenit tussim veterem et anhelitus cum vino potum; dysintericis etiam datur eodem modo sistitque alvum. cum aceto vero potum discutit concretum sanguinem ac detrahit. mitigat lumborum dolores, item articulorum, cum farina hordeacia inpositum emplastrum peculiare facit suo nomine. sanguinem sistit, volnera colligit, glutinat nervos. utuntur etiam ad quartanas bituminis drachma et hedyosmi pari pondere cum murrae obolo subacti. comitiales morbos ustum deprendit. volvarum strangulationes olfactu discutit cum vino et castoreo, procidentes suffitu reprimit, purgationes feminarum in vino potum elicit. in reliquo usu aeramentis inlinitur firmatque ea contra ignes. diximus et tingui solitum aes eo statuasque inlini. calcis quoque usum praebuit ita feruminatis babylonis muris. placet in  ferrariis fabrorum officinis tinguendo ferro clavorum capitibus et multis aliis usibus.
<plin. nat. 35.65> nec minor est aut adeo dissimilis aluminis opera, quod intellegitur salsugo terrae. plura et eius genera. in cypro candidum et nigrius, exigua coloris differentia, cum sit usus magna, quoniam inficiendis claro colore lanis candidum liquidumque utilissimum est contraque fuscis aut obscuris nigrum. et aurum nigro purgatur. fit autem omne ex aqua limoque, hoc est terrae exudantis natura. conrivatum hieme aestivis solibus maturatur. quod fuit ex eo praecox, candidius fit. gignitur autem in hispania, aegypto, armenia, macedonia, ponto, africa, insulis sardinia, melo, lipara, strongyle. laudatissimum in aegypto, proximum in melo. huius quoque duae species, liquidum spissumque. liquidi probatio ut sit limpidum lacteumque, sine offensis fricandi, cum quodam igniculo caloris. hoc phorimon vocant. an sit adulteratum, deprehenditur suco punici mali; sincerum enim mixturaalterum genus est pallidi et scabri et quod inficiatur et galla, ideoque hoc vocant paraphoron. liquidi aluminis vis adstringere, indurare, rodere. melle admixto sanat oris ulcera, papulas  pruritusque. haec curatio fit in balneis ii mellis partibus, tertia aluminis. virus alarum sudorisque sedat. sumitur pilulis contra lienis vitia pellendumque per urinam sanguinem. emendat et scabiem nitro ac melanthio admixtis.
<plin. nat. 35.66> concreti aluminis unum genus  appellant graeci, in capillamenta quaedam canescentia dehiscens, unde quidam trichitim potius appellavere. hoc fit e lapide, ex quo et aes - chalcitim vocant - , ut sudor quidam eius lapidis in spumam coagulatus. hoc genus aluminis minus siccat minusque sistit umorem inutilem corporum, et auribus magnopere prodest infusum; vel inlitum et oris ulceribus dentibusque et si saliva cum eo contineatur. et oculorum medicamentis inseritur apte verendisque utriusque sexus. coquitur in catinis, donec liquari desinat. inertioris est alterum generis, quod strongylen vocant. duae et eius species, fungosum atque omni umore dilui facile, quod in totum damnatur. melius pumicosum et foraminum fistulis spongeae simile rotundumque natura,  candido propius, cum quadam pinguitudine, sine harenis, friabile, nec inficiens nigritia. hoc coquitur per se carbonibus puris, donec cinis fiat. - optimum ex omnibus quod melinum vocant ab insula, ut diximus. nulli vis maior neque adstringendi neque denigrandi neque indurandi, nullum spissius. oculorum scabritias extenuat, combustum utilius epiphoris inhibendis, sic et ad pruritus corporis. sanguinem quoque sistit intus potum, foris inlitum. evulsis pilis ex aceto inlinitur renascentesque mollit in languinem. summa omnium generum vis in adstringendo, unde nomen graecis. ob id oculorum vitiis aptissima sunt, sanguinis fluctiones inhibent cum adipe. putrescentia ulcerum compescit cum adipe - sic et infantium ulcera et hydropicorum eruptiones siccat - et aurium vitia cum suco punici mali et unguium scabritias cicatricumque duritias et pterygia ac perniones, phagedaenas ulcerum ex aceto aut cum galla pari pondere cremata, lepras cum suco olerum, cum salis vero ii partibus vitia, quae serpunt, lendes et alia capillorum animalia aquae permixtum. sic et ambustis prodest et furfuribus  corporum cum sero picis. infunditur et dysintericis uvamque in ore comprimit ac tonsillas. ad omnia, quae in ceteris generibus diximus, efficacius intellegatur ex melo advectum, nam ad reliquos usus vitae in coriis lanisque perficiendis quanti sit momenti, significatum est.
<plin. nat. 35.67> ab his per se ad medicinam pertinentia terrae genera tractabimus. samiae ii sunt, quae collyrium et quae aster appellantur. prioris laus ut recens sit ac levissima linguaeque glutinosa, altera glaebosior; candida utraque. uritur, lavatur. sunt qui praeferant priorem. prosunt sanguinem expuentibus; emplastrisque, quae siccandi causa componuntur, oculorum quoque medicamentis miscentur.
<plin. nat. 35.68> eretria totidem differentias habet, namque est alba et cinerea, quae praefertur in medicina. probatur mollitia et quod, si aere perducatur, violacium reddit colorem. vis et ratio eius in medendo dicta est inter pigmenta. - lavatur omnis terra - in hoc enim loco dicemus - perfusa aqua siccataque solibus, iterum  ex aqua trita ac reposita, donec considat et digeri possit in pastillos. coquitur in calicibus crebro concussis.
<plin. nat. 35.69> est in medicaminibus et chia terra candicans. effectus eius idem qui samiae; usus ad mulierum maxime cutem. idem et selinusiae. lactei coloris haec et aqua dilui celerrima; eadem lacte diluta tectoriorum albaria interpolantur. pnigitis eretriae simillima est, grandioribus tantum glaebis glutinosaque. effectus eius idem qui cimoliae, infirmior tantum. bitumini simillima est ampelitis. experimentum eius, si cerae modo accepto oleo liquescat et si nigricans colos maneat tostae. usus ad molliendum discutiendumque, et ad haec medicamentis additur, praecipue in calliblepharis et inficiendis capillis.
<plin. nat. 35.70> cretae plura genera. ex iis cimoliae duo ad medicos pertinentia, candidum et ad purpurissum inclinans. vis utrique ad discutiendos tumores, sistendas fluctiones aceto adsumpto. panos quoque et parotidas cohibet et lienem inlita pusulasque, si vero aphronitrum  et cyprum adiciatur et acetum, pedum tumores ita, ut in sole curatio haec fiat et post vi horas aqua salsa abluatur. testium tumoribus cypro et cera addita prodest. et refrigerandi quoque natura cretae est, sudoresque inmodicos sistit inlita atque ita papulas cohibet ex vino adsumpta in balineis. laudatur maxime thessalica. nascitur et in lycia circa bubonem.
<plin. nat. 35.71> est et alius cimoliae usus in vestibus. nam sarda, quae adfertur e sardinia, candidis tantum adsumitur, inutilis versicoloribus, et est vilissima omnium cimoliae generum, pretiosior umbrica et quam vocant saxum. proprietas saxi quod crescit in macerando; itaque pondere emitur, illa mensura. umbrica non nisi poliendis vestibus adsumitur. neque enim pigebit hanc quoque partem adtingere, cum lex metilia extet fullonibus dicta, quam c. flaminius l. aemilius censores dedere ad populum ferendam. adeo omnia maioribus curae fuere. ergo ordo hic est: primum abluitur vestis sarda, dein sulpure suffitur, mox desquamatur cimolia quae est coloris veri. fucatus enim deprehenditur nigrescitque et funditur sulpure, veros autem et pretiosos colores emollit cimolia et quodam nitore exhilarat contristatos sulpure. candidis vestibus saxum utilius a sulpure,  inimicum coloribus. graecia pro cimolia tymphaico utitur gypso.
<plin. nat. 35.72> alia creta argentaria appellatur nitorem argento reddens, set vilissima qua circum praeducere ad victoriae notam pedesque venalium trans maria advectorum denotare instituerunt maiores; talemque publilium antiochium, mimicae scaenae conditorem, et astrologiae consobrinum eius manilium antiochum, item grammaticae staberium erotem eadem nave advectos videre proavi. sed quid hos referat aliquis, litterarum honore commendatos talem in catasta videre chrysogonum sullae, amphionem q. catuli, hectorem l. luculli, demetrium pompei, augenque demetri, quamquam et ipsa pompei credita est, hipparchum m. antoni, menam et Menecraten sexti pompei aliosque deinceps, quos enumerare iam non est, sanguine quiritium et proscriptionum licentia ditatos. hoc est insigne venaliciis gregibus obprobriumque insolentis fortunae. quos et nos adeo potiri rerum vidimus, ut praetoria quoque ornamenta decerni a senatu iubente  agrippina claudi caesaris videremus tantumque non cum laureatis fascibus remitti illo, unde cretatis pedibus advenissent.
<plin. nat. 35.73> praeterea sunt genera terrae proprietatis suae, de quibus iam diximus, sed et hoc loco reddenda natura: ex galata insula et circa clupeam africae scorpiones necat, baliaris et ebusitana serpentes.
<plin. nat. 36.1> lapidum natura restat, hoc est praecipua morum insania, etiam ut gemmae cum sucinis atque crystallinis murrinisque sileantur. omnia namque, quae usque ad hoc volumen tractavimus, hominum genita causa videri possunt: montes natura sibi fecerat ut quasdam compages telluris visceribus densandis, simul ad fluminum impetus domandos fluctusque frangendos ac minime quietas partes coercendas durissima sui materia. caedimus hos trahimusque nulla alia quam deliciarum causa, quos  transcendisse quoque mirum fuit. in portento prope maiores habuere alpis ab Hannibale exsuperatas et postea a cimbris: nunc ipsae caeduntur in mille genera marmorum. promunturia aperiuntur mari, et rerum natura agitur in planum; evehimus ea, quae separandis gentibus pro terminis constituta erant, navesque marmorum causa fiunt, ac per fluctus, saevissimam rerum naturae partem, huc illuc portantur iuga, maiore etiamnum venia quam cum ad frigidos potus vas petitur in nubila caeloque proximae rupes cavantur, ut bibatur glacie. secum quisque cogitet, et quae pretia horum audiat, quas vehi trahique moles videat, et quam sine iis multorum sit beatior vita. ista facere, immo verius pati mortales quos ob usus quasve ad voluptates alias nisi ut inter maculas lapidum iaceant, ceu vero non tenebris noctium, dimidia parte vitae cuiusque, gaudia haec auferentibus!
<plin. nat. 36.2> ingens ista reputantem subit etiam antiquitatis rubor. exstant censoriae leges claudianae in cenis glires et alia dictu minora adponi vetantes: marmora invehi, maria huius rei causa transiri quae vetaret, lex nulla lata  est. dicat fortassis aliquis: non enim invehebantur. id quidem falso. ccclx columnas M. Scauri aedilitate ad scaenam theatri temporari et vix mense uno futuri in usu viderunt portari silentio legum. sed publicis nimirum indulgentes voluptatibus. id ipsum cur aut qua magis via inrepunt vitia quam publica quo enim alio modo in privatos usus venere ebora, aurum, gemmae aut quid omnino diis reliquimus verum esto, indulserint publicis voluptatibus. etiamne tacuerunt, maximas earum atque adeo duodequadragenum pedum lucullei marmoris in atrio Scauri conlocari nec clam id occulteque factum est. satisdare sibi damni infecti coegit redemptor cloacarum, cum in palatium eae traherentur. non ergo in tam malo exemplo moribus caveri utilius fuerat tacuere tantas moles in privatam domum trahi praeter fictilia deorum fastigia! nec potest videri Scaurus rudi et huius mali inprovidae civitati obrepsisse quodam vitii rudimento. iam L. Crassum oratorem illum, qui primus peregrini marmoris columnas habuit in eodem palatio, hymettias tamen nec plures sex aut longiores duodenum pedum, M. Brutus in iurgiis ob id venerem palatinam appellaverat. nimirum ista omisere moribus victis, frustraque interdicta, quae vetuerant, cernentes nullas potius quam inritas esse leges maluerunt. haec atque quae secuntur meliores esse nos  probabunt. quis enim hodie tantarum columnarum atrium habet sed priusquam de marmoribus dicamus, hominum in iis praeferenda iudicamus pretia. ante igitur artifices percensebimus.
<plin. nat. 36.3> marmore scalpendo primi omnium inclaruerunt Dipoenus et Scyllis, geniti in creta insula etiamnum medis imperantibus priusque, quam Cyrus in persis regnare inciperet. hoc est olympiade circiter quinquagensima. hi sicyonem se contulere, quae diu fuit officinarum omnium talium patria. deorum simulacra publice locaverant iis sicyonii, quae priusquam absolverentur, artifices iniuriam questi abiere in aetolos. protinus sicyonem fames invasit ac sterilitas maerorque dirus. remedium petentibus apollo pythius respondit: "si Dipoenus et Scyllis deorum simulacra perfecissent." quod magnis mercedibus obsequiisque impetratum est. fuere autem simulacra ea apollinis, dianae, herculis, minervae, quod de caelo postea tactum est. -- cum hi essent, iam fuerat in chio insula Melas scalptor, dein filius eius Micciades ac deinde  nepos Archermus, cuius filii Bupalus et Athenis vel clarissimi in ea scientia fuere Hipponactis poetae aetate, quem certum est lx olympiade fuisse. quodsi quis horum familiam ad proavum usque retro agat, inveniat artis eius originem cum olympiadum initio coepisse. Hipponacti notabilis foeditas voltus erat; quam ob rem imaginem eius lascivia iocosam hi proposuere ridentium circulis, quod Hipponax indignatus destrinxit amaritudinem carminum in tantum, ut credatur aliquis ad laqueum eos conpulisse. quod falsum est. conplura enim in finitimis insulis simulacra postea fecere, sicut in delo, quibus subiecerunt carmen non vitibus tantum censeri chion, sed et operibus Archermi filiorum. ostendunt et iasii dianam manibus eorum factam. in ipsa chio narrata est operis eorum dianae facies in sublimi posita, cuius voltum intrantes tristem, abeuntes exhilaratum putant. romae eorum signa sunt in palatina aede apollinis in fastigio et omnibus fere, quae fecit Divus Augustus. patris quoque eorum et deli fuere opera et in lesbo insula. Dipoeni quidem ambracia, argos, cleonae operibus refertae fuere.
<plin. nat. 36.4> omnes autem candido tantum marmore usi sunt e paro insula, quem lapidem coepere lychniten appellare, quoniam ad lucernas in cuniculis caederetur, ut auctor est Varro, multis postea candidioribus repertis, nuper vero etiam in lunensium lapicidinis. sed in pariorum mirabile proditur, glaeba lapidis unius cuneis dividentium soluta, imaginem sileni intus extitisse.
<plin. nat. 36.5> non omittendum hanc artem tanto vetustiorem fuisse quam picturam aut statuariam, quarum utraque cum Phidia coepit octogensima tertia olympiade, post annos circiter cccxxxii. et ipsum Phidian tradunt scalpsisse marmora, veneremque eius esse romae in octaviae operibus eximiae pulchritudinis. Alcamenen atheniensem, quod certum est, docuit in primis nobilem, cuius sunt opera athenis complura in aedibus sacris praeclarumque veneris extra muros, quae appellatur   . huic summam manum ipse Phidias inposuisse dicitur. eiusdem discipulus fuit Agoracritus parius, et aetate gratus, itaque e suis operibus pleraque nomini eius donasse fertur. certavere autem inter se ambo discipuli venere facienda,  vicitque Alcamenes non opere, sed civitatis suffragiis contra peregrinum suo faventis. quare Agoracritus ea lege signum suum vendidisse traditur, ne athenis esset, et appellasse nemesin. id positum est rhamnunte pago atticae, quod M. Varro omnibus signis praetulit. est et in matris magnae delubro eadem civitate Agoracriti opus. Phidian clarissimum esse per omnes gentes, quae iovis olympii famam intellegunt, nemo dubitat, sed ut laudari merito sciant etiam qui opera eius non videre, proferemus argumenta parva et ingenii tantum. neque ad hoc iovis olympii pulchritudine utemur, non minervae athenis factae amplitudine, cum sit ea cubitorum xxvi -- ebore haec et auro constat -- , sed in scuto eius amazonum proelium caelavit intumescente ambitu, in parmae eiusdem concava parte deorum et gigantum dimicationes, in soleis vero lapitharum et centaurorum. adeo momenta omnia capacia artis illi fuere. in basi autem quod caelatum est,   appellant: dii sunt nascentis xx numero. victoria praecipue mirabili, periti mirantur et  serpentem ac sub ipsa cuspide aeream sphingem. haec sint obiter dicta de artifice numquam satis laudato, simul ut noscatur illam magnificentiam aequalem fuisse et in parvis.
<plin. nat. 36.6> Praxitelis aetatem inter statuarios diximus, qui marmoris gloria superavit etiam semet. opera eius sunt athenis in ceramico, sed ante omnia est non solum Praxitelis, verum in toto orbe terrarum venus, quam ut viderent, multi navigaverunt cnidum. duas fecerat simulque vendebat, alteram velata specie, quam ob id praetulerunt quorum condicio erat, coi, cum eodem pretio detulisset, severum id ac pudicum arbitrantes; reiectam cnidii emerunt, inmensa differentia famae. voluit eam a cnidiis postea mercari rex Nicomedes, totum aes alienum, quod erat ingens, civitatis dissoluturum se promittens. omnia perpeti maluere, nec inmerito; illo enim signo Praxiteles nobilitavit cnidum. aedicula eius tota aperitur, ut conspici possit undique effigies deae, favente ipsa, ut creditur, facta. nec minor ex quacumque parte admiratio est. ferunt amore captum quendam, cum delituisset noctu, simulacro  cohaesisse, eiusque cupiditatis esse indicem maculam. sunt in cnido et alia signa marmorea inlustrium artificum, liber pater Bryaxidis et alter Scopae et minerva, nec maius aliud veneris praxiteliae specimen quam quod inter haec sola memoratur. eiusdem est et cupido, obiectus a cicerone verri "ille, propter quem thespiae visebantur," nunc in octaviae scholis positus; eiusdem et alter nudus in pario colonia propontidis, par veneri cnidiae nobilitate et iniuria; adamavit enim Alcetas rhodius atque in eo quoque simile amoris vestigium reliquit. romae Praxitelis opera sunt flora, triptolemus, ceres in hortis servilianis, boni eventus et bonae fortunae simulacra in capitolio, item maenades et quas thyiadas vocant et caryatidas, et sileni in pollionis asini monimentis et apollo et neptunus. Praxitelis filius Cephisodotus et artis heres fuit. cuius laudatum est pergami symplegma nobile digitis corpori verius quam marmori inpressis. romae eius opera sunt latona in palatii delubro, venus in pollionis asini monumentis et intra octaviae porticus in iunonis aede aesculapius ac diana.
<plin. nat. 36.7> Scopae laus cum his certat. is fecit venerem et pothon, qui samothrace sanctissimis caerimoniis coluntur, item apollinem palatinum, vestam sedentem laudatam in servilianis hortis duosque campteras circa eam, quorum pares in asini monimentis sunt, ubi et canephoros eiusdem. sed in maxima dignatione delubro cn. domitii in circo flaminio neptunus ipse et thetis atque achilles, nereides supra delphinos et cete aut hippocampos sedentes, item tritones chorusque phorci et pistrices ac multa alia marina, omnia eiusdem manu, praeclarum opus, etiam si totius vitae fuisset. nunc vero praeter supra dicta quaeque nescimus mars etiamnum est sedens colossiaeus eiusdem manu in templo bruti callaeci apud circum eundem, praeterea venus in eodem loco nuda, praxiteliam illam antecedens et quemcumque alium locum nobilitatura.
<plin. nat. 36.8> romae quidem multitudo operum et iam obliteratio ac magis officiorum negotiorumque acervi omnes a  contemplatione tamen abducunt, quoniam otiosorum et in magno loci silentio talis admiratio est. qua de causa ignoratur artifex eius quoque veneris, quam vespasianus imperator in operibus pacis suae dicavit antiquorum dignam fama. par haesitatio est in templo apollinis sosiani, niobae liberos morientes Scopas an Praxiteles fecerit; item ianus pater, in suo templo dicatus ab Augusto ex aegypto advectus, utrius manu sit, iam quidem et auro occultatus. similiter in curia octaviae quaeritur de cupidine fulmen tenente; id demum adfirmatur, Alcibiaden esse, principem forma in ea aetate. multa in eadem schola sine auctoribus placent: satyri quattuor, ex quibus unus liberum patrem palla velatum umeris praefert, alter liberam similiter, tertius ploratum infantis cohibet, quartus cratere alterius sitim sedat, duaeque aurae velificantes sua veste. nec minor quaestio est in saeptis, olympum et pana, chironem cum achille qui fecerint, praesertim cum capitali satisdatione fama iudicet dignos.
<plin. nat. 36.9> Scopas habuit aemulos eadem aetate Bryaxim et Timotheum et Leocharen, de quibus simul dicendum est, quoniam pariter caelavere mausoleum. sepulchrum hoc est ab uxore artemisia factum mausolo, cariae regulo, qui  obiit olympiadis cvii anno secundo. opus id ut esset inter septem miracula, hi maxime fecere artifices. patet ab austro et septentrione sexagenos ternos pedes, brevius a frontibus, toto circumitu pedes ccccxxxx, attollitur in altitudinem xxv cubitis, cingitur columnis xxxvi. pteron vocavere circumitum. ab oriente caelavit Scopas, a septentrione Bryaxis, a meridie Timotheus, ab occasu Leochares, priusque quam peragerent, regina obiit. non tamen recesserunt nisi absoluto, iam id gloriae ipsorum artisque monimentum iudicantes; hodieque certant manus. accessit et quintus artifex. namque supra pteron pyramis altitudinem inferiorem aequat, viginti quattuor gradibus in metae cacumen se contrahens; in summo est quadriga marmorea, quam fecit Pythis. haec adiecta cxxxx pedum altitudine totum opus includit. Timothei manu diana romae est in palatio apollinis delubro, cui signo caput reposuit avianius evander.
<plin. nat. 36.10> in magna admiratione est hercules Menestrati et hecate ephesi in templo dianae post aedem, in cuius contemplatione admonent aeditui parcere oculis; tanta  marmoris radiatio est. (non postferuntur et charites in propylo atheniensium, quas socrates fecit, alius ille quam pictor, idem ut aliqui putant). nam Myronis illius, qui in aere laudatur, anus ebria est zmyrnae in primis incluta.
<plin. nat. 36.11> pollio asinius, ut fuit acris vehementiae, sic quoque spectari monumenta sua voluit. in iis sunt centauri nymphas gerentes Arcesilae, thespiades Cleomenis, oceanus et iuppiter Heniochi, appiades Stephani, hermerotes taurisci, non caelatoris illius, sed tralliani, iuppiter hospitalis Papyli, Praxitelis discipuli, zethus et amphion ac dirce et taurus vinculumque ex eodem lapide, a rhodo advecta opera Apollonii et Taurisci. parentum hi certamen de se fecere, Menecraten videri professi, sed esse naturalem artemidorum. eodem loco liber pater Eutychidis laudatur, ad octaviae vero porticum apollo Philisci rhodii in delubro suo, item latona et diana et musae novem et alter apollo nudus. eum, qui citharam in eodem templo  tenet, timarchides fecit, intra octaviae vero porticus aedem iunonis ipsam deam dionysius et polycles aliam, venerem eodem loco Philiscus, cetera signa Praxiteles. iidem polycles et dionysius, timarchidis filii, iovem, qui est in proxima aede, fecerunt, pana et olympum luctantes eodem loco heliodorus, quod est alterum in terris symplegma nobile, venerem lavantem sese daedalsas, stantem polycharmus. ex honore apparet, in magna auctoritate habitum lysiae opus, quod in palatio super arcum Divus Augustus honori octavi patris sui dicavit in aedicula columnis adornata, id est quadriga currusque et apollo ac diana ex uno lapide. in hortis servilianis reperio laudatos calamidis apollinem illius caelatoris, dercylidis pyctas, amphistrati callisthenen historiarum scriptorem. - nec deinde multo plurium fama est, quorundam claritati in operibus eximiis obstante numero artificum, quoniam nec unus occupat gloriam nec plures pariter nuncupari possunt, sicut in laocoonte, qui est in titi imperatoris  domo, opus omnibus et picturae et statuariae artis praeferendum. ex uno lapide eum ac liberos draconumque mirabiles nexus de consilii sententia fecere summi artifices Hagesander et Polydorus et Athenodorus rhodii. similiter palatinas domos caesarum replevere probatissimis signis craterus cum pythodoro, polydeuces cum hermolao, pythodorus alius cum artemone, at singularis aphrodisius trallianus. agrippae pantheum decoravit diogenes atheniensis; in columnis templi eius caryatides probantur inter pauca operum, sicut in fastigio posita signa, sed propter altitudinem loci minus celebrata. inhonorus est nec in templo ullo hercules, ad quem poeni omnibus annis humana sacrificaverant victima, humi stans ante aditum porticus ad nationes. sitae fuere et thespiades ad aedem felicitatis, quarum unam amavit eques romanus iunius pisciculus, ut tradit Varro, admirator et pasitelis, qui et quinque volumina scripsit nobilium operum in toto orbe. natus hic in graeca italiae ora et civitate romana donatus cum iis oppidis, iovem fecit eboreum in metelli aede, qua campus petitur. accidit ei,  cum in navalibus, ubi ferae africanae erant, per caveam intuens leonem caelaret, ut ex alia cavea panthera erumperet, non levi periculo diligentissimi artificis. fecisse opera complura dicitur; quae fecerit, nominatim non refertur. Arcesilaum quoque magnificat Varro, cuius se marmoream habuisse leaenam aligerosque ludentes cum ea cupidines, quorum alii religatam tenerent, alii cornu cogerent bibere, alii calciarent soccis, omnes ex uno lapide. idem et a coponio quattuordecim nationes, quae sunt circa pompeium, factas auctor est. - invenio et canachum laudatum inter statuarios fecisse marmorea. nec sauram atque batrachum obliterari convenit, qui fecere templa octaviae porticibus inclusa, natione ipsi lacones. quidam et opibus praepotentes fuisse eos putant ac sua inpensa construxisse, inscriptionem sperantes, qua negata hoc tamen alio modo usurpasse. sunt certe etiam nunc in columnarum spiris inscalptae nominum eorum argumento lacerta atque rana. in iovis aede ex iis pictura cultusque reliquus omnis femineis argumentis constat; erat enim facta iunoni, sed, cum inferrentur signa, permutasse  geruli traduntur, et id religione custoditum, velut ipsis diis sedem ita partitis. ergo et in iunonis aede cultus est qui iovis esse debuit.
<plin. nat. 36.12> sunt et in parvolis marmoreis famam consecuti myrmecides, cuius quadrigam cum agitatore operuit alis musca, et callicrates, cuius formicarum pedes atque alia membra pervidere non est.
<plin. nat. 36.13> haec sint dicta de marmoris scalptoribus summaque claritate artificum, quo in tractatu subit mentem non fuisse tum auctoritatem maculoso marmori. fecere et e thasio, cycladum insularum aequo, et e lesbio; lividius hoc paulo. versicolores quidem maculas et in totum marmorum apparatum etiam menander, diligentissimus luxuriae interpres, primus et raro attigit. columnis demum utebantur in templis, nec lautitiae causa - nondum enim ista intellegebantur - , sed quia firmiores aliter statui non poterant. sic est inchoatum athenis templum iovis olympii, ex quo sulla capitolinis aedibus advexerat columnas. fuit tamen inter lapidem atque marmor differentia iam et apud homerum; dicit enim marmoreo saxo percussum,  sed hactenus, regias quoque domus, cum lautissime, praeter aes, aurum, electrum, argentum ebore tantum adornans. primum, ut arbitror, versicolores istas maculas chiorum lapicidinae ostenderunt, cum exstruerent muros, faceto in id m. ciceronis sale - omnibus enim ostentabant ut magnificum - : "multo," inquit, "magis mirarer, si tiburtino lapide fecissetis." et, hercules, non fuisset picturis honos ullus, non modo tantus, aliqua marmorum auctoritate.
<plin. nat. 36.14> secandi in crustas nescio an cariae fuerit inventum. antiquissima, quod equidem inveniam, halicarnasi domus mausoli proconnesio marmore exculta est latericiis parietibus. is obiit olympiadis cvii anno secundo, urbis romae cdiii.
<plin. nat. 36.15> primum romae parietes crusta marmoris operuisse totos domus suae in caelio monte cornelius nepos tradit mamurram, formiis natum equitem romanum, praefectum fabrum c. caesaris in gallia, ne quid indignitati desit, tali auctore inventa re. hic namque est mamurra  catulli veroniensis carminibus proscissus, quem, ut res est, domus ipsius clarius quam catullus dixit "habere quidquid habuisset comata gallia." namque adicit idem nepos primum totis aedibus nullam nisi e marmore columnam habuisse et omnes solidas e carystio aut luniensi. m. lepidus q. catuli in consulatu conlega primus omnium limina ex numidico marmore in domo posuit magna reprensione. is fuit consul anno urbis dclxxvi. hoc primum invecti numidici marmoris vestigium invenio, non in columnis tamen crustisve, ut supra carystii, sed in massa ac vilissimo liminum usu. post hunc lepidum quadriennio l. lucullus consul fuit, qui nomen, ut ex re apparet, luculleo marmori dedit, admodum delectatus illo, primusque romam invexit, atrum alioqui, cum cetera maculis aut coloribus commendentur. nascitur autem in melo insula, solumque paene hoc marmor ab amatore nomen accepit. inter hos primum, ut arbitror, marmoreos parietes habuit scaena M. Scauri, non  facile dixerim secto an solidis glaebis polito, sicuti est hodie iovis tonantis aedis in capitolio. nondum enim secti marmoris vestigia invenio in italia.
<plin. nat. 36.16> sed quisquis primus invenit secare luxuriaque dividere, inportuni ingenii fuit. harena hoc fit et ferro videtur fieri, serra in praetenui linea premente harenas versandoque tractu ipso secante. aethiopica haec maxime probatur, nam id quoque accessit, ut ab aethiopia usque peteretur quod secaret marmora, immo vero etiam in indos, quo margaritas quoque peti severis moribus indignum erat. haec proxime laudatur; mollior tamen quae aethiopica. illa nulla scabritie secat, indica non aeque levat, sed combusta ea polientes marmora fricare iubentur. simile et naxiae vitium est et coptitidi, quae vocatur aegyptia. haec fuere antiqua genera marmoribus secandis. postea reperta est non minus probanda ex quodam hadriatici maris vado, aestu nudante, observatione non facili. iam quidem quacumque harena secare e fluviis omnibus fraus artificum ausa est, quod dispendium admodum pauci intellegunt. crassior enim harena laxioribus segmentis terit et plus erodit marmoris maiusque opus scabritia politurae relinquit; ita sectae attenuantur crustae. rursus thebaica polituris accommodatur et quae fit e poro  lapide aut e pumice. - signis e marmore poliendis gemmisque etiam scalpendis atque limandis naxium diu placuit ante alia. ita vocantur cotes in cypro insula genitae. vicere postea ex armenia invectae.
<plin. nat. 36.17> marmorum genera et colores non attinet dicere in tanta notitia nec facile est enumerare in tanta multitudine. quoto cuique enim loco non suum marmor invenitur et tamen celeberrimi generis dicta sunt in ambitu terrarum cum gentibus suis. non omnia autem in lapicidinis gignuntur, sed multa et sub terra sparsa, pretiosissimi quidem generis, sicut lacedaemonium viride cunctisque hilarius, sicut et augusteum ac deinde tibereum, in aegypto Augusti ac tiberii primum principatu reperta. differentia eorum est ab ophite, cum sit illud serpentium maculis simile, unde et nomen accepit, quod haec maculas diverso modo colligunt, augusteum undatim crispum in vertices, tibereum sparsa, non convoluta, canitie. neque ex ophite columnae nisi parvae admodum inveniuntur. duo eius genera: molle candidi, nigricantis durum. dicuntur ambo capitis dolores sedare adalligati et serpentium ictus. quidam phreneticis ac lethargicis  adalligari iubent candicantem. contra serpentes autem a quibusdam praecipue laudatur ex iis quem tephrian appellant a colore cineris. vocatur et memphites a loco, gemmantis naturae. huius usus conteri et iis, quae urenda sint aut secanda, ex aceto inlini; obstupescit ita corpus nec sentit cruciatum. rubet porphyrites in eadem aegypto; ex eodem candidis intervenientibus punctis leptopsephos vocatur. quantislibet molibus caedendis sufficiunt lapicidinae. statuas ex eo claudio caesari procurator eius in urbem ex aegypto advexit vitrasius pollio, non admodum probata novitate; nemo certe postea imitatus est. invenit eadem aegyptus in aethiopia quem vocant basaniten, ferrei coloris atque duritiae, unde et nomen ei dedit. numquam hic maior repertus est quam in templo pacis ab imperatore Vespasiano Augusto dicatus argumento nili, sedecim liberis circa ludentibus, per quos totidem cubita summi incrementi augentis se amnis eius intelleguntur. non absimilis illi narratur in thebis delubro serapis, ut putant,  memnonis statuae dicatus, quem cotidiano solis ortu contactum radiis crepare tradunt.
<plin. nat. 36.18> onychem in arabiae tantum montibus nec usquam aliubi nasci putavere nostri veteres, sudines in carmania. potoriis primum vasis inde factis, dein pedibus lectorum sellisque, nepos cornelius tradit magno fuisse miraculo, cum p. lentulus spinther amphoras ex eo chiorum magnitudine cadorum ostendisset, post quinquennium deinde xxxii pedum longitudinis columnas vidisse se. variatum in hoc lapide et postea est, namque pro miraculo insigni quattuor modicas in theatro suo cornelius balbus posuit; nos ampliores xxx vidimus in cenatione, quam callistus caesaris claudi libertorum, potentia notus, sibi exaedificaverat. hunc aliqui lapidem alabastriten vocant, quem cavant et ad vasa unguentaria, quoniam optume servare incorrupta dicatur. idem et ustus emplastris convenit. nascitur circa thebas aegyptias et damascum syriae. hic ceteris candidior, probatissimus vero in carmania, mox in india, iam quidem et in syria asiaque, vilissimus autem et sine ullo nitore in cappadocia. probantur quam maxime mellei coloris, in vertices maculosi atque non  tralucidi. vitia in iis corneus colos aut candidus et quidquid simile vitro est.
<plin. nat. 36.19> paulum distare ab eo in unguentorum fide multi existimant lygdinos, in paro repertos amplitudine qua lances craterasque non excedant, antea ex arabia tantum advehi solitos, candoris eximii. magnus et duobus contrariae inter se naturae honos, corallitico in asia reperto mensurae non ultra bina cubita, candore proximo ebori et quadam similitudine. e diverso niger est alabandicus terrae suae nomine, quamquam et mileti nascens, ad purpuram tamen magis aspectu declinante. idem liquatur igni funditurque ad usum vitri. thebaicus lapis interstinctus aureis guttis invenitur in africae parte aegypto adscripta, coticulis ad terenda collyria quadam utilitate naturali conveniens, circa syenen vero thebaidis syenites, quem antea pyrrhopoecilon vocabant.
<plin. nat. 36.20> trabes ex eo fecere reges quodam certamine, obeliscos vocantes solis numini sacratos. radiorum eius argumentum in effigie est, et ita significatur nomine aegyptio. primus omnium id instituit mespheres, qui regnabat in solis urbe, somnio iussus; hoc ipsum  inscriptum in eo, etenim scalpturae illae effigiesque quas videmus aegyptiae sunt litterae. postea et alii excidere reges. statuit eos in supra dicta urbe sesothes quattuor numero, quadragenum octonum cubitorum longitudine, rhamsesis autem, quo regnante ilium captum est, cxxxx cubitorum. idemdigressis inde, ubi fuit mnevidis regia, posuit alium, longitudine quidem cxx cubitorum, sed prodigiosa crassitudine, undenis per latera cubitis. opus id fecisse dicuntur [cxx] hominum. ipse rex, cum surrecturus esset verereturque, ne machinae ponderi non sufficerent, quo maius periculum curae artificum denuntiaret, filium suum adalligavit cacumini, ut salus eius apud molientes prodesset et lapidi. hac admiratione operis effectum est, ut, cum oppidum id expugnaret cambyses rex ventumque esset incendiis ad crepidines obelisci, extingui iuberet molis reverentia qui nullam habuerat urbis. sunt et alii duo, unus a zmarre positus, alter a phio sine notis, quadragenum octonum cubitorum. alexandriae statuit  unum ptolemaeus philadelphus octoginta cubitorum. exciderat eum necthebis rex purum, maiusque opus in devehendo statuendove inventum est quam in excidendo. a satyro architecto aliqui devectum tradunt rate, callixenus a phoenice, fossa perducto usque ad iacentem obeliscum nilo, navesque duas in latitudinem patulas pedalibus ex eodem lapide ad rationem geminati per duplicem mensuram ponderis oneratas ita, ut subirent obeliscum pendentem extremitatibus suis in ripis utrimque; postea egestis laterculis adlevatas naves excepisse onus; statutum autem in sex talis e monte eodem, et artificem donatum talentis l. hic fuit in arsinoeo positus a rege supra dicto munus amoris, coniuge eademque sorore arsinoe. inde eum navalibus incommodum maximus quidam praefectus aegypti transtulit in forum, reciso cacumine, dum vult fastigium addere auratum, quod postea omisit. et alii duo sunt alexandreae ad portum in caesaris templo, quos excidit mesphres rex, quadragenum binum cubitorum.
<plin. nat. 36.21> super omnia accessit difficultas mari romam devehendi,  spectatis admodum navibus. Divus Augustus eam, quae priorem advexerat, miraculi gratia puteolis perpetuis navalibus dicaverat; incendio consumpta ea est. divus claudius aliquot per annos adservatam, qua c. caesar inportaverat, omnibus quae umquam in mari visa sunt mirabiliorem, in ipsa turribus puteolis e pulvere exaedificatis, perductam ostiam portus gratia mersit. alia ex hoc cura navium, quae tiberi subvehant, quo experimento patuit non minus aquarum huic amni esse quam nilo. is autem obeliscus, quem Divus Augustus in circo magno statuit, excisus est a rege psemetnepserphreo, quo regnante pythagoras in aegypto fuit, lxxxv pedum et dodrantis praeter basim eiusdem lapidis; is vero, quem in campo martio, novem pedibus minor, a sesothide. inscripti ambo rerum naturae interpretationem aegyptiorum philosophia continent. - ei, qui est in campo, Divus Augustus addidit mirabilem usum ad deprendendas solis umbras dierumque ac noctium ita magnitudines, strato  lapide ad longitudinem obelisci, cui par fieret umbra brumae confectae die sexta hora paulatimque per regulas, quae sunt ex aere inclusae, singulis diebus decresceret ac rursus augesceret, digna cognitu res, ingenio facundi novi mathematici. is apici auratam pilam addidit, cuius vertice umbra colligeretur in se ipsam, alias enormiter iaculante apice, ratione, ut ferunt, a capite hominis intellecta. haec observatio xxx iam fere annis non congruit, sive solis ipsius dissono cursu et caeli aliqua ratione mutato sive universa tellure a centro suo aliquid emota (ut deprehendi et aliis in locis accipio) sive urbis tremoribus ibi tantum gnomone intorto sive inundationibus tiberis sedimento molis facto, quamquam ad altitudinem inpositi oneris in terram quoque dicuntur acta fundamenta. - tertius est romae in vaticano gai et neronis principum circo - ex omnibus unus omnino fractus est in molitione - , quem fecerat sesosidis filius nencoreus. eiusdem remanet et alius centum  cubitorum, quem post caecitatem visu reddito ex oraculo soli sacravit.
<plin. nat. 36.22> dicantur obiter et pyramides in eadem aegypto, regum pecuniae otiosa ac stulta ostentatio, quippe cum faciendi eas causa a plerisque tradatur, ne pecuniam successoribus aut aemulis insidiantibus praeberent aut ne plebs esset otiosa. multa circa hoc vanitas hominum illorum fuit. vestigia complurium incohatarum extant. una est in arsinoite nomo, duae in memphite, non procul labyrintho, de quo et ipso dicemus, totidem ubi fuit moeridis lacus, hoc est fossa grandis, sed aegyptiis inter mira ac memoranda narrata. harum cacumina cc cubita extra aquam eminere dicuntur. reliquae tres, quae orbem terrarum inplevere fama, sane conspicuae undique adnavigantibus, sitae sunt in parte africae monte saxeo sterilique inter memphim oppidum et quod appellari diximus delta, a nilo minus iiii milia passuum, a memphi [vii] d, vico adposito quem vocant busirin; in eo sunt adsueti scandere illas.
<plin. nat. 36.23> ante est sphinx vel magis narranda, de qua  siluere, numen accolentium. harmain regem putant in ea conditum et volunt invectam videri; est autem saxo naturali elaborata. rubrica facies monstri colitur. capitis per frontem ambitus centum duos pedes colligit, longitudo pedum cxliii est, altitudo a ventre ad summam aspidem in capite, lxis.
<plin. nat. 36.24> pyramis amplissima ex arabicis lapicidinis constat. ccclx milia hominum annis xx eam construxisse produntur. tres vero factae annis lxxxviii, mensibus iiii. qui de iis scripserint - sunt herodotus, euhemerus, duris samius, aristagoras, dionysius, artemidorus, alexander polyhistor, butoridas, antisthenes, demetrius, demoteles, apion - , inter omnes eos non constat, a quibus factae sint, iustissimo casu obliteratis tantae vanitatis auctoribus. aliqui ex iis prodiderunt in raphanos et alium ac cepas mdc talenta erogata. amplissima septem iugera optinet soli. quattuor angulorum paribus intervallis dcclxxxiii pedes  singulorum laterum, altitudo a cacumine ad solum pedes dccxxv colligit, ambitus cacuminis pedes xvis. alterius intervalla singula per quattuor angulos pedes dcclviis comprehendunt. tertia minor quidem praedictis, sed multo spectatior, aethiopicis lapidibus adsurgit ccclxiii pedibus inter angulos. vestigia aedificationum nulla exstant, harena late pura circa, lentis similitudine, qualis in maiore parte africae. quaestionum summa est, quanam ratione in tantam altitudinem subiecta sint caementa. alii nitro ac sale adaggeratis cum crescente opere et peracto fluminis inrigatione dilutis; alii lateribus e luto factis exstructos pontes, peracto opere lateribus in privatas domos distributis, nilum enim non putant rigare potuisse multo humiliorem. in pyramide maxima est intus puteus lxxxvi cubitorum; flumen illo admissum arbitrantur. mensuram altitudinis earum omnemque similem deprehendere invenit thales milesius umbram metiendo, qua hora par esse corpori solet. haec sunt pyramidum miracula, supremumque illud, ne quis regum opes miretur, minimam ex iis, sed laudatissimam, a rhodopide meretricula factam. aesopi fabellarum philosophi conserva quondam et contubernalis  haec fuit, maiore miraculo, tantas opes meretricio esse conquisitas.
<plin. nat. 36.25> magnificatur et alia turris a rege facta in insula pharo portum optinente alexandriae, quam constitisse dccc talentis tradunt, magno animo, ne quid omittamus, ptolemaei regis, quo in ea permiserit sostrati cnidii architecti structura ipsa nomen inscribi. usus eius nocturno navium cursu ignes ostendere ad praenuntianda vada portusque introitum, quales iam compluribus locis flagrant, sicut ostiae ac ravennae. periculum in continuatione ignium, ne sidus existimetur, quoniam e longinquo similis flammarum aspectus est. hic idem architectus primus omnium pensilem ambulationem cnidi fecisse traditur.
<plin. nat. 36.26> dicamus et labyrinthos, vel portentosissimum humani inpendii opus, sed non, ut existimari potest, falsum. durat etiam nunc in aegypto in heracleopolite nomo qui primus factus est ante annos, ut tradunt, [iii] dc a petesuchi rege sive tithoe, quamquam herodotus totum opus xii regum esse dicit novissimique psammetichi. causas faciendi varie interpretantur, demoteles regiam moteridis  fuisse, lyceas sepulchrum moeridis, plures soli sacrum id exstructum, quod maxime creditur. hinc utique sumpsisse daedalum exemplar eius labyrinthi, quem fecit in creta, non est dubium, sed centensimam tantum portionem eius imitatum, quae itinerum ambages occursusque ac recursus inexplicabiles continet, non - ut in pavimentis puerorumve ludicris campestribus videmus - brevi lacinia milia passuum plura ambulationis continentem, sed crebris foribus inditis ad fallendos occursus redeundumque in errores eosdem. secundus hic fuit ab aegyptio labyrinthus, tertius in lemno, quartus in italia, omnes lapide polito fornicibus tecti, aegyptius, quod miror equidem, introitu lapidis e paro columnisque, reliqua e syenite molibus compositis, quas dissolvere ne saecula quidem possint, adiuvantibus heracleopolitis, quod opus invisum mire spectavere.
<plin. nat. 36.27> positionem operis eius singulasque partes enarrare non est, cum sit in regiones divisum atque praefecturas, quas vocant nomos, xxi nominibus eorum totidem vastis  domibus adtributis, praeterea templa omnium aegypti deorum contineat superque nemesis xl aediculis incluserit pyramides complures quadragenarum ulnarum senas radice  optinentes. fessi iam eundo perveniunt ad viarum illum inexplicabilem errorem, quin et cenacula clivis excelsa, porticusque descenduntur nonagenis gradibus; intus columnae porphyrite lapide, deorum simulacra, regum statuae, monstrificae effigies. quarundam domuum talis est situs, ut adaperientibus fores tonitrum intus terribile existat, maiore autem in parte transitus est per tenebras. aliae rursus extra murum labyrinthi aedificiorum moles; pteron appellant. inde aliae perfossis cuniculis subterraneae domus. refecit unus omnino pauca ibi chaeremon, spado necthebis regis, d ante alexandrum magnum annis. id quoque traditur, fulsisse trabibus spinae oleo incoctae, dum in fornices quadrati lapides adsurgerent.
<plin. nat. 36.28> et de cretico labyrintho satis dictum est. lemnius similis illi columnis tantum cl memorabilior fuit, quarum in officina turbines ita librati pependerunt, ut puero circumagente tornarentur. architecti fecere zmilis et rhoecus et theodorus indigenae. exstantque adhuc reliquiae eius, cum cretici italicique nulla vestigia exstent. namque et italicum dici convenit, quem fecit sibi porsina, rex etruriae, sepulchri causa, simul ut externorum regum vanitas quoque italis superetur. sed cum excedat omnia fabulositas, utemur ipsius M. Varronis in expositione ea verbis: "sepultus sub urbe clusio, in quo loco monimentum reliquit lapide quadrato quadratum, singula latera pedum tricenum, alta quinquagenum. in qua basi quadrata intus labyrinthum inextricabile, quo si quis introierit sine glomere lini, exitum invenire nequeat. supra id quadratum pyramides stant quinque, quattuor in angulis et in medio una, imae latae pedum quinum septuagenum, altae centenum quinquagenum, ita fastigatae, ut in summo orbis aeneus et petasus unus omnibus sit inpositus, ex quo pendeant exapta  catenis tintinabula, quae vento agitata longe sonitus referant, ut dodonae olim factum. supra quem orbem quattuor pyramides insuper singulae stant altae pedum centenum. supra quas uno solo quinque pyramides." quarum altitudinem Varronem puduit adicere; fabulae etruscae tradunt eandem fuisse quam totius operis ad eas, vesana dementia, quaesisse gloriam inpendio nulli profuturo, praeterea fatigasse regni vires, ut tamen laus maior artificis esset.
<plin. nat. 36.29> legitur et pensilis hortus, immo vero totum oppidum aegyptiae thebae, exercitus armatos subter educere solitis regibus nullo oppidanorum sentiente; etiamnum hoc minus mirum quam quod flumine medium oppidum interfluente. quae si fuissent, non dubium est homerum dicturum fuisse, cum centum portas ibi praedicaret.
<plin. nat. 36.30> graecae magnificentiae vera admiratio exstat templum ephesiae dianae cxx annis factum a tota asia. in solo id palustri fecere, ne terrae motus sentiret aut hiatus timeret, rursus ne in lubrico atque instabili fundamenta tantae molis locarentur, calcatis ea substravere carbonibus, dein velleribus lanae. universo templo longitudo est ccccxxv pedum, latitudo ccxxv, columnae  cxxvii a singulis regibus factae lx pedum altitudine, ex iis xxxvi caelatae, una a Scopa. operi praefuit chersiphron architectus. summa miraculi epistylia tantae molis attolli potuisse; id consecutus ille est aeronibus harenae plenis, molli clivo super capita columnarum exaggerato, paulatim exinaniens imos, ut sensim opus in loco sederet. difficillime hoc contigit in limine ipso, quod foribus inponebat; etenim ea maxima moles fuit nec sedit in cubili, anxio artifice mortis destinatione suprema. tradunt in ea cogitatione fessum nocturno tempore in quiete vidisse praesentem deam, cui templum fieret, hortantem, ut viveret: se composuisse lapidem. atque ita postera luce apparuit; pondere ipso correctus videbatur. cetera eius operis ornamenta plurium librorum instar optinent, nihil ad specimen naturae pertinentia.
<plin. nat. 36.31> durat et cyzici delubrum, in quo millum aureum commissuris omnibus politi lapidis subiecit artifex, eboreum iovem dicaturus intus coronante eum marmoreo apolline. translucent ergo iuncturae tenuissimis capillamentis lenique adflatu simulacra refovent, et praeter  ingenium artificis ipsa materia ingenii quamvis occulta in pretio operis intellegitur. - eodem in oppido est lapis fugitivus appellatus; argonautae eum pro ancora usi reliquerant ibi. hunc e prytaneo - ita vocatur locus - saepe profugum vinxere plumbo. - eadem in urbe iuxta portam, quae thracia vocatur, turres septem acceptas voces numeroso repercussu multiplicant. nomen huic miraculo echo est a graecis datum. et hoc quidem locorum natura evenit ac plerumque convallium; ibi casu accidit, olympiae autem arte, mirabili modo, in porticu, quam ob id heptaphonon appellant, quoniam septiens eadem vox redditur. cyzici et buleuterium vocant aedificium amplum, sine ferreo clavo ita disposita contignatione, ut eximantur trabes sine fulturis ac reponantur. quod item romae in ponte sublicio religiosum est, posteaquam coclite horatio defendente aegre revolsus est.
<plin. nat. 36.32> verum et ad urbis nostrae miracula transire conveniat dcccque annorum dociles scrutari vires et sic quoque terrarum orbem victum ostendere. quod accidisse totiens paene, quot referentur miracula, apparebit; universitate vero acervata et in quendam unum cumulum coiecta non alia magnitudo exurget quam si mundus alius  quidam in uno loco narretur. nec ut circum maximum a caesare dictatore exstructum longitudine stadiorum trium, latitudine unius, sed cum aedificiis iugerum quaternum, ad sedem [ccl], inter magna opera dicamus: non inter magnifica basilicam pauli columnis e phrygibus mirabilem forumque Divi Augusti et templum pacis vespasiani imp. aug., pulcherrima operum, quae umquam vidit orbis non et tectum diribitori ab agrippa facti, cum theatrum ante texerit romae valerius ostiensis architectus ludis libonis pyramidas regum miramur, cum solum tantum foro exstruendo hs [30m]30 caesar dictator emerit et, si quem inpensa moveat captis avaritia animis, hs [30cxlviii]30 domo empta clodius, quem milo occidit, habitaverit. quod equidem non secus ac regum insaniam miror; itaque et ipsum milonem hs [30dcc]30 aeris alieni debuisse inter prodigia animi humani duco. sed tum senes aggeris vastum spatium,  substructiones capitolii mirabantur, praeterea cloacas, opus omnium dictu maximum, subfossis montibus atque, ut paullo ante retulimus, urbe pensili subterque navigata m. agrippae in aedilitate post consulatum. permeant conrivati septem amnes cursuque praecipiti torrentium modo rapere atque auferre omnia coacti, insuper imbrium mole concitati vada ac latera quatiunt, aliquando tiberis retro infusus recipitur, pugnantque diversi aquarum impetus intus, et tamen obnixa firmitas resistit. trahuntur moles superne tantae non succumbentibus cavis operis, pulsant ruinae sponte praecipites aut inpactae incendiis, quatitur solum terrae motibus, durant tamen a tarquinio prisco annis dcc prope inexpugnabiles, non omittendo memorabili exemplo vel magis, quoniam celeberrimis rerum conditoribus omissum est. cum id opus tarquinius priscus plebis manibus faceret, essetque labor incertum maior an longior, passim conscita nece quiritibus taedium fugientibus, novum, inexcogitatum ante posteaque remedium invenit ille rex, ut omnium ita defunctorum corpora figeret  cruci spectanda civibus simul et feris volucribusque laceranda. quam ob rem pudor romani nominis proprius, qui saepe res perditas servavit in proeliis, tunc quoque subvenit, sed illo tempore vi post vitam erubescens, cum puderet vivos, tamquam puditurum esset extinctos. amplitudinem cavis eam fecisse proditur, ut vehem faeni large onustam transmitteret.
<plin. nat. 36.33> parva sunt cuncta, quae diximus, et omnia uni comparanda miraculo, antequam nova attingam. m. lepido q. catulo cos., ut constat inter diligentissimos auctores, domus pulchrior non fuit romae quam lepidi ipsius, at, hercules, intra annos xxxv eadem centensimum locum non optinuit. computet in hac aestimatione qui volet marmorum molem, opera pictorum, inpendia regalia et cum pulcherrima laudatissimaque certantes centum domus posteaque ab innumerabilibus aliis in hunc diem victas. profecto incendia puniunt luxum, nec tamen effici potest, ut mores aliquid ipso homine mortalius esse intellegant.
<plin. nat. 36.34> sed omnes eas duae domus vicerunt. bis vidimus urbem totam cingi domibus principum gai et neronis, huius quidem, ne quid deesset, aurea. nimirum sic habitaverant illi, qui hoc imperium fecere tantum, ad  devincendas gentes triumphosque referendos ab aratro aut foco exeuntes, quorum agri quoque minorem modum optinuere quam sellaria istorum! subit vero cogitatio, quota portio harum fuerint areae illae, quas invictis imperatoribus decernebant publice ad exaedificandas domos; summusque illarum honos erat, sicut in p. valerio publicola, primo consule cum L. Bruto, post tot merita et fratre eius, qui bis in eodem magistratu sabinos devicerat, adici decreto, ut domus eorum fores extra aperirentur et ianua in publicum reiceretur. hoc erat clarissimum insigne inter triumphales quoque domos.
<plin. nat. 36.35> non patiar istos duos ne hac quidem gloria famae frui, docebimusque etiam insaniam eorum victam privatis opibus M. Scauri, cuius nescio an aedilitas maxime prostraverit mores maiusque sit sullae malum tanta privigni potentia quam proscriptio tot milium. in aedilitate hic sua fecit opus maximum omnium, quae umquam fuere humana manu facta, non temporaria mora, verum etiam aeternitatis destinatione. theatrum hoc fuit; scaena ei triplex in altitudinem ccclx columnarum in ea civitate, quae sex hymettias non tulerat sine probro civis  amplissimi. ima pars scaenae e marmore fuit, media e vitro, inaudito etiam postea genere luxuriae, summa e tabulis inauratis; columnae, ut diximus, imae duodequadragenum pedum. signa aerea inter columnas, ut indicavimus, fuerunt [iii] numero; cavea ipsa cepit hominum [lxxx], cum pompeiani theatri totiens multiplicata urbe tantoque maiore populo sufficiat large [xxxx] sedere. relicus apparatus tantus attalica veste, tabulis pictis, cetero choragio fuit, ut, in tusculanam villam reportatis quae superfluebant cotidiani usus deliciis, incensa villa ab iratis servis concremaretur hs [30ccc]30.
<plin. nat. 36.36> aufert animum et a destinato itinere degredi cogit contemplatio tam prodigae mentis aliamque conectit maiorem insaniam e ligno. c. curio, qui bello civili in caesarianis partibus obiit, funebri patris munere cum opibus apparatuque non posset superare Scaurum -- unde enim illi vitricus sulla et metella mater proscriptionum sectrix unde M. Scaurus pater, totiens princeps civitatis et mariani sodalicii rapinarum provincialium sinus cum iam ne ipse quidem Scaurus sibi par esse posset, quando  hoc certe incendi illius praemium habuit convectis ex orbe terrarum rebus, ut nemo postea par esset insaniae illi - ingenio ergo utendum suo curioni et aliquid excogitandum fuit. operae pretium est scire, quid invenerit, et gaudere moribus nostris ac verso modo nos vocare maiores. theatra iuxta duo fecit amplissima ligno, cardinum singulorum versatili suspensa libramento, in quibus utrisque antemeridiano ludorum spectaculo edito inter sese aversis, ne invicem obstreperent scaenae, repente circumactis - ut constat, post primos dies etiam sedentibus aliquis - , cornibus in se coeuntibus faciebat amphitheatrum gladiatorumque proelia edebat, ipsum magis auctoratum populum romanum circumferens. quid enim miretur quisque in hoc primum, inventorem an inventum, artificem an auctorem, ausum aliquem hoc excogitare an suscipere an iubere super omnia erit populi sedere ausi furor tam infida instabilique sede. en hic est ille terrarum victor et totius domitor orbis, qui gentes, regna diribet, iura exteris mittit, deorum quaedam immortalium generi humano portio, in machina pendens et ad periculum suum plaudens! quae vilitas animarum ista aut quae querella de cannis! quantum mali potuit accidere! hauriri urbes terrae hiatibus publicus mortalium dolor est: ecce  populus romanus universus, veluti duobus navigiis inpositus, binis cardinibus sustinetur et se ipsum depugnantem spectat, periturus momento aliquo luxatis machinis! et per hoc quaeritur tribuniciis contionibus gratia, ut pensiles tribus quatiat, in rostris quid non ausurus apud eos, quibus hoc persuaserit! vere namque confitentibus populus romanus funebri munere ad tumulum patris eius depugnavit universus. variavit hanc suam magnificentiam fessis turbatisque cardinibus et amphitheatri forma custodita novissimo die diversis duabus per medium scaenis athletas edidit raptisque e contrario repente pulpitis eodem die victores e gladiatoribus suis produxit. nec fuit rex curio aut gentium imperator, non opibus insignis, ut qui nihil in censu habuerit praeter discordiam principum.
<plin. nat. 36.37> sed dicantur vera aestimatione invicta miracula. q. marcius rex, iussus a senatu aquarum appiae, anienis, tepulae ductus reficere, novam a nomine suo appellatam cuniculis per montes actis intra praeturae suae tempus adduxit; agrippa vero in aedilitate adiecta virgine aqua ceterisque conrivatis atque emendatis lacus dcc fecit, praeterea salientes d, castella cxxx, complura et cultu magnifica, operibus iis signa ccc aerea aut marmorea inposuit, columnas e marmore cccc, eaque omnia annuo spatio. adicit ipse aedilitatis suae conmemoratione  et ludos diebus undesexaginta factos et gratuita praebita balinea clxx, quae nunc romae ad infinitum auxere numerum. - vicit antecedentes aquarum ductus novissimum inpendium operis incohati a c. caesare et peracti a claudio, quippe a xxxx lapide ad eam excelsitatem, ut omnes urbis montes lavarentur, influxere curtius atque caeruleus fontes et anien novus, erogatis in id opus hs [30mmm]30 d. quod si quis diligentius aestumaverit abundantiam aquarum in publico, balineis, piscinis, euripis, domibus, hortis, suburbanis villis, spatia aquae venientis, exstructos arcus, montes perfossos, convalles aequatas, fatebitur nil magis mirandum fuisse in toto orbe terrarum. - eiusdem claudi inter maxime memoranda equidem duxerim, quamvis destitutum successoris odio, montem perfossum ad lacum fucinum emittendum inenarrabili profecto impendio et operarum multitudine per tot annos, cum aut conrivatio aquarum, qua terrenus mons erat, egereretur in verticem machinis aut silex caederetur quantaque intus in tenebris fierent, quae neque concipi animo nisi ab iis, qui videre, neque enarrari humano sermone  possunt! nam portus ostiensis opus praetereo, item vias per montes excisas, mare tyrrhenum a lucrino molibus seclusum, tot pontes tantis inpendiis factos. et inter plurima alia italiae ipsius miracula marmora in lapicidinis crescere auctor est papirius fabianus, naturae rerum peritissimus, exemptores quoque adfirmant compleri sponte illa montium ulcera. quae si vera sunt, spes est numquam defutura luxuriae.
<plin. nat. 36.38> a marmoribus degredienti ad reliquorum lapidum insignes naturas quis dubitet in primis magnetem occurrere quid enim mirabilius aut qua in parte naturae maior inprobitas dederat vocem saxis, ut diximus, respondentem homini, immo vero et obloquentem. quid lapidis rigore pigrius ecce sensus manusque tribuit illi. quid ferri duritia pugnacius pedes ei inpertivit et mores. trahitur namque magnete lapide, domitrixque illa rerum omnium materia ad inane nescio quid currit atque, ut propius venit, adsilit, tenetur amplexuque haeret. sideritim ob id alio nomine vocant, quidam heraclion. magnes  appellatus est ab inventore, ut auctor est nicander - in ida, ut reperio, namque et passim inveniuntur, in hispania quoque - ; invenisse autem fertur clavis crepidarum, baculi cuspide haerentibus, cum armenta pasceret. quinque genera magnetis sotacus demonstrat: aethiopicum et a magnesia macedoniae contermina ab euboea iolcum petentibus dextra, tertium in hyetto boeotiae, quartum circa alexandriam troadem, quintum in magnesia asiae. differentia est prima, mas sit an femina, proxima in colore. nam qui in magnesia macedonica reperiuntur rufi nigrique sunt, boeoti vero rufi coloris plus habent quam nigri. is, qui in troade invenitur, niger est et feminei sexus ideoque sine viribus, deterrimus autem in magnesia asiae, candidus neque attrahens ferrum similisque pumici. conpertum tanto meliores esse, quanto sint magis caerulei. aethiopico palma datur pondusque argento rependitur. invenitur hic in aethiopiae zmiri; ita vocatur regio harenosa. ibi et haematites magnes sanguinei coloris sanguinemque reddens, si teratur, sed et crocum.  in adtrahendo ferro non eadem haematiti natura quae magneti. aethiopici argumentum est, quod magneta quoque alium ad se trahit. omnes autem hi oculorum medicamentis prosunt ad suam quisque portionem, maximeque epiphoras sistunt. sanant et adusta cremati tritique. alius rursus in eadem aethiopia non procul magnes ferrum omne abigit respuitque. de utraque natura saepius diximus.
<plin. nat. 36.39> lapidem e syro insula fluctuari tradunt, eundem comminutum mergi.
<plin. nat. 36.40> in asso troadis sarcophagus lapis fissili vena scinditur. corpora defunctorum condita in eo absumi constat intra xl diem exceptis dentibus. mucianus specula quoque et strigiles et vestes et calciamenta inlata mortuis lapidea fieri auctor est. eiusdem generis et in lycia saxa sunt et in oriente, quae viventibus quoque adalligata erodunt corpora.
<plin. nat. 36.41> mitiores autem servandis corporibus nec absumendis chernites ebori simillimus, in quo darium conditum ferunt, parioque similis candore et duritia, minus  tantum ponderosus, qui porus vocatur. theophrastus auctor est et tralucidi lapidis in aegypto, quem chio similem ait. fortassis tunc fuerit, quoniam et desinunt et novi reperiuntur.     assius gustatu salsus podagras lenit, pedibus in vas ex eo cavatum inditis. praeterea omnia crurum vitia in iis lapicidinis sanantur, cum in metallis omnibus crura vitientur. eiusdem lapidis flos appellatur, in farinam mollis ad quaedam perinde efficax. est autem similis pumici rufo. admixtus cerae cypriae mammarum vitia sanat, pici autem resinaeve strumas et panos discutit. prodest et phthisicis linctu. cum melle vetera ulcera ad cicatrices perducit, excrescentia erodit et a bestiarum morsu repugnantia curationi suppurata siccat. fit cataplasma ex eo podagricis mixto fabae lomento.
<plin. nat. 36.42> idem theophrastus et mucianus esse aliquos lapides, qui pariant, credunt; theophrastus et ebur fossile e candido et nigro inveniri et ossa e terra nasci invenirique lapides osseos.     palmati circa mundam in hispania, ubi caesar dictator pompeium vicit, reperiuntur idque quotiens fregeris. sunt  et nigri, quorum auctoritas venit in marmora, sicut taenarius. Varro nigros ex africa firmiores esse tradit quam in italia, e diverso albos coranos duriores quam parios, idem luniensem silicem serra secari, tusculanum dissilire igni, sabinum fuscum addito oleo etiam lucere. idem molas versatiles volsinis inventas; aliquas et sponte motas invenimus in prodigiis. nusquam hic utilior quam in italia gignitur lapisque, non saxum, est. in quibusdam vero provinciis omnino non invenitur. sunt quidam in eo genere molliores, qui et cote levantur, ut procul intuentibus ophites videri possit, neque est alius firmior, quando et lapidis natura ligno similiter imbres solesque aut hiemes non patitur in aliis generibus atque aliis. sunt et qui lunam non tolerent et qui vetustate robiginem trahant coloremve candidum oleo mutent.
<plin. nat. 36.43> molarem quidam pyriten vocant, quoniam plurimus sit ignis illi, sed est alius spongiosior tantum et alius etiamnum pyrites similitudine aeris. in cypro eum reperiri volunt metallis, quae sint circa acamanta, unum argenteo colore, alterum aureo. cocuntur varie, ab aliis  iterum tertiumque in melle, donec consumatur liquor, ab aliis pruna prius, dein in melle, ac postea lavantur ut aes. usus eorum in medicina excalfacere, siccare, discutere, extenuare et duritias in pus vertere. utuntur et crudis tusisque ad strumas atque furunculos. pyritarum etiamnum unum genus aliqui faciunt plurimum ignis habentis. quos vivos appellamus, ponderosissimi sunt, hi exploratoribus castrorum maxime necessarii. qui clavo vel altero lapide percussi scintillam edunt, quae excepta sulpure aut fungis aridis vel foliis dicto celerius praebet ignem.
<plin. nat. 36.44> ostracitae similitudinem testae habent. usus eorum pro pumice ad levandam cutem. poti sanguinem sistunt et inliti cum melle ulcera doloresque mammarum sanant. - amiantus alumini similis nihil igni deperdit. hic veneficiis resistit omnibus, privatim magorum. - geoden ex argumento appellant, quoniam conplexus est terram, oculorum medicamentis utilissimum, item mammarum ac testium vitiis. - melitinus lapis sucum remittit dulcem melleumque. tunsus et cerae mixtus  eruptionibus pituitae maculisque corporis medetur et faucium exulcerationi, epinyctidas tollit, volvarum dolores inpositus vellere. - gagates lapis nomen habet loci et amnis gagis lyciae. aiunt et in leucolla expelli mari atque intra xii stadia colligi. niger est, planus, pumicosus, levis, non multum a ligno differens, fragilis, odore, si teratur, gravis. fictilia ex eo inscripta non delentur; cum uritur, odorem sulpureum reddit; mirumque, accenditur aqua, oleo restinguitur. fugat serpentes ita recreatque volvae strangulationes. deprendit sonticum morbum et virginitatem suffitus. idem ex vino decoctus dentibus medetur strumisque cerae permixtus. hoc dicuntur uti magi in ea, quam vocant axinomantiam, et peruri negant, si eventurum sit quod aliquis optet. - spongitae lapides inveniuntur in spongeis et sunt marini. quidam eos tecolithos vocant, quoniam vesicis medentur, calculos rumpunt in vino poti. - phrygius lapis gentis habet nomen; est autem glaeba pumicosa. uritur ante vino perfusus, flatus follibus, donec rufescat, ac rursus dulci vino extinguitur ternis vicibus, tinguendis vestibus tantum utilis.
<plin. nat. 36.45> schistos et haematites cognationem habent. haematites invenitur in metallis, ustus minii colorem imitatur, uritur ut phrygius, sed non restinguitur vino. adulteratum haematiten discernunt venae rubentes et friabilis natura. oculis cruore suffusis mire convenit. sistit profluvia mulierum potus. bibunt et qui sanguinem reiecerunt cum suco punici mali. et in vesicae vitiis efficax bibitur et in vino contra serpentium ictus. infirmiora omnia eadem in eo, quem schiston appellant. oculorum vitiis commodior croco similis, peculiaris explendis ulcerum lacunis in lacte muliebri, procidentesque oculos praeclare cohibet. haec est sententia eorum, qui nuperrime scripsere; sotacus e vetustissimis auctoribus quinque genera haematitarum tradit praeter magnetem. principatum dat ex iis aethiopico, oculorum medicamentis utilissimo et iis, quae panchresta appellat, item ambustis. alterum androdamanta dicit vocari, colore nigrum, pondere ac duritia insignem, et inde nomen traxisse praecipueque in africa repertum; trahere autem in se argentum, aes, ferrum. experimentum eius esse in cote ex lapide basanite -  reddere enim sucum sanguineum - , et esse ad iocineris vitia praecipui remedii. tertium genus arabici facit, simili duritia, vix reddentis sucum ad cotem aquariam, aliquando croco similem. quarti generis hepatiten vocari, quamdiu crudus sit, coctum vero miltiten, utilem ambustis, ad omnia utiliorem rubrica; quinti generis schiston, haemorroidas reprimentem in potu. omnes autem haematitas tritos in oleo iii drachmarum pondere a ieiunis bibendos ad vitia sanguinis. idem schiston et alterius generis quam haematiten tradit, quem vocat anthraciten; nasci in africa nigrum, attritum aquariis cotibus reddere ab ea parte, quae fuerit ab radice, nigrum colorem, ab altera parte croci. ipsum utilem esse oculorum medicamentis.
<plin. nat. 36.46> ae+titae lapides ex argumento nominis magnam famam habent. reperiuntur in nidis aquilarum, sicut in decumo volumine diximus. aiunt binos inveniri, marem ac feminam, nec sine iis parere quas diximus aquilas, et ideo binos tantum; genera eorum quattuor: in africa nascentem pusillum ac mollem, intra se velut in alvo habentem argillam suavem, candidam. ipsum  friabilem feminei sexus putant, marem autem, qui in arabia nascatur, durum, gallae similem aut subrutilum, in alvo habentem durum lapidem. tertius in cypro invenitur colore illis in africa nascentibus similis, amplior tamen atque dilatatus; ceteris enim globosa facies. habet in alvo harenam iucundam et lapillos, ipse tam mollis, ut etiam digitis frietur. quarti generis taphiusius appellatur, nascens iuxta leucada in taphiusa, qui locus est dextra navigantibus ex ithaca leucadem. invenitur in fluminibus candidus ac rotundus. huic est in alvo lapis, qui vocatur callimus, nec quicquam terreni. ae+titae gravidis adalligati mulieribus vel quadripedibus pelliculis sacrificatorum animalium continent partus, non nisi parturiant removendi; alioqui volvae excidunt. sed nisi parturientibus auferantur, omnino non pariant.
<plin. nat. 36.47> est et lapis samius in eadem insula, ubi terram laudavimus, poliendo auro utilis, in medicina oculorum ulceribus cum lacte quo supra dictum est modo et contra veteres lacrimationes. prodest et contra vitia stomachi potus, vertigines sedat mentesque commotas restituit.  quidam et morbis comitialibus utiliter dari putant et ad urinae difficultates. et acopis miscetur. probatur gravitate, candore. volunt et partus contineri adalligato eo. - arabus lapis, ebori similis, dentifriciis adcommodatur crematus. privatim haemorroidas sanat cum lanugine linteorum aut super linteolis inpositis.
<plin. nat. 36.48> non praetermittenda est et pumicum natura. appellantur quidem ita erosa saxa in aedificiis, quae musaea vocant, dependentia ad imaginem specus arte reddendam, sed ii pumices, qui sunt in usu corporum levandorum feminis, iam quidem et viris, atque, ut ait catullus, libris, laudatissimi sunt in melo, nisyro et aeoliis insulis. probatio in candore minimoque pondere et ut quam maxime spongiosi aridique sint, teri faciles nec harenosi in fricando. vis eorum in medicina extenuare, siccare, trina ustione ita, uti torreantur carbone puro, totiens vino restinguantur albo. lavantur deinde ut cadmia et siccati conduntur quam minime uliginoso loco.  usus farinae ex iis oculorum maxime medicamentis: ulcera purgant eorum leniter explentque, cicatrices emendant. - (quidam a tertia ustione refrigeratos potius quam restinctos terere malunt ex vino). - adduntur et in malagmata capitum verendorumque ulceribus utilissimi. fiunt ex iis et dentifricia. theophrastus auctor est potores in certamine bibendi praesumere farinam eam, sed, nisi universo potu inpleantur, periclitari, tantamque refrigerandi naturam esse, ut musta fervere desinant pumice addito.
<plin. nat. 36.49> auctoribus curae fuere lapides mortariorum quoque, nec medicinalium tantum aut ad pigmenta pertinentium. etesium lapidem in iis praetulere ceteris, mox thebaicum, quem pyrropoecilon appellavimus - aliqui psaranum vocant - , tertium ex chalazio chrysiten, medicis autem ex basanite. hic enim lapis nihil ex sese remittit. ii lapides, qui sucum reddunt, oculorum medicamentis utiles existimantur; ideo aethiopici ad ea maxime probantur. taenarium lapidem et phoeniceum et haematiten iis medicamentis prodesse tradunt, quae ex croco  componantur; ex alio taenario, qui niger est, et ex pario lapide non aeque medicis utilem, potioremque ex alabastrite aegyptio vel ex ophite albo. est enim hoc genus ophitis, ex quo vasa et cados etiam faciunt.
<plin. nat. 36.50> in siphno lapis est, qui cavatur tornaturque in vasa vel coquendis cibis utilia vel ad esculentorum usus, quod et in comensi italiae lapide viridi accidere scimus, sed in siphnio singulare quod excalfactus oleo nigrescit durescitque natura mollissimus. tanta qualitatium differentia est, nam mollitiae trans alpis praecipua sunt exempla. in belgica provincia candidum lapidem serra, qua lignum, faciliusque etiam secant tantum ad tegularum et imbricum vicem vel, si libeat, quae vocant pavonacea tegendi genera.
<plin. nat. 36.51> et hi quidem sectiles sunt, specularis vero, quoniam et hic lapidis nomen optinet, faciliore multo natura finditur in quamlibeat tenues crustas. hispania hunc tantum citerior olim dabat, nec tota, sed intra [c] passuum circa segobrigam urbem, iam et cypros et cappadocia et sicilia et nuper inventum africa,  postferendos tamen omnes hispaniae, cappadocia amplissimos magnitudine, sed obscuros. sunt et in bononiensi italiae parte breves, macula complexu silicis alligata, quorum tamen appareat natura similis. puteis in hispania effoditur e profunda altitudine, nec non et saxo inclusus sub terra invenitur extrahiturque aut exciditur, sed maiore ex parte fossili natura, absolutus in se caementi modo, numquam adhuc quinque pedum longitudine amplior. umorem hunc terrae quadam anima crystalli modo glaciari et in lapidem concrescere manifesto apparet, quod cum ferae decidere in puteos tales, medullae in ossibus earum post unam hiemem in eandem lapidis naturam figurantur. invenitur et niger aliquando, sed candido natura mira, cum sit mollitia nota, perpetiendi soles rigoresque, nec senescit, si modo iniuria absit, cum hoc etiam in caementis multorum generum accidat. invenere et alium usum in ramentis squamaque, circum maximum ludis circensibus sternendi ut sit in commendatione candor.
<plin. nat. 36.52> nerone principe in cappadocia repertus est  lapis duritia marmoris, candidus atque tralucens etiam qua parte fulvae inciderant venae, ex argumento phengites appellatus. hoc construxerat aedem fortunae, quam seiani appellant, a servio rege sacratam, amplexus aurea domo; quare etiam foribus opertis interdiu claritas ibi diurna erat alio quam specularium modo tamquam inclusa luce, non transmissa. - in arabia quoque esse lapidem vitri modo tralucidum, quo utantur pro specularibus, iuba auctor est.
<plin. nat. 36.53> nunc ad operarios lapides transisse conveniat primumque cotes ferro acuendo. multa earum genera: creticae diu maximam laudem habuere, secundam laconicae e taygeto monte, oleo utraeque indigentes. inter aquarias naxiae laus maxima fuit, mox armeniacae, de quibus diximus. ex oleo et aqua ciliciae pollent, ex aqua arsinoiticae. repertae sunt et in italia aqua trahentes aciem acerrimae effectu, nec non et trans alpis, quas passernices vocant. quarta ratio est saliva hominis proficientium in tonstrinarum officinis. laminitanae ex hispania citeriore in eo genere praecipuae.
<plin. nat. 36.54> e reliqua multitudine lapidum tofus aedificiis  inutilis est mortalitate, mollitia. quaedam tamen loca non alium habent, sicuti carthago in africa. exestur halitu maris, friatur vento, everberatur imbri. sed cura tuentur picando parietes, quoniam et tectorii calce eroditur, sciteque dictum est ad tecta eos pice, ad vina calce uti, quoniam sic musta condiunt. alia mollitia circa romam fidenati et albano. in umbria quoque et venetia albus lapis dentata serra secatur. hi tractabiles in opere laborem quoque tolerant, sub tecto dumtaxat; aspergine et gelu pruinisque rumpuntur in testas, nec contra auram maris robusti. tiburtini, ad reliqua fortes, vapore dissiliunt.
<plin. nat. 36.55> nigri silices optimi, quibusdam in locis et rubentes. nonnusquam vero et albi, sicut in tarquiniensi anicianis lapicidinis circa lacum volsiniensem et in statoniensi, quibus ne ignis quidem noceat. iidem et in monimentis scalpti contra vetustatem quoque incorrupti permanent; ex iis formae fiunt, in quibus aera funduntur.  est et viridis lapis vehementer igni resistens, sed nusquam copiosus et, ubi invenitur, lapis, non saxum, est. e reliquis pallidus in caemento raro utilis, globosus contra iniurias fortis, sed structurae infidelis, nisi multa suffrenatione devinctus. nec certior fluviatilis, semper veluti madens. remedium est in lapide dubio aestate eum eximere nec ante biennium inserere tecto, domitum tempestatibus. quae ex eo laesa fuerint, subterraneae structurae aptentur utilius; quae restiterint, tutum est vel caelo committere.
<plin. nat. 36.56> graeci e lapide duro aut silice aequato struunt veluti latericios parietes. cum ita fecerunt, isodomon vocant genus structurae; at cum inaequali crassitudine structa sunt coria, pseudisodomon. tertium est emplecton; tantummodo frontibus politis reliqua fortuita conlocant. alternas coagmentationes fieri, ut commissuras antecedentium medii lapides optineant, necessarium est, in medio quoque pariete, si res patiatur; si minus, utique a lateribus. medios parietes farcire fractis caementis  diatonicon vocant. reticulata structura, qua frequentissime romae struunt, rimis opportuna est. structuram ad normam et libellam fieri, ad perpendiculum respondere oportet. cisternas harenae purae asperae v partibus, calcis quam vehementissimae ii construi, fragmentis silicis non excedentibus libras; ita ferratis vectibus calcari solum parietesque similiter. utilius geminas esse, ut in priore vitia considant atque per colum in proximam transeat pura aqua.
<plin. nat. 36.57> calcem e vario lapide cato censorius inprobat; ex albo melior. quae ex duro, structurae utilior; quae ex fistuloso, tectoriis; ad utrumque damnatur ex silice. utilior eadem effosso lapide quam ex ripis fluminum collecto, utilior e molari, quia est quaedam pinguior natura eius. mirum aliquid, postquam arserit, accendi aquis. - harenae tria genera: fossicia, cui quarta pars calcis addi debet, fluviatili aut marinae tertia. si et testae tusae tertia pars addatur, melior materia erit. ab appennino  ad padum non invenitur fossicia, nec trans maria. - ruinarum urbis ea maxume causa, quod furto calcis sine ferumine suo caementa componuntur. intrita quoque ea quo vetustior, eo melior. in antiquorum aedium legibus invenitur, ne recentiore trima uteretur redemptor; ideo nullae tectoria eorum rimae foedavere. tectorium, nisi quod ter harenato et bis marmorato inductum est, numquam satis splendoris habet. uliginosa et ubi salsugo vitiet testaceo sublini utilius. in graecia tectoriis etiam harenatum, quo inducturi sunt, prius in mortario ligneis vectibus subigunt. experimentum marmorati est in subigendo, donec rutro non cohaereat; contra in albario opere, ut macerata calx ceu glutinum haereat; macerari non nisi ex glaeba oportet. elide aedis est minervae, in qua frater Phidiae Panaenus tectorium induxit lacte et croco subactum, ut ferunt; ideo, si teratur hodie in eo saliva pollice, odorem croci saporemque reddit.
<plin. nat. 36.58> columnae eaedem densius positae crassiores videntur. genera earum quattuor: quae sextam partem altitudinis in crassitudine ima habent, doricae vocantur; quae nonam, ionicae; quae septimam, tuscanicae; corinthiis eadem ratio quae ionicis, set differentia, quoniam capitulis corinthiarum eadem est altitudo, quae colligitur crassitudine ima, ideoque graciliores videntur; ionicis enim capituli altitudo tertia pars est crassitudinis. antiqua ratio erat columnarum altitudinis tertia pars latitudinum delubri. in ephesiae dianae aede, quae prius fuit, primum columnis spirae subditae et capitula addita, placuitque altitudinis octava pars in crassitudine et ut spirae haberent crassitudinis dimidium septimaeque partes detraherentur summarum crassitudine. praeter haec sunt quae vocantur atticae columnae quaternis angulis, pari laterum intervallo.
<plin. nat. 36.59> calcis et in medicina magnus usus. eligitur recens nec aspersa aquis. urit, discutit, extrahit incipientesque serpentium ulcerum impetus coercet; aceto et rosaceo mixta atque inlita, mox cera ac rosaceo temperata perducit ad cicatricem. luxatis quoque cum liquida resina  aut adipe suillo ex melle medetur, eadem compositione et strumis.
<plin. nat. 36.60> maltha e calce fit recenti. glaeba vino restinguitur, mox tunditur cum adipe suillo et fico, duplici lenimento. quae res omnium tenacissima et duritiam lapidis antecedens. quod malthatur, oleo perfricatur ante.
<plin. nat. 36.61> cognata calci res gypsum est. plura eius genera. nam et e lapide coquitur, ut in syria ac thuriis, et e terra foditur, ut in cypro ac perrhaebia; e summa tellure et tymphaicum est. qui coquitur lapis non dissimilis alabastritae esse debet aut marmoroso. in syria durissimos ad id eligunt cocuntque cum fimo bubulo, ut celerius urantur. omnium autem optimum fieri compertum est e lapide speculari squamamve talem habente. gypso madido statim utendum est, quoniam celerrime coit; tamen rursus tundi se et in farinam resolvi patitur. usus gypsi in albariis, sigillis aedificiorum et coronis gratissimus. exemplum inlustre est, c. proculeium, Augusti Caesaris familiaritate subnixum, in stomachi dolore gypso poto conscivisse sibi mortem.
<plin. nat. 36.62> pavimenta originem apud graecos habent elaborata arte picturae ratione, donec lithostrota expulere eam. celeberrimus fuit in hoc genere sosus, qui pergami stravit quem vocant asaroton oecon, quoniam purgamenta cenae in pavimentis quaeque everri solent velut relicta fecerat parvis e tessellis tinctisque in varios colores. mirabilis ibi columba bibens et aquam umbra capitis infuscans; apricantur aliae scabentes sese in canthari labro. - pavimenta credo primum facta quae nunc vocamus barbarica atque subtegulanea, in italia festucis pavita. hoc certe ex nomine ipso intellegi potest. romae scutulatum in iovis capitolini aede primum factum est post tertium bellum punicum initum, frequentata vero pavimenta ante cimbricum magna gratia animorum indicio est lucilianus ille versus:
<plin. nat. 36.63> "arte pavimenti atque emblemate vermiculato."
<plin. nat. 36.64> subdialia graeci invenere talibus domos contegentes, genus facile tractu tepente, sed fallax ubicumque imbres gelant. necessarium binas per diversum coaxationes substerni et capita earum praefigi, ne torqueantur, et ruderi novo tertiam partem testae tusae addi, dein rudus, in quo ii quintae calcis misceantur, pedali crassitudine festucari, tunc nucleo crasso vi digitos induci, tessella grandi non minus alta ii digitos strui, fastigium vero servari in pedes denos sescunciae ac diligenter cote despumari. quernis axibus contabulari, quia torquentur, inutile putant, immo et felice aut palea substerni melius esse, quo minor vis calcis perveniat. necessarium et globosum lapidem subici. similiter fiunt spicata testacea. - non neglegendum est etiamnum unum genus graecanici: solo festucato inicitur rudus aut testaceum pavimentum, dein spisse calcatis carbonibus inducitur ex sabulo et calce ac favilla mixtis materia crassitudine semipedali,  ad regulam et libellam exigitur, et est forma terrena; si vero cote depolitum est, nigri pavimenti usum optinet.
<plin. nat. 36.65> lithostrota coeptavere iam sub sulla; parvolis certe crustis exstat hodieque quod in fortunae delubro praeneste fecit. pulsa deinde ex humo pavimenta in camaras transiere vitro. novicium et hoc inventum; agrippa certe in thermis, quas romae fecit, figlinum opus encausto pinxit in calidis, reliqua albario adornavit, non dubie vitreas facturus camaras, si prius inventum id fuisset aut a parietibus scaenae, ut diximus, Scauri pervenisset in camaras. quam ob rem et vitri natura indicanda est.
<plin. nat. 36.66> pars syriae, quae phoenice vocatur, finitima iudaeae intra montis carmeli radices paludem habet, quae vocatur candebia. ex ea creditur nasci belus amnis quinque milium passuum spatio in mare perfluens iuxta ptolemaidem coloniam. lentus hic cursu, insaluber potu, sed caerimoniis sacer, limosus, vado profundus, non nisi  refuso mari harenas fatetur; fluctibus enim volutatae nitescunt detritis sordibus. tunc et marino creduntur adstringi morsu, non prius utiles. quingentorum est passuum non amplius litoris spatium, idque tantum multa per saecula gignendo fuit vitro. fama est adpulsa nave mercatorum nitri, cum sparsi per litus epulas pararent nec esset cortinis attollendis lapidum occasio, glaebas nitri e nave subdidisse, quibus accensis, permixta harena litoris, tralucentes novi liquoris fluxisse rivos, et hanc fuisse originem vitri. mox, ut est ingeniosa sollertia, non fuit contenta nitrum miscuisse; coeptus addi et magnes lapis, quoniam in se liquorem vitri quoque ut ferrum trahere creditur. simili modo et calculi splendentes multifariam coepti uri, dein conchae ac fossiles harenae. auctores sunt in india et crystallo fracta fieri et ob id nullum conparari indico. levibus autem aridisque lignis coquitur addito cypro ac nitro, maxime aegyptio. continuis fornacibus ut aes liquatur, massaeque fiunt colore pingui nigricantes. acies tanta est quacumque, ut citra sensum ullum ad ossa consecet quidquid adflaverit corporis. ex massis rursus funditur in officinis tinguiturque, et aliud flatu figuratur, aliud torno teritur, aliud argenti modo  caelatur, sidone quondam his officinis nobili, siquidem etiam specula excogitaverat.
<plin. nat. 36.67> haec fuit antiqua ratio vitri. iam vero et in volturno amne italiae harena alba nascens sex milium passuum litore inter cumas atque liternum, qua mollissima est, pila molave teritur. dein miscetur iii partibus nitri pondere vel mensura ac liquata in alias fornaces transfunditur. ibi fit massa, quae vocatur hammonitrum, atque haec recoquitur et fit vitrum purum ac massa vitri candidi. iam vero et per gallias hispaniasque simili modo harena temperatur. ferunt tiberio principe excogitato vitri temperamento, ut flexile esset, totam officinam artificis eius abolitam, ne aeris, argenti, auri metallis pretia detraherentur, eaque fama crebrior diu quam certior fuit. sed quid refert, neronis principatu reperta vitri arte, quae modicos calices duos, quos appellabant petrotos, hs [vi] venderet
<plin. nat. 36.68> in genere vitri et obsiana numerantur ad similitudinem lapidis, quem in aethiopia invenit obsius, nigerrimi coloris, aliquando et tralucidi, crassiore visu atque in speculis parietum pro imagine umbras reddente. gemmas multi ex eo faciunt; vidimus et solidas imagines Divi  Augusti capaci materia huius crassitudinis, dicavitque ipse pro miraculo in templo concordiae obsianos iiii elephantos. remisit et tiberius caesar heliopolitarum caerimoniis repertam in hereditate sei eius, qui praefuerat aegypto, obsianam imaginem menelai, ex qua apparet antiquior materiae origo, nunc vitri similitudine interpolata. xenocrates obsianum lapidem in india et in samnio italiae et ad oceanum in hispania tradit nasci. fit et tincturae genere obsianum ad escaria vasa et totum rubens vitrum atque non tralucens, haematinum appellatum. fit et album et murrina aut hyacinthos sappirosque imitatum et omnibus aliis coloribus, neque est alia nunc sequacior materia aut etiam picturae accommodatior. maximus tamen honos in candido tralucentibus, quam proxima crystalli similitudine. usus eorum ad potandum argenti metalla et auri pepulit. est autem caloris inpatiens, ni praecedat frigidus liquor, cum addita aqua vitreae pilae sole adverso in tantum candescant, ut vestes exurant. fragmenta teporata adglutinantur tantum, rursus tota fundi non queunt  praeterquam abruptas sibimet in guttas, veluti cum calculi fiunt, quos quidam ab oculis appellant, aliquos et pluribus modis versicolores. - vitrum sulpuri concoctum feruminatur in lapidem.
<plin. nat. 36.69> et peractis omnibus, quae constant ingenio arte naturam faciente, succurrit mirari nihil paene non igni perfici. accipit harenas, ex quibus aliubi vitrum, aliubi argentum, aliubi minium, aliubi plumbi genera, aliubi pigmenta, aliubi medicamenta fundit. igni lapides in aes solvuntur, igni ferrum gignitur ac domatur, igni aurum perficitur, igni cremato lapide caementa in tectis ligantur. alia saepius uri prodest, eademque materia aliud gignit primis ignibus, aliud secundis, aliud tertiis, quando ipse carbo vires habere incipit restinctus atque interisse creditus maioris fit virtutis. inmensa, inproba rerum naturae portio et in qua dubium sit, plura absumat an pariat.
<plin. nat. 36.70> est et ipsis ignibus medica vis. pestilentiae, quae obscuratione solis contrahitur, ignes si fiant, multifariam auxiliari certum est. empedocles et hippocrates id demonstravere diversis locis. "ad convolsa interiora viscera aut contusa," M. Varro -- ipsis  enim verbis eius utar -- "pyxis sit," inquit, "focus. inde enim cinis lixivus potus medetur. licet videre gladiatores, cum deluserunt, hac iuvari potione." quin et carbunculum, genus morbi, quo duos consulares nuper absumptos indicavimus, querneus carbo tritus cum melle sanat. adeo in rebus damnatis quoque ac iam nullis sunt aliqua commoda, ut carbone ecce atque cinere.
<plin. nat. 36.71> non praeteribo et unum foci exemplum romanis litteris clarum: tarquinio prisco regnante tradunt repente in foco eius comparuisse genitale e cinere masculi sexus eamque, quae insederat ibi, tanaquilis reginae ancillam ocresiam captivam consurrexisse gravidam. ita servium tullium natum, qui regno successit. inde et in regia cubanti ei puero caput arsisse, creditumque laris familiaris filium. ob id compitalia ludos laribus primum instituisse.
<plin. nat. 37.1> ut nihil instituto operi desit, gemmae supersunt et in artum coacta rerum naturae maiestas, multis nulla parte mirabilior. tantum tribuunt varietati, coloribus, materiae, decori, violare etiam signis, quae causa gemmarum est, quasdam nefas ducentes, aliquas vero extra pretia ulla taxationemque humanarum opum arbitrantes, ut plerisque ad summam absolutamque naturae rerum contemplationem satis sit una aliqua gemma. quae fuerit origo et a quibus initiis in tantum admiratio haec exarserit, diximus quadamtenus in mentione auri anulorumque. fabulae primordium a rupe caucasi tradunt, promethei vinculorum interpretatione fatali, primumque saxi eius fragmentum inclusum ferro ac digito circumdatum: hoc fuisse anulum et hoc gemmam.
<plin. nat. 37.2> his initiis coepit auctoritas in tantum amorem  elata, ut polycrati samio, insularum ac litorum tyranno, felicitatis suae, quam nimiam fatebatur etiam ipse qui felix erat, satis piamenti in unius gemmae voluntario damno videretur, si cum fortunae volubilitate paria fecisset, planeque ab invidia eius abunde se redimi putaret, si hoc unum doluisset, adsiduo gaudio lassus. ergo provectus navigio in altum anulum mersit. at illum piscis, eximia magnitudine regi natus, escae vice raptum, ut faceret ostentum, in culina domino rursus fortunae insidiantis manu reddidit. sardonychem eam gemmam fuisse constat, ostenduntque romae, si credimus, in concordiae delubro cornu aureo augustae dono inclusam et novissimum prope locum praelatis multis optinentem.
<plin. nat. 37.3> post hunc anulum regis alterius in fama est gemma, pyrrhi illius, qui adversus romanos bellum gessit. namque habuisse dicitur achaten, in qua novem musae et apollo citharam tenens spectarentur, non arte, sed naturae sponte ita discurrentibus maculis, ut musis quoque singulis sua redderentur insignia. nec deinde alia, quae tradatur magnopere, gemmarum claritas exstat apud auctores,  praeterquam ismenian choraulen multis fulgentibusque uti solitum, comitante fabula vanitatem eius: indicato in cypro sex aureis smaragdo, ubi erat scalpta amymone, iussisse numerari et, cum duo relati essent, "male, hercules, factum" dixisse, "multum enim detractum gemmae dignitati." hic videtur instituisse, ut omnes musicae artis hac quoque ostentatione censerentur, veluti dionysodorus, aequalis eius et aemulus, ut sic quoque non par videretur qui tertius eodem tempore inter musicos fuit: nicomachus enim multas tantum habuisse gemmas traditur, sed nulla peritia electas. et forte quadam his exemplis initio voluminis oblatis adversus istos, qui sibi hac ostentatione adrogant, ut palam sit eos tibicinum gloria tumere:
<plin. nat. 37.4> polycratis gemma, quae demonstratur, intacta inlibataque est; ismeniae aetate multos post annos apparet scalpi etiam smaragdos solitos. confirmat hanc eandem opinionem edictum alexandri magni, quo vetuit in hac gemma ab alio se scalpi quam ab  pyrgotele, non dubie clarissimo artis eius. post eum apollonides et cronius in gloria fuere quique Divi Augusti imaginem simillime expressit, qua postea principes signant, dioscurides. sulla dictator traditione iugurthae semper signavit. est apud auctores et intercatiensem illum, cuius patrem scipio aemilianus ex provocatione interfecerat, pugnae effigie eius signasse, volgato stilonis praeconini sale, quidnam fuisse facturum, si scipio a patre eius interemptus fuisset. Divus Augustus inter initia sphinge signavit. duas in matris anulis eas indiscretae similitudinis invenerat. altera per bella civilia absente ipso signavere amici epistulas et edicta, quae ratio temporum nomine eius reddi postulabat, non inficeto lepore accipientium, aenigmata adferre eam sphingem. quippe etiam maecenatis rana per collationes pecuniarum in magno terrore erat. Augustus postea ad devitanda convicia sphingis alexandri magni imagine signavit.
<plin. nat. 37.5> gemmas plures primus omnium romae habuit - quod peregrino appellant nomine dactyliothecam -- privignus sullae Scaurus, diuque nulla alia fuit, donec pompeius magnus eam, quae mithridatis regis fuerat, inter dona in capitolio dicaret, ut Varro aliique aetatis eius auctores confirmant, multum praelata Scauri. hoc exemplo caesar dictator sex dactyliothecas in aede veneris genetricis consecravit, marcellus octavia genitus unam in aede palatini apollinis.
<plin. nat. 37.6> victoria primum ad margaritas gemmasque mores inclinavit, sicut l. scipionis et cn. manli ad caelatum argentum et vestes attalicas et triclinia aerata, sicut l. mummi ad corinthia et tabulas pictas. id uti planius noscatur, verba ex ipsis pompei triumphorum actis subiciam. ergo tertio triumpho, quem de piratis, asia, ponto gentibusque et regibus in vii volumine operis huius indicatis m. pisone m. messala cos. pr. k. octobres natali suo egit, transtulit alveum cum tesseris lusorium e gemmis duabus latum pedes tres, longum pedes quattuor  - ne quis effetas res dubitet nulla gemmarum magnitudine hodie prope ad hanc amplitudinem accedente, in eo fuit luna aurea pondo xxx - , lectos tricliniares tres, vasa ex auro et gemmis abacorum novem, signa aurea tria minervae, martis, apollinis, coronas ex margaritis xxxiii, montem aureum quadratum cum cervis et leonibus et pomis omnis generis circumdata vite aurea, musaeum ex margaritis, in cuius fastigio horologium. erat et imago cn. pompei e margaritis, illo relicino honore grata, illius probi oris venerandique per cunctas gentes, ficta ex margaritis, ita severitate victa et veriore luxuriae triumpho! numquam profecto inter illos viros durasset cognomen magni, si prima victoria sic triumphasset! e margaritis, magne, tam prodiga re et feminis reperta, quas gerere te fas non sit, fieri tuos voltus sic te pretiosum videri non ergo illa tua similior est imago, quam pyrenaei iugis inposuisti grave profecto, foedum probrum  erat, ni verius saevum irae deorum ostentum id credi oporteret clareque intellegi posset iam tum illud caput orientis opibus sine reliquo corpore ostentatum. cetera triumphi eius quam virilia! hs [30mm]30 r. p. data, legatis et quaestoribus, qui oras maris defendissent, hs [30m]30, militibus singulis hs sena milia. tolerabiliorem tamen causam fecit c. principis, qui super cetera muliebria soccos induebat e margaritis, aut neronis principis, qui sceptra et personas et cubilia viatoria unionibus construebat. quin immo etiam ius videmur perdidisse corripiendi gemmata potoria et varia supellectilis genera, anulos translucentes. quae enim non luxuria innocentior existimari possit
<plin. nat. 37.7> eadem victoria primum in urbem myrrhina invexit, primusque pompeius capides et pocula ex eo  triumpho capitolino iovi dicavit. quae protinus ad hominum usum transiere, abacis etiam escariisque vasis expetitis; et crescit in dies eius luxuria. myrrhino [lxx] hs empto, capaci plane ad sextarios tres calice, potavit anus consularis, ob amorem adroso margine eius, ut tamen iniuria illa pretium augeret; neque est hodie myrrhini alterius praestantior indicatura. idem in reliquis generis eius quantum voraverit, licet aestimare ex multitudine, quae tanta fuit, ut auferente liberis eius nerone exposita occuparent theatrum peculiare trans tiberim in hortis, quod a populo impleri canente se, dum pompeiano proludit, etiam neroni satis erat. vidi tunc adnumerari unius scyphi fracti membra, quae in dolorem, credo, saeculi invidiamque fortunae tamquam alexandri magni corpus in conditorio servari, ut ostentarentur, placebat. t. petronius  consularis moriturus invidia neronis, ut mensam eius exheredaret, trullam myrrhinam hs [ccc] emptam fregit; sed nero, ut par erat principem, vicit omnes hs [30x]30 capidem unam parando. memoranda res tanti imperatorem patremque patriae bibisse!
<plin. nat. 37.8> oriens myrrhina mittit. inveniuntur ibi pluribus locis nec insignibus, maxime parthici regni, praecipua tamen in carmania. umorem sub terra putant calore densari. amplitudine numquam parvos excedunt abacos, crassitudine raro quanta dicta sunt potoria. splendor est iis sine viribus nitorque verius quam splendor. sed in pretio varietas colorum subinde circumagentibus se maculis in purpuram candoremque et tertium ex utroque, ignescente veluti per transitum coloris purpura aut rubescente lacteo. sunt qui maxime in iis laudent extremitates et quosdam colorum repercussus, quales in caelesti arcu spectantur. iam aliis maculae pingues placent -  tralucere quicquam aut pallere vitium est - itemque sales verrucaeque non eminentes, sed, ut in corpore etiam, plerumque sessiles. aliqua et in odore commendatio est.
<plin. nat. 37.9> contraria huic causa crystallum facit, gelu vehementiore concreto. non aliubi certe reperitur quam ubi maxime hibernae nives rigent, glaciemque esse certum est, unde nomen graeci dedere. oriens et hanc mittit, quoniam indicae nulla praefertur. nascitur et in asia, vilissima circa alabanda et orthosiam finitimisque, item in cypro, sed laudata in europa alpium iugis. iuba auctor est et in quadam insula rubri maris ante arabiam sita nasci, quae necron vocetur, et in ea, quae iuxta gemmam topazum ferat, cubitalemque effossam a pythagora ptolemaei praefecto; cornelius bocchus et in lusitania perquam mirandi ponderis in ammaeensibus iugis, depressis ad libramentum aquae puteis. hoc mirum,  quod xenocrates ephesius tradit, aratro in asia et cypro excitari; non enim reperiri in terreno nec nisi inter cautes creditum fuerat. similius veri est, quod idem xenocrates tradit, et torrentibus saepe deportari. sudines negat nisi ad meridiem spectantibus locis nasci. quod certum est, non reperitur in aquosis, quamquam in regione praegelida, vel si ad vada usque glacientur amnes. e caelesti umore puraque nive id fieri necesse est; ideo caloris inpatiens nisi in frigido potu abdicatur. quare nascatur sexangulis lateribus, non facile ratio iniri potest, eo magis quod neque in mucronibus eadem species est et ita absolutus laterum levor est, ut nulla id arte possit aequari.
<plin. nat. 37.10> magnitudo amplissima adhuc visa nobis erat quam in capitolio livia Augusti dicaverat, librarum circiter cl. xenocrates idem auctor est vas amphorale visum, et aliqui ex india sextariorum quattuor. - (nos liquido adfirmare possumus in cautibus alpium nasci adeo inviis plerumque, ut fune pendentes eam extrahant.) - peritis  signa et indicia nota sunt. infestantur plurimis vitiis, scabro ferumine, maculosa nube, occulta aliquando vomica, praeduro fragilique centro, item sale appellato. est et rufa aliquis robigo, aliis capillamentum rimae simile. hoc artifices caelatura occultant. quae vero sine vitio sint, pura esse malunt, acenteta appellantes, nec spumei coloris, sed limpidae aquae. postrema auctoritas in pondere est. invenio apud medicos, quae sint urenda corporum, non aliter utilius uri putari quam crystallina pila adversis opposita solis radiis. alius et in his furor, hs centum quinquaginta milibus trullam unam non ante multos annos mercata matre familias nec divite. nero amissarum rerum nuntio accepto duos calices crystallinos in suprema ira fregit inlisos. haec fuit ultio saeculum suum punientis, ne quis alius iis biberet. fragmenta sarciri nullo modo queunt. mire his ad similitudinem accessere vitrea, sed  prodigii modo, ut suum pretium auxerint, crystalli non deminuerint.
<plin. nat. 37.11> proximum locum in deliciis, feminarum tamen adhuc tantum, sucina optinent, eandemque omnia haec quam gemmae auctoritatem; sane priora illa aliquis de causis, crystallina frigido potu, myrrhina utroque; in sucinis causam ne deliciae quidem adhuc excogitare potuerunt.
<plin. nat. 37.12> occasio est vanitatis graecorum detegendae: legentes modo aequo perpetiantur animo, cum hoc quoque intersit vitae scire, non quidquid illi prodidere mirandum. phae+thontis fulmine icti sorores luctu mutatas in arbores populos lacrimis electrum omnibus annis fundere iuxta eridanum amnem, quem padum vocavimus, electrum appellatum, quoniam sol vocitatus sit elector, plurimi poe+tae dixere  primique, ut arbitror, aeschylus, philoxenus, euripides, nicander, satyrus. quod esse falsum italiae testimonio patet. diligentiores eorum electridas insulas in mari hadriatico esse dixerunt, ad quas delaberetur pado. qua appellatione nullas umquam ibi fuisse certum est, nec vero ullas ita positas esse, in quas quidquam cursu padi devehi posset. nam quod aeschylus in hiberia hoc est in hispania eridanum esse dixit eundemque appellari rhodanum, euripides rursus et Apollonius in hadriatico litore confluere rhodanum et padum, faciliorem veniam facit ignorati sucini tanta ignorantia orbis. modestiores, sed aeque falsum, prodidere in extremis hadriatici sinus inviis rupibus arbores stare, quae canis ortu hanc effunderent cummim. theophrastus effodi in liguria dixit, chares vero phae+thontem in aethiopia   obisse, ibi et delubrum eius esse atque oraculum electrumque gigni. philemon fossile esse et in scythia erui duobus locis, candidum atque cerei coloris quod vocaretur electrum, in alio fulvum quod  appellaretur sualiternicum. demostratus lyncurium vocat et fieri ex urina lyncum bestiarum, e maribus fulvum et igneum, e feminis languidius atque candidum; alios id dicere langurium et esse in italia bestias languros. zenothemis langas vocat easdem et circa padum iis vitam adsignat, sudines arborem, quae gignat in liguria, vocari lynca. in eadem sententia et metrodorus fuit. sotacus credidit in brittannia petris effluere, quas electridas vocavit, pytheas guionibus, germaniae genti, accoli aestuarium oceani metuonidis nomine spatio stadiorum sex milium; ab hoc diei navigatione abesse insulam abalum; illo per ver fluctibus advehi et esse concreti maris purgamentum; incolas pro ligno ad ignem uti eo proximisque teutonis vendere. huic et timaeus credidit,  sed insulam basiliam vocavit. philemon negavit flammam ab electro reddi. nicias solis radiorum sucum intellegi voluit hoc; circa occasum vehementiores in terram actos pinguem sudorem in ea relinquere, oceani deinde aestibus in germanorum litora eici. in aegypto nasci simili modo - vocari sacal - , item in india gratiusque et ipso ture esse indis; in syria quoque feminas verticillos inde facere et vocare harpaga, quia folia paleasque et vestium fimbrias rapiat. theochrestus oceano id exaestuante ad pyrenaei promunturia adpelli, quod et xenocrates credidit, qui de his nuperrime scripsit vivitque adhuc. asarubas tradit iuxta atlanticum mare esse lacum cephisida, quem mauri vocent electrum. hunc sole excalfactum e limo reddere electrum fluitans. mnaseas africae locum sicyonem appellat et crathin amnem in oceanum effluentem e lacu, in quo aves, quas meleagridas et penelopas vocat, vivere; ibi nasci ratione eadem qua  supra dictum est. theomenes syrtim iuxta magnam hortum hesperidon esse et stagnum electrum, ibi arbores populos, quarum e cacuminibus in stagnum cadat; colligi autem ab virginibus hesperidum. ctesias in indis flumen esse hypobarum, quo vocabulo significetur omnia bona eum ferre; fluere a septentrione in exortivum oceanum iuxta montem silvestrem arboribus electrum ferentibus. arbores eas psitthachoras vocari, qua appellatione significetur praedulcis suavitas. mithridates in carmaniae litoribus insulam esse, quam vocari seritam, cedri genere silvosam, inde defluere in petras. xenocrates non sucinum tantum in italia, sed et thium vocari, a scythis vero sacrium, quoniam et ibi nascatur; alios putare in numidia ex limo gigni. super omnes est sophocles poeta tragicus, quod equidem miror, cum tanta gravitas  ei cothurni sit, praeterea vitae fama alias principi loco genito athenis et rebus gestis et exercitu ducto. hic ultra indiam fieri dixit e lacrimis meleagridum avium meleagrum deflentium. quod credidisse eum aut sperasse aliis persuaderi posse quis non miretur quamve pueritiam tam inperitam posse reperiri, quae avium ploratus annuos credat lacrimasve tam grandes avesve, quae a graecia, ubi meleager periit, ploratum adierint indos quid ergo non multa aeque fabulosa produnt poetae sed hoc in ea re, quae cotidie invehatur atque abundet ac mendacium coarguat, serio quemquam dixisse summa hominum contemptio est et intoleranda mendaciorum inpunitas.
<plin. nat. 37.13> certum est gigni in insulis septentrionalis oceani et ab germanis appellari glaesum, itaque et ab nostris ob id unam insularum glaesariam appellatam, germanico  caesare res ibi gerente classibus, austeraviam a barbaris dictam. nascitur autem defluente medulla pinei generis arboribus, ut cummis in cerasis, resina in pinis erumpit umoris abundantia. densatur rigore vel tempore ac mari, cum ipsum intumescens aestus rapuit ex insulis, certa in litora expellitur, ita volubile, ut pendere videatur atque non sidere in vado. arboris sucum esse etiam prisci nostri credidere, ob id sucinum appellantes. pinei autem generis arboris esse indicio est pineus in adtritu odor et quod accensum taedae modo ac nidore flagrat. adfertur a germanis in pannoniam maxime provinciam, et inde veneti primum, quos enetos graeci vocaverunt, famam rei fecere proximique pannoniae et agentes circa  mare hadriaticum. pado vero adnexa fabula est evidente causa, hodieque transpadanorum agrestibus feminis monilium vice sucina gestantibus, maxime decoris gratia, sed et medicinae; creditur quippe tonsillis resistere et faucium vitiis, varie genere aquarum iuxta alpis infestante guttura hominum. dc m p. fere a carnunto pannoniae abesse litus id germaniae, ex quo invehitur, percognitum nuper, vivitque eques r. ad id comparandum missus ab iuliano curante gladiatorium munus neronis principis. qui et commercia ea et litora peragravit, tanta copia invecta, ut retia coercendis feris podium protegentia sucinis nodarentur, harena vero et libitina totusque unius diei apparatus in variatione pompae singulorum dierum esset  e sucino. maximum pondus is glaebae attulit xiii librarum. nasci et in india certum est. archelaus, qui regnavit in cappadocia, illinc pineo cortice inhaerente tradit advehi rude polirique adipe suis lactentis incoctum. liquidum id primo destillare argumento sunt quaedam intus tralucentia, ut formicae culicesque et lacertae, quae adhaesisse musteo non est dubium et inclusa durescente eodem remansisse.
<plin. nat. 37.14> genera eius plura sunt. ex iis candida odoris praestantissimi, sed nec his nec cerinis pretium. fulvis maior auctoritas. ex iis etiamnum amplius tralucentibus, praeterquam si nimio ardore flagrent; imaginem igneam in iis esse, non ignem, placet. summa laus falernis a vini colore dictis, molli fulgore perspicuis in quibus et decocti mellis lenitas placeat. verum hoc quoque notum  fieri oportet, quocumque modo libeat, ea tingui, haedorum sebo et anchusae radice, quippe iam et conchylio inficiuntur. ceterum attritu digitorum accepta caloris anima trahunt in se paleas et folia arida et philyras, ut magnes lapis ferrum. ramenta quoque eius oleo addito flagrant dilucidius diutiusque quam lini medulla. taxatio in deliciis tanta, ut hominis quamvis parva effigies vivorum hominum vigentiumque pretia exsuperet, prorsus ut castigatio una non sit satis. in corinthiis aes placet argento auroque mixtum, in caelatis ars et ingenia; myrrhinorum et crystallinorum diximus gratiam; uniones capite circumferuntur, gemmae digitis; in omnibus denique aliis vitiis aut ostentatio aut usus placet: in sucinis sola deliciarum conscientia. domitius nero in ceteris vitae suae portentis capillos quoque poppaeae coniugis suae in hoc nomen adoptaverat quodam etiam carmine sucinos appellando, quoniam nullis vitiis desunt pretiosa nomina; ex eo tertius quidam hic colos coepit expeti matronis.
<plin. nat. 37.15> usus tamen aliquis sucinorum invenitur in medicina, sed non ob hoc feminis placent. infantibus adalligari amuleti ratione prodest. callistratus prodesse etiam cuicumque aetati contra lymphationes tradit et urinae difficultatibus potum adalligatumque. hic et differentiam novam fecit appellando chryselectrum quod sit coloris aurei et matutino gratissimi aspectus, rapacissimum ignium, si iuxta fuerint, celerrime ardescens. hoc collo adalligatum mederi febribus et morbis, tritum vero cum melle ac rosaceo aurium vitiis et, si cum melle attico teratur, oculorum quoque obscuritati, stomachi etiam vitiis vel per se farina eius sumpta vel cum mastiche pota ex aqua. - sucina et gemmis, quae sunt tralucidae, adulterandis magnum habent locum, maxime amethystis, cum tamen omni, ut diximus, colore tinguantur.
<plin. nat. 37.16> de lyncurio proxime dici cogit auctorum pertinacia, quippe, etiamsi non electrum id, tamen gemmam esse contendunt, fieri autem ex urina quidem lyncis, sed et genere terrae, protinus eo animali urinam operiente,  quoniam invideat homini, ibique lapidescere. esse autem, qualem in sucinis, colorem igneum, scalpique nec folia tantum aut stramenta ad se rapere, sed aeris etiam ac ferri lamnas, quod diocli cuidam theophrastus quoque credit. ego falsum id totum arbitror nec visam in aevo nostro gemmam ullam ea appellatione. falsum et quod de medicina simul proditur, calculos vesicae poto eo elidi et morbo regio succurri, si ex vino bibatur aut spectetur etiam.
<plin. nat. 37.17> nunc gemmarum confessa genera dicemus ab laudatissimis orsi, nec vero id solum agemus, sed etiam maiore utilitate vitae coarguemus magorum infandam vanitatem, quando vel plurima illi prodidere de gemmis ab medicinae blandissima specie ad prodigia transgressi.
<plin. nat. 37.18> maximum in rebus humanis, non solum inter gemmas, pretium habet adamas, diu non nisi regibus et iis admodum paucis cognitus. ita appellabatur auri nodus  in metallis repertus perquam raro comes auri nec nisi in auro nasci videbatur. veteres eum in aethiopum metallis tantum inveniri existimavere inter delubrum mercuri et insulam meroen, dixeruntque non ampliorem cucumis semine aut colore dissimilem inveniri. nunc primum genera eius sex noscuntur: indici non in auro nascentis et quadam crystalli cognatione, siquidem et colore tralucido non differt et laterum sexangulo levore, turbinati in mucronem e duabus contrariis partibus, quo magis miremur, ut si duo turbines latissimis partibus iungantur, magnitudine vero etiam abellani nuclei. similis est huic arabius, minor tantum, similiter et nascens. ceteris pallor argenti et in auro non nisi excellentissimo natalis. incudibus hi deprehenduntur ita respuentes ictus, ut ferrum utrimque dissultet, incudes ipsae etiam exiliant. quippe  duritia est inenarrabilis, simulque ignium victrix natura et numquam incalescens, unde et nomen interpretatione graeca indomita vis accepit. unum ex iis vocant cenchron, milii magnitudine, alterum macedonium, in philippico auro repertum; hic est cucumis semini par. post hos cyprius vocatur in cypro repertus, vergens ad aereum colorem, sed medica vi, de qua dicemus, efficacissimus. post hunc siderites ferrei splendoris, pondere ante ceteros, sed natura dissimilis. namque et ictibus frangi et alio adamante perforari potest, quod et cyprio evenit, breviterque ut degeneres nominis tantum auctoritatem habent.
<plin. nat. 37.19> nunc quod totis voluminibus his docere conati sumus de discordia rerum concordiaque, quam antipathian graeci vocavere ac sympathian, non aliter clarius intellegi potest, siquidem illa invicta vis, duarum violentissimarum naturae rerum ferri igniumque contemptrix, hircino rumpitur sanguine, neque aliter quam recenti calidoque macerata et  sic quoque multis ictibus, tunc etiam praeterquam eximias incudes malleosque ferreos frangens. cuius hoc invento quove casu repertum aut quae fuit coniectura experiendi rem inmensi pretii in foedissimo animalium numinum profecto talis inventio est et hoc munus omne, nec quaerenda ratio in ulla parte naturae, sed voluntas! cum feliciter contigit rumpere, in tam parvas friatur crustas, ut cerni vix possint. expetuntur hae scalptoribus ferroque includuntur, nullam non duritiam ex facili cavantes. adamas dissidet cum magnete in tantum, ut iuxta positus ferrum non patiatur abstrahi aut, si admotus magnes adprehenderit, rapiat atque auferat. adamas et venena vincit atque inrita facit et lymphationes abigit metusque vanos expellit a mente. ob id quidam eum ananciten vocavere. - metrodorus scepsius in eadem germania basilia insula nasci, in qua et sucinum, solus, quod equidem  legerim, dicit et praefert arabicis. quod esse falsum quis dubitet
<plin. nat. 37.20> proximum apud nos indicis arabicisque margaritis pretium est, de quibus in nono diximus volumine inter res marinas.     tertia auctoritas smaragdis perhibetur pluribus de causis, quippe nullius coloris aspectus iucundior est. nam herbas quoque silentes frondesque avide spectamus, smaragdos vero tanto libentius, quoniam nihil omnino viridius comparatum illis viret. praeterea soli gemmarum contuitu inplent oculos nec satiant. quin et ab intentione alia aspectu smaragdi recreatur acies, scalpentibusque gemmas non alia gratior oculorum refectio est: ita viridi lenitate lassitudinem mulcent. praeterea longinquo amplificantur visu inficientes circa se repercussum ae+ra, non sole mutati, non umbra, non lucernis, semperque sensim radiantes et visum admittentes ad crassitudinem sui facilitate tralucida, quod etiam in aquis nos iuvat. iidem plerumque concavi, ut visum conligant. quam ob rem decreto  hominum iis parcitur scalpi vetitis. quamquam scythicorum aegyptiorumque duritia tanta est, ut non queant volnerari. quorum vero corpus extentum est, eadem qua specula ratione supini rerum imagines reddunt. nero princeps gladiatorum pugnas spectabat in smaragdo.
<plin. nat. 37.21> genera eorum duodecim: nobilissimi scythici, ab ea gente, in qua reperiuntur, appellati. nullis maior austeritas nec minus vitii; quantum smaragdi a gemmis distant, tantum scythicus a ceteris smaragdis. proximam laudem habent, sicut et sedem, bactriani. in commissuris saxorum colligere eos dicuntur etesiis flantibus; tunc enim tellure deoperta internitent, quia iis ventis harenae maxime moventur. sed hos minores multo scythicis esse tradunt. tertium locum aegyptii habent. eruuntur circa copton, oppidum thebaidis, collibus excavatis.
<plin. nat. 37.22> reliqua genera in metallis aerariis inveniuntur, quapropter principatum ex iis optinent cyprii. dos eorum est in colore liquido nec diluto, verum ex umido pingui quaque perspicitur imitante tralucidum maris, pariterque ut traluceat et niteat hoc est ut colorem expellat, aciem recipiat. ferunt in ea insula tumulo reguli hermiae iuxta cetarias marmoreo leoni fuisse inditos oculos e smaragdis ita radiantibus etiam in gurgitem, ut territi thynni refugerent, diu mirantibus novitatem piscatoribus, donec mutavere oculis gemmas. - sed et vitia demonstrari convenit in tam prodigis pretiis. sunt quidem omnium eadem, quaedam tamen nationum peculiaria, sicut in homine. ergo cyprii, varie glauci magisque ac minus in eodem smaragdo aliis partibus, tenorem illum scythicae austeritatis non semper custodiunt. ad hoc quibusdam intercurrit umbra, surdusque fit colos, qui inprobatur  etiam dilutior. hinc genera distinguntur, ut sint aliqui obscuri, quos vocant caecos, alii densi nec e liquido tralucidi, quidam varii, quidam nubecula obducti. aliud est haec quam umbra, de qua diximus. nubecula albicantis est vitium, cum viridis non pertransit aspectus, sed aut intus occurrit aut excipit in fine visum candor. haec coloris sunt vitia, item corporis capillamentum, sal, plumbago, quae communia fere sunt.
<plin. nat. 37.23> ab his aethiopici laudantur ab copto dierum itinere, ut auctor est iuba, xxv, acriter virides, sed non facile puri aut concolores. democritus in hoc genere ponit thermiaeos et persicos, illos intumescentes pinguiter, persicos vero non tralucidos, sed iucundi tenoris visum inplere, quem non admittant, felium pantherarumque oculis similes, namque et illos radiare nec perspici, eosdem in sole hebetari, in umbra refulgere et longius quam  ceteros nitere. omnium horum etiamnum vitium, quod fellis colorem aut acris olei habent, dilucidi quidem ac liquidi, sed non virides. haec vitia in atticis maxime sentiuntur in argentariis metallis repertorum. in loco, qui thoricos vocatur, semper minus pingues, sed ex longinquo speciosiores. frequens est in his et plumbago, hoc est ut in sole plumbei videantur. illud peculiare, quod quidam ex his senescunt, paulatim viriditate evanida, et sole quoque laeduntur. post hos medici plurimum habent varietatis, interdum aliquid et e sappiro. hi sunt fluctuosi ac rerum imagines complexi, papaverum verbi gratia aut avium catulorumque vel pinnarum. quidam tamen virides nasci videntur, quoniam oleo meliores fiunt, neque est aliorum amplitudo maior. calchedonii - nescio an in totum - exoleverunt, postquam metalla aeris ibi  defecerunt, et semper tamen vilissimi fuere minimique, iidem fragiles et coloris incerti et virentium in caudis pavonum columbarumque e collo plumis similiter ad inclinationem magis aut minus lucidi, venosi iidem squamosique. erat et peculiare in iis vitium sarcion appellatum, hoc est quaedam gemmae caro. mons est iuxta calchedonem, in quo legebantur, smaragdites vocatus. iuba auctor est smaragdum, quam chloran vocent, in arabia aedificiorum ornamentis includi et lapidem, quem alabastriten aegyptii vocent, complures vero e proximis et in taygeto monte erui medicis similes et alios in sicilia.
<plin. nat. 37.24> inseritur smaragdis et quae vocatur tanos e persis veniens gemma, ingrate viridis atque intus sordida, itidem chalcosmaragdos e cypro, turbida aereis venis. theophrastus tradit in aegyptiorum commentariis reperiri regi eorum a rege babylonio muneri missum smaragdum quattuor cubitorum longitudine ac trium  latitudine, et fuisse apud eos in iovis delubro obeliscum e quattuor smaragdis quadraginta cubitorum longitudine, latitudine vero in parte quattuor, in parte duorum, se autem scribente esse in tyro herculis templo stelen amplam e smaragdo, nisi potius pseudosmaragdus sit, nam et hoc genus reperiri, et in cypro inventum ex dimidia parte smaragdum, ex dimidia iaspidem, nondum umore in totum transfigurato. apion cognominatus plistonices paulo ante scriptum reliquit esse etiam nunc in labyrintho aegypti colosseum serapim e smaragdo novem cubitorum.
<plin. nat. 37.25> eandem multis naturam aut certe similem habere berulli videntur. india eos gignit, raro alibi repertos. poliuntur omnes sexangula figura artificum ingeniis, quoniam hebes unitate surda color repercussu angulorum excitetur. aliter politi non habent fulgorem. probatissimi ex iis sunt qui viriditatem maris puri imitantur, proximi qui vocantur chrysoberulli, paulo pallidiores, sed in aureum colorem exeunte fulgore. vicinum huic genus est, sed  pallidius et a quibusdam proprii generis existimatum vocatumque chrysoprasum. quarto loco numerantur hyacinthizontes, quinto quos ae+roidis vocant, postea cerini ac deinde oleagini, hoc est colore olei, postremi crystallo similes. hi fere capillamenta habent sordesque, alioqui evanidi, quae sunt omnia vitia. indi mire gaudent longitudine eorum solosque gemmarum esse praedicant, qui carere auro malint; ob id perforatos elephantorum saetis subligant. convenit non oportere perforari quorum sit absoluta bonitas, umbilicis tantum ex auro capita conprehendentibus. ideo cylindros ex iis malunt facere quam gemmas, quoniam est summa commendatio in longitudine. quidam et angulosos statim putant nasci et perforatos gratiores fieri medulla candoris exempta additoque auri repercussu aut omnino castrata perspicuitati crassitudine. vitia praeter iam dicta eadem fere, quae in smaragdis, et pterygia. in nostro orbe aliquando circa pontum  inveniri putantur. indi et alias quidem gemmas crystallum tinguendo adulterare invenerunt, sed praecipue berullos.
<plin. nat. 37.26> minimum iidemque plurimum ab iis differunt opali, smaragdis tantum cedentes. india sola et horum mater est. qui ut pretiosissimarum gloria compositi gemmarum maxime inenarrabilem difficultatem adferunt. est in his carbunculi tenuior ignis, est amethysti fulgens purpura, est smaragdi virens mare, cuncta pariter incredibili mixtura lucentia. alii summam fulgoris armenio colori pigmentorum aequari credunt, alii sulpuris ardentis flammae aut ignis oleo accensi. magnitudo abellanam nucem aequat, insignis etiam apud nos historia, siquidem exstat hodieque huius generis gemma, propter quam ab antonio proscriptus est nonius senator, filius strumae  noni eius, quem catullus poeta in sella curuli visum indigne tulit, avusque servili noniani, quem consulem vidimus. ille proscriptus fugiens hunc e fortunis omnibus anulum abstulit secum. certum est sestertio vicies tum aestimatum, sed mira antoni feritas atque luxuria propter gemmam proscribentis, nec minus noni contumacia proscriptionem suam amantis, cum etiam ferae abrosa parte corporis, propter quam periclitari se sciant, et relicta redimere se credantur.
<plin. nat. 37.27> vitia opalis sunt, si color in florem herbae, quae vocatur heliotropium, exeat aut in crystallum aut grandinem, si sal interveniat aut scabritia aut puncta oculis occursantia. nullos magis fraus indiscreta similitudine vitro adulterat. experimentum in sole tantum: falsis enim contra radios libratis digito ac pollice unus atque idem tralucet colos in se consumptus; veri fulgor subinde variatur et modo ex hoc plus, modo ex illo spargit, fulgorque lucis in digitos funditur. hanc gemmam propter  eximiam gratiam plerique appellavere paederota. qui privatum genus eius faciunt, sangenon ab indis vocari tradunt. nasci dicitur in aegypto et in arabia, et vilissima in ponto, item in galatia ac thaso et cypro. qui praecellit ex his, opali quidem gratiam habet, sed mollius nitet, raro non scaber. summa illi coloris ex ae+re et purpura constat, viriditas smaragdi deest. melior ille, cuius fulgor vini colore fuscatur, quam qui diluitur aquae.
<plin. nat. 37.28> hactenus de principatu convenit mulierum maxime senatusconsulto. minus certa sunt de quibus et viri iudicant; singulorum enim libido pretia singulis facit praecipueque aemulatio, velut cum claudius caesar smaragdos induebat vel sardonyches. primus autem romanorum sardonyche usus est africanus prior, ut tradit demostratus, et inde romanis gemmae huius auctoritas. quam ob rem et proximum ei dabimus locum.
<plin. nat. 37.29> sardonyches olim, sicut ex ipso nomine apparet,  intellegebantur candore in sarda, hoc est veluti carne ungui hominis inposita, et utroque tralucido. talesque esse indicas tradunt ismenias, demostratus, zenothemis, sotacus, hi quidem duo reliquas omnes, quae non traluceant, caecas appellantes. quae nunc abstulere nomen, nullo sardarum vestigio indicarum, arabicae sunt, coeperuntque pluribus hae gemmae coloribus intellegi, radice nigra aut caeruleum imitante et ungue minium, redimitum candido pingui, nec sine quadam spe purpurae candore in minium transeunte. has indis non habitas in honore zenothemis scribit, tantae alias magnitudinis, ut inde capulos factitarent - etenim constat ibi torrentibus detegi - , placuisse in nostro orbe initio, quoniam solae prope gemmarum scalptae ceram non auferrent. persuasimus deinde indis, ut ipsi quoque iis gauderent. utitur perforatis vulgus in collo; et hoc nunc est indicarum argumentum. arabicae excellunt candore, circulo praelucido atque non gracili neque in recessu gemmae aut in deiectu renidente, sed in ipsis umbonibus nitente,  praeterea substrato nigerrimi coloris. hoc in indicis caeruleum aut corneum invenitur. item circuli albi quaedam in iis caelestis arcus anhelatio est, superficies vero locustarum maris, crustis rubentibus. nam melleae aut faeculentae - hoc enim nomen est vitio - inprobantur, aut si zona alba fundat se, non colligat, simili modo si ex alio colore admittat in se aliquid enormiter. nihil in sua sede interpellari alieno placet. sunt et armeniae, cetera probandae, sed pallida zona.
<plin. nat. 37.30> exponenda est et onychis ipsius natura propter nominis societatem. hoc aliubi lapidis, hic gemmae vocabulum est. sudines dicit in gemma esse candorem unguis humani similitudine, item chrysolithi colorem et sardae et iaspidis, zenothemis indicam onychem plures habere varietates, igneam, nigram, corneam, cingentibus candidis venis oculi modo, intervenientibus quarundam et obliquis venis. sotacus et arabicam tradit onychem distare, quod indica igniculos habeat albis cingentibus  zonis singulis pluribusve aliter quam in sardonyche indica; illic enim momentum esse, hic circulum; arabicas onychas nigras inveniri candidis zonis; satyrus carnosas esse indicas, parte carbunculi, parte chrysolithi et amethysti, totumque id genus abdicat; veram autem onychem plurimas variasque cum lacteis habere venas, omnium in transitu colore inenarrabili et in unum redeunte concentum suavitate grata.
<plin. nat. 37.31> nec sarda differenda est, huic gemmae dividua ex eodem et ipsa nomine, obiterque omnium ardentium gemmarum indicanda natura.
<plin. nat. 37.32> principatum habent carbunculi a similitudine ignium appellati, cum ipsi non sentiant ignes, a quibusdam ob hoc acaustoe appellati. horum genera indici et garamantici, quos et carchedonios vocavere propter opulentiam carthaginis magnae. adiciunt aethiopicos et alabandicos in orthosia cariae nascentes, sed qui perficiantur alabandis. praeterea in omni genere masculi appellantur acriores et feminae languidius refulgentes. in masculis  quoque observant liquidiores aut flammae nigrioris et quosdam ex alto lucidos ac magis ceteris in sole flagrantes, optimos vero amethystizontas, hoc est quorum extremus igniculus in amethysti violam exeat, proximos illis, quos vocant syrtitas, pinnato fulgore radiantes. inveniri autem ubi maxime sit solis repercussus. satyrus indicos non esse claros dicit ac plerumque sordidos ac semper fulgoris retorridi, aethiopicos pingues lucemque non fundentes convoluto igne flagrare. callistratus fulgorem carbunculi debere candidum esse, ut positus extremo visu nubilante sit, si attollatur, exardescente fulgore - ob id plerique hunc carbunculum candidum vocavere, eum, qui languidius lucet, lignyzontem - ; carchedonios multo minores esse, indicos etiam sextarii unius mensura cavari. archelaus carchedonios nigrioris aspectus esse, sed igni vel sole et inclinatione acrius quam ceteros excitari; eosdem obumbrante tecto purpureos videri, sub caelo  flammeos, contra radios solis scintillare, ceras signantibus his liquescere, quamvis in opaco. multi indicos carchedoniis candidiores esse et e diverso inclinatione hebetari scripsere, etiamnum in carchedoniis maribus stellam intus ardere, feminas fulgorem universum fundere extra se, alabandicos nigriores ceteris esse scabrosque. et circa miletum nascuntur in terra coloris eiusdem, ignem minime sentientes. theophrastus auctor est et in orchomeno arcadiae inveniri et in chio, illos nigriores, e quibus et specula fieri; esse et troezenios varios intervenientibus maculis albis, item corinthios, sed pallidiores e candido; a massilia quoque inportari. bocchus et in olisiponensi erui scripsit, magno labore ob argillam soli adusti. - nec est aliud difficilius quam discernere haec genera; tanta est in iis occasio artis, subditis per quae tralucere cogantur. aiunt hebetiores, in aceto maceratos xiiii diebus, nitescere totidem mensibus durante fulgore. adulterantur vitro simillime, sed cote deprehenduntur, sicut aliae gemmae; fictis enim mollior materia fragilisque est. centrosas cote deprehendunt et pondere, quod minus  est in vitreis, aliquando et pusulis argenti modo relucentibus.
<plin. nat. 37.33> est et anthracitis appellata, in thesprotia fossilis, carbonibus similis. falsum arbitror quod et in liguria nasci prodiderunt, nisi forte tunc nascebantur. esse in iis et praecinctas candida vena tradunt. harum igneus color ut superiorum, sed peculiare quod tactu velut intermortuae extinguntur, contra aquis perfusae exardescunt.
<plin. nat. 37.34> cognata est et sandastros, proxima natura eius, quam aliqui garamanticam vocant. nascitur in indis loco eiusdem nominis. gignitur et in arabia ad meridiem versa. commendatio summa quod veluti in tralucido ignis optentus stellantibus fulget intus aureis guttis, semper in corpore, numquam in cute. accedit et religio narrata siderum cognatione, quoniam fere pliadum hyadumque  dispositione ac numero stellantur, ob id chaldaeis in caerimoniis habitae. et hic mares austeritas distinguat et quidam vigor adposita tinguens; indicae quidem etiam hebetare visus dicuntur. blandior feminis flamma, allucens magis quam accendens. sunt qui praeferant arabicas indicis fumidaeque chrysolitho similes illas dicant. ismenias negat poliri sandastros propter teneritatem, et ob id magno venire. sunt qui has sandrisitas vocent. inter omnes constat, quantum numero stellarum accedat, tantum et pretio accedere. - adfert aliquando errorem similitudo nominis sandaresi. nicander sandaserion vocat, alii sandareson, quidam vero hanc sandastrum, illam sandaresum, in india nascentem illam quoque et loci nomen custodientem, mali colore aut olei viridis, omnibus inprobatam.
<plin. nat. 37.35> ex eodem genere ardentium est lychnis  appellata a lucernarum adsensu, tum praecipuae gratiae. nascitur circa orthosiam totaque caria ac vicinis locis, sed probatissima in indis. quidam remissiorem carbunculum esse dixerunt, secundam bonitate quae similis esset iovis appellatis floribus. et alias invenio differentias: unam quae purpuram radiet, alteram quae coccum; has sole excalfactas aut attritu digitorum paleas et chartarum fila ad se rapere. - hoc idem et carchedonia facere dicitur, quamquam multo vilior praedictis. nascitur apud nasamonas in montibus, ut incolae putant, imbre divino. inveniuntur ad repercussum lunae maxime plenae, carthaginem quondam deportabantur. archelaus et in aegypto circa thebas nasci tradit fragiles, venosas, morienti carboni similes. potoria ex hac et ex lychnide factitata invenio, omnia autem haec genera contumaciter scalpturae resistunt partemque in signo cerae tenent.
<plin. nat. 37.36> e diverso ad haec sarda utilissima, quae nomen cum sardonyche communicavit. ipsa volgaris et primum sardibus reperta est; laudatissimae circa babylona. cum lapicidinae quaedam aperiantur, haerentes in saxo cordis modo reperiuntur. hoc metallum apud persas defecisse tradunt, sed inveniuntur compluribus aliis locis, ut in paro et asso; in india trium generum: rubrae et quas pionias vocant ab pinguitudine; tertium genus est quod argenteis bratteis sublinunt. indicae perlucent, crassiores sunt arabicae. inveniuntur et circa leucada epiri et in aegypto quae brattea aurea sublinuntur. et in his autem mares excitatius fulgent, feminae pigriores et crassius nitent. nec fuit alia gemma apud antiquos usu frequentior - hac certe apud menandrum et philemonem fabulae superbiunt - , nec ullae tralucentium tardius  subfusae umore hebetantur, oleoque magis quam alio liquore. damnantur ex iis melleae ac validius testaceae.
<plin. nat. 37.37> egregia etiam nunc sua topazo gloria est, e virenti genere et, cum primum reperta est, praelatae omnibus. accidit in arabiae insula, quae cytis vocabatur, in quam devenerant trogodytae praedones fame et tempestate fessi, ut, cum herbas radicesque foderent, eruerent topazon. haec archelai sententia est. iuba topazum insulam in rubro mari a continenti stadiis ccc abesse dicit; nebulosam et ideo quaesitam saepius navigantibus nomen ex ea causa accepisse, topazin enim trogodytarum lingua significationem habere quaerendi. ex hac primum  inportatam berenicae reginae, quae fuit mater sequentis ptolemaei, ab philone praefecto; regi mire placuisse et inde factam statuam arsinoae ptolemaei uxori quattuor cubitorum, sacratam in delubro, quod arsinoeum cognominabatur. recentissimi auctores et circa thebaidis alabastrum oppidum nasci dicunt et duo genera eius faciunt, prasoides atque chrysopteron, simile chrysopraso. tota enim similitudo ad porri sucum derigitur. est autem amplissima gemmarum. eadem sola nobilium limam sentit, ceterae naxio et cotibus poliuntur. haec et usu atteritur.
<plin. nat. 37.38> comitatur eam similitudine propior quam auctoritate callaina, e viridi pallens. nascitur post aversa indiae apud incolas caucasi montis, hyrcanos, sacas, dahas, amplitudine conspicua, sed fistulosa ac sordium plena,  sincerior praestantiorque multo in carmania, utrobique autem in rupibus inviis et gelidis, oculi figura extuberans leviterque adhaerescens nec ut adnata petris, sed ut adposita. quam ob rem scandere ad eas pigritia pedum equestres populos taedet, simul et periculum terret; ergo fundis e longinquo incessunt et cum toto musco excutiunt. hoc vectigal, hoc gestamen in cervice, digitis gratissimum norunt, hinc census, haec gloria a pueritia deiectum numerum praedicantium; in quo varia fortuna quidam ictu primo cepere praeclaras, multi ad senectam nullas. et venatus quidem callainis talis est. sectura inde formantur, alias faciles. optimis color smaragdi, ut tamen appareat alienum esse quod placeat. inclusae decorantur auro, aurumque nullae magis decent. quae sunt earum pulchriores, oleo, unguento, etiam mero colorem deperdunt, viliores constantius repraesentant, neque est imitabilior  alia mendacio vitri. sunt qui in arabia inveniri eas dicant in nidis avium, quas melancoryphos vocant.
<plin. nat. 37.39> viridantium et alia plura sunt genera. vilioris turbae prasius, cuius alterum genus sanguineis punctis abhorret, tertium virgulis tribus distinctum candidis. praefertur his chrysoprasos porri sucum et ipsa referens, sed haec paulum declinantem a topazo in aurum. huic et amplitudo ea est, ut cymbia etiam ex ea fiant, cylindri quidem et creberrime. - india et has generat et nilion, fulgore ab ea distantem brevi et, cum intueare, fallaci. sudines dicit et in sibero atticae flumine nasci. est autem color fumidae topazi aut aliquando melleae. iuba in aethiopia gigni tradit in litoribus amnis, quem nilum vocamus, et inde nomen trahere. - non tralucet molochitis; spissius viret ab colore malvae  nomine accepto, reddendis laudata signis et infantum custodia quodamque innato contra pericula medicamine. - viret et saepe tralucet iaspis, etiam victa multis antiquitatis gloriam retinens. plurimae ferunt eam gentes, smaragdo similem indi, cypros duram glaucoque pingui, persae ae+ri similem, quae ob id vocatur ae+rizusa; talis et caspia est. caerulea est circa thermodontem amnem, in phrygia purpurea et in cappadocia ex purpura caerulea, tristis atque non refulgens. amisos indicae similem mittit, calchedon turbidam. sed minus refert nationes quam bonitates distinguere. optima quae purpurae aliquid habet, secunda quae rosae, tertia quae smaragdi. singulis graeci nomina ex argumento dedere. quarta apud eos vocatur boria, caelo autumnali matutino similis; haec erit illa, quae ae+rizusa dicitur. similis est et sardae,  imitata et violas. non minus multae species reliquae sunt, sed omnes in vitium caeruleae, ut crystallo similis aut myxis, item terebinthizusa. quam ob rem praestantiores funda cluduntur, ut sint patentes ab utraque parte nec praeter margines quicquam auro amplectente. vitium in iis est et brevis nitor nec longe splendescens et sal et quae ceteris omnia. et vitro adulterantur, quod manifestum fit, cum extra fulgorem spargunt atque non in se continent. reliquas sphragidas vocant, publico gemmarum nomine his tantum dato quoniam optime signent. totus vero oriens pro amuleto gestare eas traditur. ea, quae ex iis smaragdo similis est, saepe transversa linea alba media praecingitur et monogrammos vocatur; quae pluribus, polygrammos. libet obiter vanitatem magicam hic quoque coarguere, quoniam hanc utilem esse  contionantibus prodiderunt. - est et onychi iuncta quae iasponyx vocatur, et nubem complexa et nives imitata et stellata rutilis punctis. est et sali megarico similis et velut fumo infecta, quae capnias vocatur. magnitudine xvi unciarum vidimus formatam inde effigiem neronis thoracatam.
<plin. nat. 37.40> reddetur et per se cyanos, accommodato paulo ante et iaspidi nomine a colore caeruleo. optima scythica, dein cypria, postremo aegyptia. adulteratur maxime tinctura, idque in gloria est regum aegypti; adscribitur et qui primus tinxit. dividitur autem et haec in mares feminasque. inest ei aliquando et aureus pulvis, non qualis sappiris; in his enim aurum punctis conlucet. -  caeruleae et sappiri, rarumque ut cum purpura. optimae apud medos, nusquam tamen perlucidae. praeterea inutiles scalpturis intervenientibus crystallinis centris. quae sunt ex iis cyanei coloris, mares existimantur.
<plin. nat. 37.41> alius ex hoc ordo purpureis dabitur aut quae ab iis descendunt. principatum amethysti tenent indicae, sed in arabiae quoque parte, quae finitima syriae petra vocatur, et in armenia minore et aegypto et galatia reperiuntur, sordidissimae autem vilissimaeque in thaso et cypro. causam nominis adferunt quod usque ad vini colorem accedens, priusquam eum degustet, in violam desinat fulgor, alii quia sit quiddam in purpura illa non ex toto igneum, sed in vini colorem deficiens. perlucent autem omnes violaceo decore, scalpturis faciles. indica  absolutum phoenices purpurae colorem habet. ad hanc tinguentium officinae dirigunt vota. fundit autem aspectu leniter blandum neque in oculos, ut carbunculi, vibrantem. alterum earum genus descendit ad hyacinthos; hunc colorem indi socon vocant, talemque gemmam socondion. dilutior ex eodem sapenos vocatur, eademque pharanitis in contermino arabiae, gentis nomine. quartum genus colorem vini habet. quintum ad vicina crystalli descendit albicante purpurae defectu. hoc minime probatur, quando praecellens debeat esse in suspectu velut ex carbunculo refulgens quidam leniter in purpura roseus nitor. tales aliqui malunt paederotas vocare, alii anterotas, multi veneris genam. magorum vanitas ebrietati eas resistere promittit et inde appellatas, praeterea, si lunae nomen ac solis inscribatur in iis atque ita suspendantur e collo  cum pilis cynocephali et plumis hirundinis, resistere veneficiis, iam vero quoquo modo adesse reges adituris, grandinem quoque avertere ac locustas precatione addita, quam demonstrant. nec non in smaragdis quoque similia promisere, si aquilae scalperentur aut scarabaei, quae quidem scripsisse eos non sine contemptu et inrisu generis humani arbitror.
<plin. nat. 37.42> multum ab hac distat hyacinthos, ab vicino tamen colore descendens. differentia haec est, quod ille emicans in amethysto fulgor violaceus diluitur hyacintho primoque aspectu gratus evanescit, antequam satiet, adeoque non inplet oculos, ut paene non attingat, marcescens celerius nominis sui flore. - hyacinthos aethiopia mittit et chrysolithos aureo fulgore tralucentes. praeferuntur his indicae et, si variae non sint, tibarenae. deterrimae autem arabicae, quoniam turbidae sunt et variae, fulgoris interpellati nubilo macularum, etiam quae limpidae contigere, veluti scobe refertae. optimae sunt quae in collatione  aurum albicare quadam argenti facie cogunt. hae funda includuntur perspicuae, ceteris subicitur aurichalcum, tametsi exiere iam de gemmarum usu. - appellantur aliquae et chryselectroe, in colorem electri declinantes, matutino tamen tantum aspectu. ponticas deprehendit levitas. quaedam durae sunt ac rufae, quaedam molles, sordidae. bocchus auctor est et in hispania repertas et quo in loco crystallum dixit ad libramentum aquae puteis defossis erui, chrysolithon xii pondo a se visam. - fiunt et leucochrysi interveniente candida vena. sunt et in hoc genere capniae. sunt et vitreis similes, velut croco fulgentes; vitro adulterantur, ut visu discerni non possint; tactus deprendit, tepidior in vitreis.  in eodem genere sunt melichrysi veluti per aurum sincero melle tralucente. has india fert, quamquam in duritia fragiles, non ingratas. eadem et xuthon parit, plebeiam sibi gemmam.
<plin. nat. 37.43> candidarum dux est paederos, quamquam quaeri potest, in quo colore numerari debeat totiens iactati per alienas pulchritudines nominis, adeo ut decoris praerogativa in vocabulo facta sit. sed tamen et suum genus expectatione tanta dignum. coeunt quippe in tralucidam crystallum viridis suo modo ae+r simulque purpurae et quidam vini aurei nitor semper extremus in visu, sed purpura coronatus. madere videtur et singulis his et pariter omnibus, nec gemmarum esse ulla liquidior potest iucunda suavitate oculis. haec laudatissima est in indis, apud quos sangenon vocatur, proxima in aegypto, ubi  syenites, tertia in arabia, verum scabra, tum pontica, quae mollius radiat, thasia, et ipsa mollior, et galatica et thracia et cypria. vitia earum languor aut alienis turbari coloribus et quae ceterarum.
<plin. nat. 37.44> proxima candicantium est asteria. principatum habet proprietate naturae, quod inclusam lucem pupilla quadam continet. hanc transfundit cum inclinatione velut intus ambulantem alio atque alio loco reddens. eadem contraria soli regerit candicantes radios in modum stellae, unde nomen invenit. difficiles in india natae ad caelandum. praeferuntur carmanicae.
<plin. nat. 37.45> similiter candida est quae vocatur astrion, crystallo propinqua, in india nascens et in patalenes litoribus. huic intus a centro stella lucet fulgore pleno lunae. quidam causam nominis reddunt quod astris opposita fulgorem rapiat et regerat. optimam in carmania gigni dicunt nullamque minus obnoxiam vitio; cerauniam etiam  vocari quae sit deterior; pessimam vero lanternarum lumini similem. celebrant et astrioten, mirasque laudes eius in magicis artibus zoroastren cecinisse produnt. - astolon sudines dicit oculis piscium similem esse, radiare fulgore candido ut solem.
<plin. nat. 37.46> est inter candidas et quae ceraunia vocatur, fulgorem siderum rapiens, ipsa crystallina, splendoris caerulei, in carmania nascens. zenothemis fatetur albam esse, sed habere intus stellam coruscantem; fieri et hebetes ceraunias, quas in nitro et aceto maceratas per aliquot dies concipere stellam eam, quae post totidem menses relanguescat. sotacus et alia duo genera fecit cerauniae, nigrae rubentisque similes eas esse securibus. ex his quae nigrae sint ac rotundae, sacras esse; urbes per illas expugnari et classes; baetulos vocari; quae vero longae sint, ceraunias. faciunt et aliam raram admodum,  magorum studiis expetitam, quoniam non aliubi inveniatur quam in loco fulmine icto.
<plin. nat. 37.47> proximum cerauniae nomen apud eos habet quae vocatur iris. effoditur in quadam insula rubri maris, quae distat a berenice urbe [lx] p., cetera sui parte crystallus. itaque quidam eam radicem crystalli esse dixerunt. ex argumento vocatur iris, nam sub tecto percussa sole species et colores arcus caelestis in proximos parietes eiaculatur, subinde mutans magnaque varietate admirationem sui augens. sexangulam esse ut crystallum constat, sed aliqui scabris lateribus et angulis inaequalibus dicunt, in sole aperto radios in se candentes discutere, aliquo vero ante se proiecto nitore adiacentia inlustrare. colores autem non nisi ex opaco, ut diximus, reddunt, nec ut ipsae habeant, sed ut repercussu parietum elidant; optima quae maximos arcus facit simillimosque caelestibus. est et alia iritis, cetera similis, sed praedura. hanc orus crematam tusamque ad ichneumonum morsus remedio esse scripsit, nasci autem in perside. - similis aspectu  est, sed non eiusdem effectus, quae vocatur leros, alba nigraque macula in traversum distinguentibus crystallum.
<plin. nat. 37.48> expositis per genera colorum principalibus gemmis reliquas per litterarum ordinem explicabimus.
<plin. nat. 37.49> achates in magna fuit auctoritate, nunc in nulla est, reperta primum in sicilia iuxta flumen eiusdem nominis, postea plurimis in terris, excellens amplitudine, numerosa varietatibus, quae mutant cognomina eius. vocatur enim iaspachates, cerachates, smaragdachates, haemachates, leucachates, dendrachates, quae velut arbusculis insignis est, antachates, quae, cum uritur, murram redolet, corallachates guttis aureis sappiri modo sparsa, qualis copiosissima in creta. quae et sacra appellatur. quidam putant contra araneorum et scorpionum ictus eam prodesse.  quod in siculis utique crediderim, quoniam primo eius provinciae adflatu scorpionum pestis extinguitur. et in india inventae contra eadem pollent, magnis et aliis miraculis: reddunt enim fluminum species, nemorum, iumentorum etiam. essedariis staticula, equorum ornamenta inde medicisque coticulas faciunt, nam spectasse etiam prodest oculis. sitim quoque sedant in os additae. phrygiae viridia non habent. thebis aegyptiis repertae carent rubentibus venis et albis, hae quoque contra scorpiones validae. eadem auctoritas et cypriis. sunt qui maxime probent vitream perspicuitatem in his. reperiuntur et in trachinia circa oetam et in parnaso et in lesbo et in messene  similes limitum floribus et in rhodo. aliae apud magos differentiae sunt in iis: quae leoninis pellibus similes reperiuntur, potentiam habere contra scorpiones dicunt. in persis vero suffitu earum tempestates averti et presteras, flumina sisti - argumentum esse, si in ferventes cortinas additae refrigerent - , sed, ut prosint, leoninis iubis adalligandas, nam hyaenae addita abominantur discordiam domibus. eam vero, quae unius coloris sit, invictam athletis esse, argumento, quod in ollam plenam olei coiecta cum pigmentis, intra duas horas suffervefacta, unum colorem ex omnibus faciat minii.
<plin. nat. 37.50> acopos nitro colore similis est, pumicosa, guttis aureis stellata. cum hac oleum suffervefactum perunctis lassitudinem, si credimus, solvit. - alabastritis nascitur in alabastro aegypti et in syriae damasco candore interstincto variis coloribus. haec cremata cum fossili sale et trita gravitates oris et dentium extenuare dicitur. -  alectorias vocant in ventriculis gallinaceorum inventas crystallina specie, magnitudine fabae, quibus milonem crotoniensem usum in certaminibus invictum fuisse videri volunt. - androdamas argenti nitorem habet ut adamas, quadratis semper tessellis similis. magi putant nomen inpositum ab eo, quod impetus hominum et iracundias domet. argyrodamas eadem sit an alia, auctores non explicant. - antipathes nigra non tralucet. experimentum eius ut coquatur in lacte; facit enim id murrae simile. inmensum quiddam in hac fortassis aliquis expectet, in tot exemplis uni possessione huius nominis data. contra effascinationes auxiliari eam magi volunt. - arabica ebori simillima est, et hoc videretur, nisi abnueret duritia. hanc putant contra dolores nervorum prodesse habentibus. - aromatitis et ipsa in arabia invenitur, sed et in aegypto circa philas, ubique lapidosa et murrae coloris et odoris,  ob hoc reginis frequentata. - asbestos in arcadiae montibus nascitur coloris ferrei. - aspisatim democritus in arabia nasci tradit, ignei coloris, et oportere cum cameli fimo splenicis adalligari, inveniri utique in nido arabicarum alitum; et aliam eodem nomine ibi in leucopetra nasci, argentei coloris, radiantem; cumcontra lymphatum habentibus. - atizoen in india et persidis acidane monte nasci, argenteo nitore fulgentem, magnitudine trium digitorum, ad lenticulae figuram, odoris iucundi, necessariam magis regem constituentibus. - augitis non alia videtur multis esse quam callaina.
<plin. nat. 37.51> lapis amphidanes alio nomine chrysocolla appellatur, nascens in indiae parte, ubi formicae eruunt aurum, in quo et invenitur auro similis, quadrata figura. adfirmatur  natura eius quae magnetis esse, nisi quod augere quoque aurum traditur. - aphrodisiaca ex candido rufa est. - apsyctos septenis diebus calorem tenet excalefacta igni, nigra ac ponderosa, distinguentibus eam venis rubentibus. putant prodesse contra frigora. - aegyptillam iacchus intellegit per album sardae nigraque venis transeuntibus, volgus autem nigra radice, caerulea facie. nomen a loco.
<plin. nat. 37.52> balanitae duo genera sunt, subviridis et corinthii aeris similitudine, illa a copto, haec ab trogodytica veniens, medias secante flammea vena. - batrachitas quoque coptos mittit, unam ranae similem colore, alteram et venis, tertiam rubetis e nigro. - baptes, mollis alioqui, odore excellit. - beli oculus albicans pupillam cingit nigram e medio aureo colore fulgentem et propter speciem  sacratissimo assyriorum deo dicatam. belum autem aliam, quam sic vocant, in arbelis nasci democritus tradit nucis iuglandis magnitudine, vitrea specie. - baroptenus sive baripe, nigra sanguineis et albis nodis, adalligata proicitur veluti portentosa. - botryitis alia nigra est, alia pampinea, incipienti uvae similis. - bostrychitin zoroastres crinibus mulierum similiorem vocat. - bucardia, bubulo cordi similis, babylone tantum nascitur. - brontea, capiti testudinum, e tonitribus cadit, ut putant, restinguitque fulmine icta, si credimus. - boloe in hibero inveniuntur, glaebae similitudine.
<plin. nat. 37.53> cadmitis eadem est quae ostracitis vocatur, nisi  quod hanc caeruleae interdum cingunt bullae. - callais sappirum imitatur candidior et litoroso mari similis. - capnitis quibusdam videtur suum genus habere, pluribus iaspidis fumidae, ut suo loco diximus. - cappadocia et in phrygia nascitur, ebori similis. - callaicam vocant e turbido callaino. ferunt plures coniunctas semper inveniri. - catochitis corsicae lapis est, ceteris maior et magis mirabilis, si vera traduntur, inpositam manum veluti cummi retinens. - catoptritis in cappadocia provenit candore imaginem regerens. - cepitis sive cepolatitis candida est, venarum coeuntibus lineis in unum. - ceramitis testae colorem habet. - cinaediae inveniuntur in cerebro piscis eiusdem nominis, candidae et oblongae eventuque mirae, si modo est fides praesagire eas habitum maris nubili vel tranquilli. - ceritis cerae similis est,  circos accipitri, corsoides canitiae capitis, corallachates curalio, aureis guttis distincta, corallis minio; gignitur in india et syene. - crateritis inter chrysolithum et electrum colorem habet, praedura natura. - crocallis ceras repraesentat. - cyitis circa copton nascitur candida et videtur intus habere partum, qui sentiatur etiam crepitu. - chalcophonos nigra est, sed inlisa aeris tinnitum reddit, tragoedis, ut suadent, gestanda. - chelidoniae duorum sunt generum, hirundinum colore, ex altera parte purpureae, in alia purpuram nigris interpellantibus maculis. - chelonia oculus est indicae testudinis, vel portentosissima magorum mendaciis. melle enim colluto ore inpositam linguae futurorum divinationem praestare  promittunt xv luna et silente toto die, decrescente vero ante ortum solis, ceteris diebus a prima in sextam horam. - sunt et chelonitides aliarum testudinum superficiei similes, ex quibus ad tempestates sedandas multa vaticinantur, eam vero, quae ex iis aureis guttis aspersa sit, cum scarabaeo deiectam in aquam ferventem tempestates commovere. - chloritis herbacei coloris est; eam in ventre motacillae avis inveniri dicunt magi congenitam ei et ferro includi iubent ad quaedam prodigiosa moris sui. - choaspitis a flumine dicta est, ex viridi fulgoris aurei. - chrysolampsis in aethiopia nascitur, pallida alias, sed noctu ignea. - chrysopis aurum videtur esse. - cetionides in aeolide nunc atarneo pago, quondam oppido, nascuntur, multis coloribus tralucentes, alias vitreae, alias  crystallinae, alias iaspidis, sed et sordidis tantus est nitor, ut imagines reddant ceu specula.
<plin. nat. 37.54> daphnean zoroastres morbis comitialibus demonstrat. - diadochos berullo similis est. - diphyes duplex, candida ac nigra, mas ac femina, genitale utriusque sexus distinguente linea. - dionysias, nigra ac dura, mixtis rubentibus maculis, ex aqua trita saporem vini facit et ebrietati resistere putatur. - draconitis sive dracontias e cerebro fit draconum, sed nisi viventibus absciso capite non gemmescit invidia animalis mori se sentientis. igitur dormientibus amputant. sotacus, qui visam eam gemmam sibi apud regem scripsit, bigis vehi quaerentes tradit et viso dracone spargere somni medicamenta atque ita sopiti praecidere. esse candore tralucido, nec postea poliri aut artem admittere.
<plin. nat. 37.55> encardia cognominatur enariste, in nigro colore  effigie cordis eminente; altera eodem nomine viridi colore cordis speciem, tertia nigrum cor ostendit, reliqua sui parte candida. - enorchis candida est divisisque fragmentis testium effigiem repraesentat. - exhebenum zoroastres speciosam et candidam tradit, qua aurifices aurum poliant. - erythallis, cum sit candida, ad inclinationes rubescere videtur. - erotylos sive amphicomos sive hieromnemon democrito laudatur in argumentis divinationum. - eumeces in bactris nascitur, silici similis, et capiti supposita visa nocturna oraculi modo reddit. - eumitren beli gemmam, sanctissimi deorum sui, assyrii observant, porracei coloris, superstitionibus gratam. - eupetalos quattuor colores habet, caeruleum, igneum, minii, mali. - eureos nucleo olivae similis est, striata concharum modo, non adeo candida. - eurotias situ videtur operire nigritiam. - eusebes ex eo lapide est,  quo traditur in tyro herculis templo facta sedes, ex qua pii facile surgebant. -- epimelas fit, cum candida gemma superne nigricat.
<plin. nat. 37.56> galaxian aliqui galactiten vocant, similem proxime dictis, sed intercurrentibus sanguineis aut candidis venis. - galactitis ex uno colore lactis est. eandem leucogaeam et leucographitim appellant et synechitim, in attritu lactis suco ac sapore notabilem, in educatione nutricibus lactis fecundam. infantium quoque collo adalligata salivam facere traditur, in ore autem liquescere, eadem memoriam adimere. mittunt eam nilus et achelous amnes. sunt qui smaragdum albis venis circumligatum galactiten vocent. - gallaica argyrodamanti similis est, paulo sordidior; inveniuntur iunctae binae ternaeque. - gassinnaden medi mittunt, coloris orobini, veluti floribus sparsam; nascitur et in arbelis. haec quoque gemma concipere dicitur et intra  se partum fateri concussa, concipere autem trimenstri spatio. - glossopetra, linguae similis humanae, in terra non nasci dicitur, sed deficiente luna caelo decidere, selenomantiae necessaria. quod ne credamus, promissi quoque vanitas facit; ventos enim ea comprimi narrant. - gorgonia nihil aliud est quam curalium. nominis causa, quod in duritiam lapidis mutatur emollitum in mari. hanc fulminibus et typhoni resistere adfirmant. - goniaeam eadem vanitate inimicorum poenas efficere promittunt.
<plin. nat. 37.57> heliotropium nascitur in aethiopia, africa, cypro, porraceo colore, sanguineis venis distincta. causa nominis, quoniam deiecta in vas aquae, fulgore solis accidente, repercussu sanguineo mutat eum, maxime aethiopica. eadem extra aquam speculi modo solem accipit deprenditque defectus, subeuntem lunam ostendens. magorum inpudentiae  vel manifestissimum in hac quoque exemplum est, quoniam admixta herba heliotropio, quibusdam additis precationibus, gerentem conspici negent. - hephaestitis quoque speculi naturam habet in reddendis imaginibus, quamquam rutila. experimentum est, si statim addita fervens aqua refrigerata sit aut si in sole adposita aridam materiam statim accendat. nascitur in coryco. - hermu aedoeon ex argumento virilitatis in candida gemma vel nigra, aliquando et pallida, ambiente circulo coloris aurei appellatur. - hexecontalithos, in parva magnitudine multicolor hoc sibi nomen adoptavit, reperitur in trogodytice. - hieracitis alternat tota miluinis nigrisque veluti plumis. - hammitis ovis piscium similis est, et alia velut e nitro composita, praedura alioqui. - hammonis cornu inter sacratissimas aethiopiae, aureo colore arietini cornus effigiem reddens,  promittitur praedivina somnia repraesentare. - hormiscion inter gratissimas aspicitur ex igneo colore radians auro portante secum in extremitatibus candidam lucem. - hyaeniae, ex oculis hyaenae lapides,inveniri dicuntur et, si credimus, linguae hominis subditi futura praecinere. - haematitis in aethiopia quidem principalis est, sed et in arabia et in africa invenitur, sanguineo colore, non omittendis promissis ad coarguendas magorum insidias. zachalias babylonius in iis libris, quos scripsit ad regem mithridatem, gemmis humana fata adtribuens hanc, non contentus oculorum et iocineris medicina decorasse, a rege etiam aliquid petituris dedit, eandem litibus iudiciisque interposuit, in proeliis etiam exangui salutarem pronuntiavit. est et alia eiusdem generis,  quae vocatur menui, ab aliis xuthos. ita appellant graeci e fulvo candicantes.
<plin. nat. 37.58> idaei dactyli in creta ferreo colore pollicem humanum exprimunt. - icterias cuti mali luridae similis et ideo salubris existimata contra regios morbos. est et alia eodem nomine lividior, tertia folio similis, prioribus latior et paene sine pondere, venis luridis, quartum genus in eodem colore nigriore luridis venis discurrentibus. - iovis gemma candida est, non ponderosa, tenera. hanc et drosolithon appellant. - indicae gentium suarum habent nomen, subrufo colore, sed in attritu purpureo sudore manant. alia eodem nomine candida, pulvereo aspectu. - ion apud indos violacea est; rarum ut saturo colore luceat.
<plin. nat. 37.59> lepidotis squamas piscium variis coloribus imitatur, lesbias glaebas, patriae habens nomen; invenitur  tamen et in india. - leucophthalmos, rutila alias, oculi speciem candidam nigramque continet. - leucopoecilos candorem minii guttis ex auro distinguit. - libanochrus turis similitudinem ostendit et mellis sucum. - limoniatis eadem videtur quae smaragdos. - de liparea hoc tantum traditur, suffita ea omnes bestias evocari. - lysimachos, rhodio marmori similis auratis venis, politur ex maiore amplitudine in angustias, ut inutilia exterantur. - leucochrysos fit e chrysolitho interalbicante.
<plin. nat. 37.60> memnonia qualis sit, non traditur. - media nigra est, ab media illa fabulosa inventa; habet venas aurei coloris, sudorem reddit croci, saporem vini. - meconitis papavera exprimit. - mithrax e persis venit et rubri maris montibus, multicolor ac contra solem varie refulgens. - morochthos, colore porracea, lacte sudat. -  mormorion ab india nigerrimo colore tralucet, vocatur et promnion, cum in ea miscetur et carbunculi color, alexandrion, ubi vero sardae, cyprium. nascitur et in tyro et in galatia; xenocrates et sub alpibus nasci tradit. hae sunt gemmae, quae ad ectypas scalpturas aptantur. - myrrhitis murrae colorem habet faciemque minime gemmae, odorem unguenti, attrita etiam nardi. - myrmecias nigra habet eminentia similia verrucis, myrsinitis melleum colorem, odorem myrti. - mesoleucos fit mediam gemmam candido distinguente limbo, mesomelas nigra vena quemlibet colorem secante per medium.
<plin. nat. 37.61> nasamonitis sanguinea est nigris venis. - nebritis, libero patri sacra, nomen traxit a nebridum  similitudine; alia e nigro generis eiusdem. - nipparene urbis et gentis persicae habet nomen, similis hippopotami dentibus.
<plin. nat. 37.62> oica barbari nominis e nigro et fulvo viridique et candido placet. - ombria, quam alii notiam vocant, sicut et ceraunia et brontea, cadere cum imbribus et fulminibus dicitur eundemque effectum habere; praeterea hac in aras addita libamenta non amburi. - onocardia cocco similis est, neque aliud de ea traditur. - oritis globosa specie a quibusdam et sideritis vocatur, ignes non sentiens. - ostracias sive ostracitis est testacea, durior ceramitide, achatae similis, nisi quod illa politura pinguescit. huic tanta duritia inest, ut fragmentis eius aliae gemmae scalpantur. - ostritidi ostrea a similitudine  nomen dedere. - ophicardelon barbari vocant, nigrum colorem binis lineis albis includentibus. - de opsiano lapide diximus priore libro. inveniuntur et gemmae eodem nomine ac colore non solum in aethiopia indiaque, sed etiam in samnio et, ut aliqui putant, in hispania litoribus eius oceani.
<plin. nat. 37.63> panchrus fere ex omnibus coloribus constat. - pangonus non longior digito, ne crystallus videatur, numero plurium angulorum facit. - paneros qualis sit, a metrodoro non dicitur, sed carmen timaridis reginae in eam, dicatum veneri, non inelegans ponit, ex quo intellegitur adiutam fecunditatem. hanc quidam paneraston vocant. - ponticarum plura sunt genera: est stellata nunc sanguineis, nunc auratis guttis, quae inter sacras habetur. alia pro stellis eiusdem coloris lineas habet, alia montium convalliumque effigies. - phloginos, quam et chrysitim vocant, ochrae atticae adsimulata, invenitur in aegypto. -  phoenicitis ex balani similitudine appellatur, phycitis algae. - perileucos fit ab oris gemmae ad radicem usque albo descendente. - paeanitides, quas quidam gaeanidas vocant, praegnantes fieri et parere dicuntur mederique parturientibus. natalis iis in macedonia iuxta monimentum tiresiae, species aquae glaciatae.
<plin. nat. 37.64> solis gemma candida est, ad speciem sideris in orbem fulgentis spargens radios. - sagdam chaldaei vocant et adhaerentem, ut ferunt, navibus inveniunt, prasini coloris. - samothraca insula dat sui nominis, nigram ac sine pondere, similem ligno. - sauritim in ventre viridis lacertae harundine dissecto inveniri tradunt. - sarcitis bubulas carnes repraesentat. - selenitis ex candido tralucet melleo fulgore imaginem lunae continens, redditque ea in dies singulos crescentis minuentisque  sideris speciem, si verum est. nasci putatur in arabia. - sideritis ferro similis est; maleficio inlata aliquis discordiam facit. nascitur in aethiopia. sideropoecilos ex ea fit variantibus guttis. - spongitis nomen suum repraesentat. - synodontitis e cerebro piscium est, qui synodontes vocantur. - syrtitides in litore syrtium, iam quidem et lucaniae, inveniuntur, e melleo colore croco refulgentes, intus autem stellas continent languidas. - syringitis stipulae internodio similis perpetua fistula cavatur.
<plin. nat. 37.65> trichrus ex africa venit, nigra, sed tres sucos reddit, ab radice nigrum, medio sanguineum, summo ochrum. - thelyrrhizos, cinerei coloris aut rufi, candidis  radicibus spectatur. - thelycardios colorecordis persas, apud quos gignitur, magnopere delectat; mucul eam appellant. - thracia trium generum est, livida aut pallidior, in tertio guttis sanguineis. - tephritis lunae novae speciem habet curvatae in cornua, quamvis in colore cineris. - tecolithos oleae nucleus videtur, neque est ei gemmae honos, sed lingentium calculos frangit pellitque.
<plin. nat. 37.66> veneris crines nigerrimi nitoris continent in se speciem rufi crinis. - veientana italica gemma est, veis reperta, nigram materiam distinguente limite albo.
<plin. nat. 37.67> zathenen in media nasci democritus tradit electri colore et, si quis terat in vino palmeo et croco, cerae modo lentescere odore magnae  suavitatis. - zamilampis in euphrate nascitur, proconnesio marmori similis, medio colore glauco. - zoraniscaeos in indo flumine magorum gemma narratur, neque aliud amplius de ea.
<plin. nat. 37.68> est etiamnum alia distinctio, quam equidem fecerim subinde variata expositione, siquidem a membris corporis habent nomina: hepatitis a iocinere, steatitis singulorum animalium adipe numerosa, adadu nephros sive renes, eiusdem oculus, digitus; deus et hic colitur a syris. triophthalmos in onyche nascitur tres hominis oculos simul exprimens.
<plin. nat. 37.69> ab animalibus cognominantur: carcinias marini cancri colore, echitis viperae, scorpitis scorpionis aut colore aut effigie, scaritis scari piscis, triglitis mulli, aegophthalmos caprino oculo, item alia suillo, et a gruis  collo geranitis, hieracitis ab accipitris, ae+titis a colore aquilae candicante cauda. myrmecitis innatam formicae repentis effigiem habet, scarabaeorum cantharias. lycophthalmos quattuor colorum est, rutila, sanguinea; media nigrum candido cingit, ut luporum oculi. taos pavoni est similis, itemque aspidi quam vocari timictoniam invenio.
<plin. nat. 37.70> rerum similitudo est in ammochryso velut auro harenis mixto, cenchrite sparsis milii granis, dryite truncis arborum; haec et ligni modo ardet. cissitis in candido perlucet hederae foliis, quae totam tenent narcissitim venis  etiam cetera distinctam. cyamias nigra est, sed fracta ex se fabae similitudinem parit. pyren ab olivae nucleo dicta est; huic aliquando inesse piscium spinae videntur; phoenicitis ut balanus. - chalazias grandinum et candorem et figuram habet, adamantinae duritiae, ut narrent in ignes etiam additae manere suum frigus. pyritis nigra quidem est, sed attritu digitos adurit. polyzonos in nigro multis distincta lineis candicat, astrapaea in candido aut cyaneo discurrentibus in medio fulminis radiis. in phlogitide intus flamma videtur ardere, quae non exeat, in anthracitide  scintillae discurrere. - enhygros semper rotunditatis absolutae in candore leni est; ad motum fluctuatur intus in ea, ut in ovis, liquor. - polythrix in viridi capillaturam ostendit, sed defluvia comarum facere dicitur. sunt et a leonis pelle et a pantherae nominatae. - colos appellavit drosolithum herbaceus, melichrum melleus, cuius plura genera, melichlorum geminus, parte flavus, parte melleus, crocian croci, polian canitiei similitudinem quandam spargens e nigro, spartopolian rarior. rhoditis rosae  est, melitis mali coloris, chalcitis aeris, sycitis fici, bostrychitis in nigro ramosa candidis vel sanguineis frondibus, chernitis velut in petra candidis manibus inter se complexis. - anancitide in hydromantia dicunt evocari imagines deorum, synochitide teneri umbras inferum evocatas, dendritide alba defossa sub arbore, quae caedatur, securium aciem non hebetari. - sunt et multo plures magisque monstrificae, quibus barbara dedere nomina confessi lapides esse, non gemmas. nobis satis erit in his coarguisse dira mendacia magorum.
<plin. nat. 37.71> gemmae nascuntur et repente novae ac sine nominibus, sicut olim in metallis aurariis lampsaci unam inventam, quae propter pulchritudinem alexandro regi missa sit, auctor est theophrastus. cochlides,  quae nunc volgatissimae, fiunt verius quam nascuntur, in arabia repertis ingentibus glaebis, quae melle excoqui tradunt septenis diebus noctibusque sine intermissione: ita omni terreno vitiosoque decusso purgatam puramque glaebam artificum ingenio varie distingui venas ductusque macularum quam maxime vendibili ratione spectantium, quondamque tantae magnitudinis factas, ut equis regum in oriente frontalia ac pro phaleris pensilia facerent. et alias omnes gemmae mellis decoctu nitescunt, praecipue corsici in omni alio usu acrimonia abhorrentis. quae variae sunt, et ad unitatem excidere calliditati ingeniorum contingit, utque eaedem nomen usitatum non habeant, physis appellant velut ipsius naturae admirationem in iis venditantes.
<plin. nat. 37.72> cum finis nominum non sit - quae persequi non equidem cogito, innumera et graeca vanitate - , indicatis  nobilibus gemmis, immo vero etiam plebeis, rariorum genera digna dictu distinxisse satis erit. illud modo meminisse conveniet, increscentibus varie maculis atque verrucis linearumque interveniente multiplici ductu et colore saepius mutari nomina in eadem plerumque materia.
<plin. nat. 37.73> nunc communiter ad omnium gemmarum observationem pertinentia dicemus opiniones secuti auctorum.     cavae aut extuberantes viliores videntur aequalibus. figura oblonga maxime probatur, deinde quae vocatur lenticula, postea epipedos et rotunda, angulosis autem minima gratia.
<plin. nat. 37.74> veras a falsis discernere magna difficultas, quippe cum inventum sit ex veris generis alterius in aliud falsas traducere, ut sardonyches e ternis glutinentur gemmis ita, ut deprehendi ars non possit, aliunde nigro, aliunde candido, aliunde minio sumptis, omnibus in suo genere probatissimis. quin immo etiam exstant commentarii  auctorum - quos non equidem demonstrabo - , quibus modis ex crystallo smaragdum tinguant aliasque tralucentes, sardonychem e sarda, item ceteras ex aliis; neque enim est ulla fraus vitae lucrosior. nos contra rationem deprendendi falsas demonstrabimus, quando etiam luxuriam adversus fraudes muniri deceat. igitur praeter illa, quae in principatu cuiusque generis privatim diximus, tralucentes matutino probari censent aut, si necesse est, in quartam horam; postea vetant. experimenta pluribus modis constant: primum pondere, graviores enim sunt verae; dein frigore, eaedem namque in ore gelidiores sentiuntur; post haec corpore. ficticiis pusula e profundo apparet, scabritia in cute et capillamenta, fulgoris inconstantia, priusquam ad oculos perveniat, desinens nitor. decussi fragmenti, quod in lamina ferrea uratur,  efficacissimum experimentum excusate mangones gemmarum recusant, similiter et limae probationem. obsianae fragmenta veras gemmas non scariphant, in ficticiis scariphatio omnis candicat. iam tanta differentia est, ut aliae ferro scalpi non possint, aliae non nisi retuso, omnes autem adamante. plurimum vero in iis terebrarum proficit fervor.
<plin. nat. 37.75> gemmiferi amnes sunt acesinus et ganges, terrarum autem omnium maxime india. etenim peractis omnibus naturae operibus discrimen quoddam rerum ipsarum atque terrarum facere conveniet.
<plin. nat. 37.76> ergo in toto orbe, quacumque caeli convexitas vergit, pulcherrima omnium est iis rebus, quae merito principatum naturae optinent, italia, rectrix parensque mundi altera, viris feminis, ducibus militibus, servitiis, artium praestantia, ingeniorum claritatibus, iam situ ac salubritate caeli atque temperie, accessu cunctarum gentium facili, portuosis litoribus, benigno ventorum adflatu. quod  contingit positione procurrentis in partem utilissimam et inter ortus occasusque mediam, aquarum copia, nemorum salubritate, montium articulis, ferorum animalium innocentia, soli fertilitate, pabuli ubertate. quidquid est quo carere vita non debeat, nusquam est praestantius: fruges, vinum, oleum, vellera, lina, vestes, iuvenci. ne equos quidem in trigariis ullos vernaculis praeferunt. metallis auri, argenti, aeris, ferri, quamdiu licuit exercere, nullis cessit terris et nunc intra se gravida pro omni dote varios sucos et frugum pomorumque sapores fundit. ab ea exceptis indiae fabulosis proximam equidem duxerim hispaniam quacumque ambitur mari, quamquam squalidam ex parte, verum, ubi gignit, feracem frugum, olei, vini, equorum metallorumque omnium generum, ad haec pari gallia. verum desertis suis sparto vincit hispania et lapide speculari, pigmentorum etiam deliciis, laborum excitatione, servorum exercitio, corporum humanorum duritia, vehementia cordis.
<plin. nat. 37.77> rerum autem ipsarum maximum est pretium in mari nascentium margaritis; extra tellurem crystallis, intra adamanti, smaragdis, gemmis, myrrinis; e terra vero exeuntibus in cocco, lasere, in fronde nardo, sericis vestibus,  in arbore citro, in frutice cinnamo, casia, amomo, arboris aut fruticis suco in sucino, opobalsamo, murra, ture, in radicibus costo; ex iis, quae spirare convenit, animalibus in terra maximum dentibus elephantorum, in mari testudinum cortici; in tergore pellibus, quas seres inficiunt, et arabiae caprarum villo, quod ladanum vocavimus; ex iis, quae terrena et maris, conchyliis, purpurae. volucrum naturae praeter conos bellicos et commagenum anserum adipem nullum adnotatur insigne. non praetereundum est auro, circa quod omnes mortales insaniunt, decumum vix esse in pretio locum, argento vero, quo aurum emitur, paene vicensimum.
<plin. nat. 37.78> salve, parens rerum omnium natura, teque nobis quiritium solis celebratam esse numeris omnibus tuis fave.
