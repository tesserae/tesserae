<plin. nat. 6.1> pontus euxinus, antea ab inhospitali feritate axinus appellatus, peculiari invidia naturae sine ulla fine indulgentis aviditati maris et ipse inter europam asiamque funditur. non fuerat satis oceano ambisse terras et partem earum aucta inanitate abstulisse, non inrupisse fractis montibus calpeque africae avolsa tanto maiora absorbuisse quam reliquerit spatia, non per hellespontum propontida infudisse iterum terris devoratis: a bosporo quoque in aliam vastitatem panditur nulla satietate, donec exspatianti  lacus maeotii rapinam suam iungant. invitis hoc accidisse terris indicio sunt tot angustiae atque tam parva naturae repugnantis intervalla, ad hellespontum dccclxxv p., ad bosporos duos vel bubus meabili transitu - unde nomen ambobus - , etiam quaedam in dissociatione germanitas concors: alitum quippe cantus canumque latratus invicem audiuntur, vocis etiam humanae commercia, inter duos orbes manente conloquio, nisi cum id ipsum auferunt venti. mensuram ponti a bosporo ad maeotium lacum quidam fecere [30xiiii]30 [xxxviii] d, eratosthenes [c] minorem. agrippa a calchadone ad phasim [30x]30, inde bosporum cimmerium [ccclx]. nos intervalla generatim ponimus conperta in aevo nostro, quando etiam in ipso ore cimmerio pugnatum est.
<plin. nat. 6.2> ergo a faucibus bospori est amnis rebas, quem aliqui rhesum dixerunt. dein syris, portus calpas, sangaris fluvius ex inclutis. oritur in phrygia, accipit vastos amnes, inter quos tembrogium et gallum, idem sagiarius plerisque dictus, coralius, a quo incipiunt mariandyni, sinus oppidumque heraclea, lyco flumini adpositum - abest  a ponti ore [cc] - , portus acone, veneno aconito dirus, specus acherusia, flumina paedopides, callichorum, sonautes, oppidum tium, ab heraclea [xxxviii] p., fluvius billis. ultra quem gens paphlagonia, quam pylaemeniam aliqui dixerunt, inclusam a tergo galatia, oppidum mastya milesiorum, dein cromna, quo loco enetos adicit nepos cornelius, a quibus in italia ortos cognomines eorum venetos credi debere putat, sesamon oppidum, quod nunc amastris, mons cytorus, a tio [lxiii] p., oppida cimolis, stephane, amnis parthenius. promunturium carambis vasto excursu abest a ponti ostio [cccxxv] aut, ut aliis placuit, [cccl], tantundem a cimmerio aut, ut aliqui maluere, [cccxii] d. fuit et oppidum eodem nomine et aliud inde armine, nunc est colonia sinope, a cytoro [clxiiii], flumen varecum, gens cappadocum, oppidum caturia gazelum, amnis halys, a radicibus tauri per cataoniam cappadociamque decurrens, oppida gangre,  carusa, amisum liberum, a sinope [cxxx], eiusdemque nominis sinus tanti recessus, ut asiam paene insulam faciat, [cc] haut amplius per continentem ad issicum ciliciae sinum. quo in omni tractu proditur tres tantum gentes graecas iure dici, doricam, ionicam, aeolicam, ceteras barbarorum esse. amiso iunctum fuit oppidum eupatoria, a mithridate conditum; victo eo utrumque pompeiopolis appellatum est.
<plin. nat. 6.3> cappadocia intus habet coloniam claudi caesaris archelaidem, quam praefluit amnis halys, oppida comana, quod salius, neocaesaream, quod lycus, amasiam, quod iris, in regione hoc gazacena, in colopene vero sebastiam et sebastopolim - haec parva, sed paria supra dictis - , reliqua sui parte melitam, a samiramide conditam haud procul euphrate, diocaesaream, tyana, castabala, magnopolim, zelam et sub monte argaeo mazacum, quae nunc caesarea nominatur. cappadociae pars praetenta armeniae maiori melitene vocatur, commagenis cataonia, phrygiae garsauritis, sargaurasana, cammaneni, galatiae  morimene, ubi disterminat eas cappadox amnis, a quo nomen traxere antea leucosyri dicti. a neocaesarea supra dicta minorem armeniam lycus amnis disterminat. est et coeranus intus clarus, in ora autem ab amiso oppidum et flumen chadisia, lycastum, a quo themiscyrena regio, iris flumen deferens lycum. civitas ziela intus, nobilis clade triarii et victoria c. caesaris. in ora amnis thermodon, ortus ad castellum quod vocant phanorian, praeterque radices amazoni montis lapsus. fuit oppidum eodem nomine et alia quinque, amazonium, themiscyra, sotira, amasia, comana, nunc matium. gentes genetarum, chalybum, oppidum cotyorum, gentes tibareni, mossyni notis signantes corpora, gens macrocephali, oppidum cerasus, portus cordule, gentes bechires, buxeri, flumen melas, gens machorones, sideni flumenque sidenum, quo alluitur oppidum polemonium, ab amiso [cxx]. inde  flumina iasonium, melanthium et ab amiso [lxxx] pharnacea oppidum, tripolis castellum et fluvius, item philocalia et sine fluvio liviopolis, et a pharnacea [c] trapezus liberum, monte vasto clausum. ultra quod gens armenochalybes et maior armenia, [xxx] p. distans. in ora ante trapezunta flumen est pyxites, ultra vero gens sannorum heniochorum, flumen absarrum cum castello cognomine in faucibus, a trapezunte [cxl]. eius loci a tergo montium hiberia est, in ora vero heniochi, ampreutae, lazi, flumina acampseon, isis, nogrus, bathys, gentes colchorum, oppidum matium, flumen heracleum et promunturium eodem nomine clarissimusque ponti phasis. oritur in moschis, navigatur quamlibet magnis navigiis [xxxviii] d p., inde minoribus longo spatio, pontibus cxx pervius. oppida in ripis habuit conplura, celeberrima tyndarida, circaeum, cygnum et in faucibus phasim. maxime autem inclaruit aea, [xv] p. a mari, ubi hippos et cyaneos vasti amnes e diverso  in eum confluunt; nunc habet surium tantum, et ipsum ab amne influente ibi cognominatum usque quo magnarum navium capacem esse diximus. et alios accipit fluvios magnitudine numeroque mirabiles, inter quos glaucum. in ore eius insula est sine nomine, ab absarro [lxx]. inde aliud flumen charien, gens saltiae, antiquis phthirophagi dicti, et alia sanni, flumen chobum, e caucaso per suanos fluens, dein rhoan, regio egritice, amnes sigama, thersos, astelephus, chrysorrhoas, gens absilae, castellum sebastopolis, a phaside [c], gens sanigarum, oppidum cygnus, flumen et oppidum penius. deinde multis nominibus heniochorum gentes.
<plin. nat. 6.4> subicitur ponti regio colica, in qua iuga caucasi ad ripaeos montes torquentur, ut dictum est, altero latere in euxinum et maeotium devexa, altero in caspium et hyrcanium mare. reliqua litora ferae nationes tenent melanchlaeni, coraxi, urbe colchorum dioscuriade iuxta fluvium anthemunta nunc deserta, quondam adeo  clara, ut timosthenes in eam ccc nationes dissimilibus linguis descendere prodiderit; et postea a nostris cxxx interpretibus negotia gesta ibi. sunt qui conditam eam ab amphito et telchio, castoris ac pollucis aurigis, putent, a quibus ortam heniochorum gentem fere constat. [c] a dioscuriade oppidum heracleum distat, a sebastopoli [lxx]. achaei, mardi, cercetae, post eos seraci, cephalotomi. in intimo eo tractu pityus oppidum opulentissimum ab heniochis direptum est. a tergo eius epagerritae, sarmatarum populus in caucasi iugis, post quae sauromatae. ad hos profugerat mithridates claudio principe narravitque thalos iis esse confines, qui ab oriente caspii maris fauces attingerent; siccari eas aestu recedente. in ora autem iuxta cercetas flumen icarus, achaei cum oppido hiero et flumine, ab heracleo [cxxxvi]. inde promunturium crunoe, a quo supercilium arduum tenent toretae, civitas sindica, ab hiero [lxvii] d, flumen setheries. inde ad bospori cimmerii introitum [lxxxviii] d.
<plin. nat. 6.5> sed ipsius paeninsulae inter pontum et maeotium lacum excurrentis non amplior [lxvii] d p. longitudo est, latitudo nusquam infra duo iugera; eonem vocant. ora ipsa bospori utrimque ex asia atque europa curvatur in maeotim. oppida in aditu bospori primo hermonasa, dein cepoe milesiorum, mox stratoclia et phanagoria ac paene desertum apaturos ultumoque in ostio cimmerium, quod antea chimerion vocabatur. inde maeotis lacus, in europa dictus.
<plin. nat. 6.6> a cimmerio accolunt maeotici, vali, serbi, serrei, scizi, gnissi. dein tanain amnem gemino ore influentem incolunt sarmatae, medorum, ut ferunt, suboles, et ipsi in multa genera divisi. primi sauromatae gynaecocratumenoe, amazonum conubia; dein naevazae, coitae, cizici, messeniani, costoboci, zecetae, zigae, tindari,  thussagetae, tyrcae usque ad solitudines saltuosis convallibus asperas, ultra quas arimphaei, qui ad ripaeos pertinent montes. tanaim ipsum scythae silim vocant, maeotim temarundam, quo significant matrem maris. oppidum in tanais quoque ostio. tenuere finitima primo cares, dein clazomeni et maeones, postea panticapaeenses. sunt qui circa maeotim ad ceraunios montes has tradant gentes: a litore napitas supraque essedonas colchis iunctos montium cacuminibus, dein camacas, oranos, autacas, mazamacas, cantiocaptas, agamathas, picos, rymosolos, acascomarcos et ad iuga caucasi icatalas, imadochos, ramos, anclacas, tydios, carastaseos, authiandas; lagoum amnem ex montibus catheis, in quem defluat opharus,  ibi gentes cauthadas, opharitas; amnes menotharum, imityen ex montibus cissiis; infra acdeos, carnas, vscardeos, accisos, gabros, gegaros circaque fontem imityis imityos et apartaeos. alii influxisse eo scythas auchetas, atherneos, asampatas, ab iis tanaitas et napaeos viritim deletos. aliqui flumen ocharium labi per canticos et sapaeos, tanain vero transisse satharcheos herticheos, spondolicos, synhietas, anasos, issos, cataeetas, tagoras, caronos, neripos, agandaeos, meandaraeos, satharcheos spalaeos.
<plin. nat. 6.7> peracta est interior ora ac loca amnesque, accolae: nunc reddatur ingens in mediterraneo situs, in quo multa aliter ac veteres proditurum me non eo infitias, anxia perquisita cura rebus nuper in eo situ gestis a domitio corbulone regibusque inde missis supplicibus  aut regum liberis obsidibus. ordiemur autem a cappadocum gente. longissime haec ponticarum omnium introrsus recedens minorem armeniam maioremque et commagenen laevo suo latere transit, dextro vero omnes in asia dictas gentes, plurimis superfusa populis, magnoque impetu scandens ad ortum solis et tauri iuga transit lycaoniam, pisidiam, ciliciam, vadit super antiochiae tractum et usque ad cyrresticam eius regionem parte sua quae vocatur cataonia contendit. itaque ibi longitudo asiae [30xii]30 [l] efficit, latitudo [dcxl].
<plin. nat. 6.8> armenia autem maior incipit a parihedris montibus, euphrate amne, ut dictum est, aufertur cappadociae et, qua discedit euphrates, mesopotamiae haut minus claro amne tigri. utrumque fundit ipsa et initium mesopotamiae facit inter duos amnes exiturae; quod interest ibi, tenent arabes orroei. sic finem usque in adiabenen perfert, ab ea transversis iugis inclusa latitudinem in laeva pandit ad cyrum amnem transversa araxen, longitudinem vero ad minorem usque armeniam, absarro amne in pontum defluente et parihedris montibus, qui fundunt absarrum, discreta ab illa.
<plin. nat. 6.9> cyrus oritur in heniochis montibus, quos alii coraxicos vocavere, araxos eodem monte quo euphrates,  [vi] p. intervallo, auctusque amne vsi et ipse, ut plures existimavere, cyro defertur in caspium mare. oppida celebrantur in minore caesarea, aza, nicopolis, in maiore arsamosata euphrati proximum, tigri carcathiocerta, in excelso autem tigranocerta, at in campis iuxta araxen artaxata. universae magnitudinem aufidius quinquagiens centena milia prodidit, claudius caesar longitudinem a dascusa ad confinium caspii maris [30xiii]30 p., latitudinem dimidium eius tigranocerta ad hiberiam. dividitur, quod certum est, in praefecturas, quas strategias vocant, quasdam ex his vel singula regna quondam, barbaris nominibus cxx. claudunt eam montes ab oriente, sed non statim cerauni nec adiabene regio. quod interest spatii, cepheni tenent; ab his iuga ultra adiabeni tenent, per convalles autem proximi armeniae sunt menobardi et moscheni. adiabenen tigris et montes invii cingunt. ab laeva eius regio medorum est ad prospectum caspii maris. ex oceano hoc, ut suo loco dicemus, infunditur, totumque caucasis montibus cingitur. incolae per confinium armeniae nunc dicentur.
<plin. nat. 6.10> planitiem omnem a cyro usque albanorum  gens tenet, mox hiberum, discreta ab iis amne ocazane in cyrum caucasis montibus defluente. praevalent oppida albaniae cabalaca, hiberiae harmastus iuxta flumen, neoris. regio thasie et thriare usque ad parihedros montes. ultra sunt colchicae solitudines, quarum a latere ad ceraunios verso armenochalybes habitant et moschorum tractus ad hiberum amnem in cyrum defluentem et infra eos sacasani et deinde macerones ad flumen absarrum. sic plana aut devexa optinentur. rursus ab albaniae confinio tota montium fronte gentes silvorum ferae et infra lupeniorum, mox diduri et sodi.
<plin. nat. 6.11> ab iis sunt portae caucasiae, magno errore multis caspiae dictae, ingens naturae opus montibus interruptis repente, ubi fores additae ferratis trabibus, subter medias amne diri odoris fluente citraque in rupe castello, quod vocatur cumania, communito ad arcendas transitu gentes innumeras, ibi loci terrarum orbe portis discluso, ex adverso maxime harmasti oppidi hiberum. a portis caucasis per montes gurdinios valli, suani, indomitae gentes, auri tamen metalla fodiunt. ab his ad  pontum usque heniochorum plurima genera, mox achaeorum. ita se habet haec terrarum e clarissimis. aliqui inter pontum et caspium mare [ccclxxv] p. non amplius interesse tradiderunt, cornelius nepos [ccl]: tantis iterum angustiis infestatur asia. claudius caesar a cimmerio bosporo ad caspium mare [cl] prodidit eaque perfodere cogitasse nicatorem seleucum quo tempore sit ab ptolemaeo cerauno interfectus. a portis caucasiis ad pontum [cc] esse constat fere.
<plin. nat. 6.12> insulae in ponto planctae sive cyaneae sive symplegades; deinde apollonia thynias dicta, ut distingueretur ab ea quae est in europa - distat a continente p. m, cingitur [iii] - et contra pharnaceam chalceritis, quam graeci ariam dixerunt martique sacram et in ea volucres cum advenis pugnasse pinnarum ictu.
<plin. nat. 6.13> nunc omnibus quae sunt asiae interiora dictis ripaeos montes transcendat animus extraque litore oceani incedat. tribus hic partibus caeli adluens asiam scythicus a septentrione, ab oriente eous, a meridie indicus vocatur varieque per sinus et accolarum conplura  nomina dividitur. verum asiae quoque magna portio adposita septentrioni iniuria sideris rigens vastas solitudines habet. ab extremo aquilone ad initium orientis aestivi scythae sunt. extra eos ultraque aquilonis initia hyperboreos aliqui posuere, pluribus in europa dictos. primum inde noscitur promunturium celticae lytharmis, fluvius carambucis, ubi lassata cum siderum vi ripaeorum montium deficiunt iuga, ibique arimphaeos quosdam accepimus, haut dissimilem hyperboreis gentem. sedes illis nemora, alimenta bacae, capillus iuxta feminis virisque in probro existimatus, ritus clementes. itaque sacros haberi narrant inviolatosque esse etiam feris accolarum populis, nec ipsos modo, sed illos quoque qui ad eos profugerint. ultra eos plane iam scythae, cimmerii, cissi, anthi, georgi et amazonum gens, haec usque ad caspium et hyrcanium mare.
<plin. nat. 6.14> nam et inrumpit e scythico oceano in aversa asiae; pluribus nominibus accolarum appellatum celeberrimum est duobus, caspium et hyrcanium. non minus hoc  esse quam pontum euxinum clitarchus putat, eratosthenes ponit et mensuram ab exortu et meridie per cadusiae et albaniae oram [v] cccc stadia, inde per anariacos, amardos, hyrcanos ad ostium zoni fluminis [iiii] dccc, ab eo ad ostium iaxartis mm cccc, quae summa efficit [30xv]30 [lxxv] p. artemidorus hinc detrahit [xxv] p. agrippa caspium mare gentesque quae circa sunt et cum iis armeniam, determinatas ab oriente oceano serico, ab occidente caucasi iugis, a meridie tauri, a septentrione oceano scythico, patere qua cognitum est [cccclxxx] in longitudinem, in latitudinem [ccxc] prodidit. non desunt vero qui eius maris universum circuitum a freto [30xxv]30 p. tradunt.
<plin. nat. 6.15> inrumpit autem artis faucibus et in longitudinem spatiosis atque, ubi coepit in latitudinem pandi, lunatis obliquatur cornibus, velut ad maeotium lacum ab ore descendens, sicilis, ut auctor est M. Varro, similitudine. primus sinus appellatur scythicus; utrimque enim accolunt scythae angustias et inter se commeant, hinc nomades et  sauromatae multis nominibus, illinc abzoae non paucioribus. ab introitu dextra mucronem ipsum faucium tenent vdini, scytharum populus, dein per oram albani, ut ferunt, ab iasone orti, unde quod mare ibi est albanum nominatur. haec gens superfusa montibus caucasis ad cyrum amnem, armeniae confinium atque hiberiae, descendit, ut dictum est. supra maritima eius vdinorumque gentem sarmatae, vti, aorsi, aroteres praetenduntur, quorum a tergo indicatae iam amazones sauromatides. flumina per albaniam decurrunt in mare casus et albanus, dein cambyses, in caucasis ortus montibus, mox cyrus, in coraxicis, uti diximus. oram omnem a caso praealtis rupibus accessum negare per [ccccxxv] p. auctor est agrippa. a cyro caspium mare vocari incipit; accolunt caspi.
<plin. nat. 6.16> corrigendus est in hoc loco error multorum, etiam qui in armenia res proxime cum corbulone gessere. namque ii caspias appellavere portas hiberiae, quas caucasias diximus vocari, situsque depicti et inde missi hoc nomen inscriptum habent. et neronis principis comminatio ad caspias portas tendere dicebatur, cum  peteret illas, quae per hiberiam in sarmatas tendunt, vix ullo propter oppositos montes aditu ad caspium mare. sunt autem aliae caspiis gentibus iunctae, quod dinosci non potest nisi comitatu rerum alexandri magni.
<plin. nat. 6.17> namque persarum regna, quae nunc parthorum intellegimus, inter duo maria persicum et hyrcanium caucasi iugis attolluntur. utrimque per devexa laterum armeniae maiori a frontis parte, quae vergit in commagenen, cephenia, ut diximus, copulatur eique adiabene, assyriorum initium, cuius pars est arbilitis, ubi darium alexander debellavit, proxime syriae. totam eam macedones mygdoniam cognominaverunt a similitudine. oppida alexandria, item antiochia quam nesebin vocant; abest ab artaxatis [dccl] p. fuit et ninos, inposita tigri, ad solis occasum spectans, quondam clarissima. reliqua vero fronte, quae tendit ad caspium mare, atrapatene, ab armeniae otene regione discreta araxe. oppidum eius gazae, ab artaxatis [ccccl] p., totidem ab ecbatanis medorum, quorum pars sunt atrapateni.
<plin. nat. 6.18> ecbatana, caput mediae, seleucus rex condidit, a seleucia magna [dccl] p., a portis vero caspiis  [xx]. reliqua medorum oppida phisganzaga, apamea, rhagiane cognominata. causa portarum nominis eadem quae supra, interruptis angusto transitu iugis ita ut vix singula meent plaustra, longitudine [viii] p., toto opere manu facto. dextra laevaque ambustis similes inpendent scopuli sitiente tractu per [xxviii] p. angustias impedit corrivatus salis e cautibus liquor atque eadem emissus; praeterea serpentium multitudo nisi hieme transitum non sinit.
<plin. nat. 6.19> adiabenis conectuntur carduchi quondam dicti, nunc cordueni, praefluente tigri, his pratitae ÏÎ±Ï' Î¿ÌÎ´Î¿ÌÎ½ appellati, qui tenent caspias portas. iis ab latere altero occurrunt deserta parthiae et citheni iuga. mox eiusdem parthiae amoenissimus situs, qui vocatur choara. duae urbes ibi parthorum oppositae quondam medis, calliope et alia in rupe issatis; ipsum vero parthiae caput hecatompylos; abest a portis [cxxxiii] p. ita parthorum quoque regna foribus discluduntur. egressos portis excipit protinus gens caspia ad litora usque, quae nomen portis et mari  dedit. laeva montuosa. ab ea gente retrorsus ad cyrum amnem produntur [ccxxv] p., ab eodem amne si subeatur ad portas, [dcc]. hunc enim cardinem alexandri magni itinerum fecere ab iis portis ad indiae principium stadia [xv] dclxxxx prodendo, ad bactra oppidum, quod appellant zariasta, mmm dcc, inde ad iaxartem amnem [v].
<plin. nat. 6.20> a caspiis ad orientem versus regio est apavortene dicta et in ea fertilitatis inclutae locus dareium, mox gentes tapyri, anariaci, staures, hyrcani, a quorum litoribus idem mare hyrcanium vocari incipit a flumine sideri. citra id amnes maziris, strator, omnia ex caucaso. sequitur regio margiane apricitatis inclutae, sola in eo tractu vitifera, undique inclusa montibus amoenis, ambitu stadiorum m d, difficilis aditu propter harenosas solitudines per [cxx] p., et ipsa contra parthiae tractum sita. in qua  alexander alexandriam condiderat, qua diruta a barbaris antiochus seleuci filius eodem loco restituit syrianam interfluente margo, qui corrivatur in zotha lacu; maluerat illam antiochiam appellari. urbis amplitudo circumitur stadiis lxx. in hanc orodes romanos crassiana clade captos deduxit. ab huius excelsis per iuga caucasi protenditur ad bactros usque gens mardorum fera, sui iuris. sub eo tractu gentes orciani, commori, berdrigae, pharmacotrophi, chomarae, choamani, murrasiarae, mandruani, flumina mandrum, chindrum, ultraque chorasmi, gandari, pariani, zarangae, arasmi, marotiani, arsi, gaeli, quos graeci cadusios appellavere, matiani, oppidum heraclea, ab alexandro conditum, quod deinde subversum ac restitutum  antiochus achaida appellavit, dribyces, quorum medios fines secat oxus amnis, ortus in lacu oaxo, syrmatae, oxyttagae, moci, bateni, saraparae, bactri, quorum oppidum zariastes, quod postea bactrum a flumine appellatum est. gens haec optinet aversa montis paropanisi exadversus fontes indi; includitur flumine ocho. ultra sogdiani, oppidum panda et in ultimis eorum finibus alexandria, ab alexandro magno conditum. arae ibi sunt ab hercule ac libero patre constitutae, item Cyro et samiramide atque alexandro, finis omnium eorum ductus ab illa parte terrarum, includente flumine iaxarte, quod scythae silim vocant, alexander militesque eius tanain putavere esse. transcendit eum amnem demodamas, seleuci et antiochi regum dux, quem maxime sequimur in his, arasque apollini didymaeo statuit.
<plin. nat. 6.21> vltra sunt scytharum populi. persae illos sacas universos appellavere a proxima gente, antiqui  aramios, scythae ipsi persas chorsaros et caucasum montem croucasim, hoc est nive candidum. multitudo populorum innumera et quae cum parthis ex aequo degat. celeberrimi eorum sacae, massagetae, dahae, essedones, astacae, rumnici, pestici, homodoti, histi, edones, camae, camacae, euchatae, cotieri, authusiani, psacae, arimaspi, antacati, chroasai, oetaei. ibi napaei interisse dicuntur a palaeis. nobilia apud eos flumina mandragaeum et caspasum. nec in alia parte maior auctorum inconstantia, credo propter innumeras vagasque gentes. haustum ipsius maris dulcem esse et alexander magnus prodidit et M. Varro talem perlatum pompeio iuxta res gerenti mithridatico bello, magnitudine haut dubie influentium amnium victo sale. adicit idem pompei ductu exploratum, in bactros septem diebus ex india perveniri ad bactrum flumen quod in  oxum influat, et ex eo per caspium in cyrum subvectos, et v non amplius dierum terreno itinere ad phasim in pontum indicas posse devehi merces.
<plin. nat. 6.22> insulae toto eo mari multae, volgata una maxime zazata.
<plin. nat. 6.23> a caspio mari scythicoque oceano in eoum cursus inflectitur, ad orientem conversa litorum fronte. inhabitabilis eius prima pars a scythico promunturio ob nives; proxima inculta saevitia gentium. anthropophagi scythae insident humanis corporibus vescentes; ideo iuxta vastae solitudines ferarumque multitudo, haut dissimilem hominum inmanitatem obsidens. iterum deinde scythae iterumque deserta cum beluis usque ad iugum incubans mari quod vocant tabim. nec ante dimidiam ferme longitudinem eius orae, quae spectat aestivum orientem, inhabitatur illa regio. primi sunt hominum qui noscantur seres, lanicio silvarum nobiles, perfusam aqua depectentes frondium canitiem, unde geminus feminis nostris labos redordiendi fila rursusque texendi: tam multiplici opere, tam longinquo orbe petitur ut in publico matrona traluceat. seres mites quidem, sed et ipsi feris similes coetum  reliquorum mortalium fugiunt, commercia exspectant. primum eorum noscitur flumen psitharas, proximum cambari, tertium lanos, a quo promunturium chryse, sinus cirnaba, flumen atianos, sinus et gens hominum attacorum, apricis ab omni noxio adflatu seclusa collibus, eadem, qua hyperborei degunt, temperie. de iis privatim condidit volumen amometus, sicut hecataeus de hyperboreis. ab attacoris gentes phuni et thocari et, iam indorum, casiri introrsus ad scythas versi - humanis corporibus vescuntur - , nomades quoque indiae vagantur. sunt qui ab aquilone contingi ab ipsis ciconas dixere et brisaros.
<plin. nat. 6.24> sed unde plane constent gentes, hemodi montes adsurgunt indorumque gens incipit, non eoo tantum mari adiacens, verum et meridiano quod indicum appellavimus. quae pars orienti est adversa, recto praetenditur spatio ad flexum et initio indici maris [30xviii]30 [lxxv] colligit,  deinde quae se flexit in meridiem, [30xxiiii]30 [lxxv], ut eratosthenes tradit, usque ad indum amnem, qui est ab occidente finis indiae. conplures autem totam eius longitudinem xl dierum noctiumque velifico navium cursu determinavere et a septentrione ad meridiem [30xxviii]30 [l], agrippa longitudinis [30xxxiii]30, latitudinis [30xiii]30 prodidit. posidonius ab aestivo solis ortu ad hibernum exortum metatus est eam, adversam galliam statuens, quam ab occidente aestivo ad occidentem hibernum metabatur, totam a favonio; itaque adversum eius venti adflatum iuvare indiam salubremque fieri haut dubia ratione docuit. alia illi caeli facies, alii siderum ortus; binae aestates in anno, binae messes, media inter illas hieme etesiarum flatus, nostra vero bruma lenes ibi aurae, mare navigabile. gentes ei urbesque innumerae, si quis omnes persequi velit. etenim patefacta est non modo alexandri magni armis regumque qui successere ei, circumvectis etiam in hyrcanium mare et caspium seleuco et antiocho praefectoque classis eorum patrocle, verum et aliis auctoribus graecis, qui cum regibus indicis morati, sicut megasthenes et dionysius  a philadelpho missus, ex ea causa vires quoque gentium prodidere. non tamen est diligentiae locus: adeo diversa et incredibilia traduntur. alexandri magni comites in eo tractu indiae, quem is subegerit, scripserunt [v] oppidorum fuisse, nullum coo minus, gentium [viiii], indiamque tertiam partem esse terrarum omnium, multitudinem populorum innumeram, probabili sane ratione: indi enim gentium prope soli numquam migravere finibus suis. colliguntur a libero patre ad alexandrum magnum reges eorum cliii annis [vi] ccccli; adiciunt et menses iii. amnium mira vastitas; proditur alexandrum nullo die minus stadia dc navigasse indo nec potuisse ante menses v enavigare adiectis paucis diebus, et tamen minorem gange esse constat. seneca, etiam apud nos temptata indiae commentatione, lx amnes eius prodidit, gentes duodeviginti centumque. par labos sit montes enumerare. iunguntur inter se imavus, hemodus, paropanisus, caucasus, a quibus tota decurrit in planitiem inmensam et aegypto similem.
<plin. nat. 6.25> verum ut terrena demonstratio intellegatur, alexandri  magni vestigiis insistimus. diognetus et baeton, itinerum eius mensores, scripsere a portis caspiis hecatompylon parthorum quot diximus milia esse, inde alexandriam arion, quam urbem is rex condidit, [dlxxv], prophthasiam drangarum [cxcviiii], arachosiorum oppidum [dlxv], ortospanum [clxxv], inde ad alexandri oppidum [l] - in quibusdam exemplaribus diversi numeri reperiuntur - ; hanc urbem sub ipso caucaso esse positam; ab ea ad flumen copheta et oppidum indorum peucolatim [ccxxxvii], unde ad flumen indum et oppidum taxilla [lx], ad hydaspen fluvium clarum [cxx], ad hypasim non ignobiliorem [30xxv]30 [iiii] [ccclxxxx], qui fuit alexandri itinerum terminus, exuperato tamen amne arisque in adversa ripa dicatis. epistulae quoque regis ipsius consentiunt his. reliqua inde seleuco nicatori peragrata sunt: ad sydrum [clxviiii], iomanem amnem tantundem - aliqua exemplaria adiciunt [v] passuum - , inde ad gangen [cxii] d, ad rhodaphan [dlxviiii] - alii  [cccxxv] in hoc spatio produnt - , ad callinipaza oppidum [clxvii] d - alii [cclxv] - , inde ad confluentem iomanis et gangis [dcxxv] - plerique adiciunt [xiii] d - , ad oppidum palibothra [ccccxxv], ad ostium gangis [dcxxxvii] d. gentes, quas memorare non pigeat, a montibus hemodis, quorum promunturium imaus vocatur incolarum lingua nivosum sic significante, isari, cosiri, izi et per iuga chirotosagi multarumque gentium cognomen bragmanae, quorum mactocalingae; flumina prinas et cainnas, quod in gangen influit, ambo navigabilia; gentes calingae mari proximi et supra mandaei, malli quorum mons mallus, finisque tractus eius ganges.
<plin. nat. 6.26> hunc alii incertis fontibus ut nilum rigantemque vicina eodem modo, alii in scythicis montibus nasci dixerunt; influere in eum xviiii amnes, ex iis navigabiles praeter iam dictos crenaccam, rhamnumbovam, casuagum, sonum. alii cum magno fragore ipsius statim fontes erumpere, deiectumque per scopulosa et abrupta, ubi primum molles planities contingat, in quodam lacu  hospitari, inde lenem fluere, ubi minimum, [viii] p. latitudine, ubi modicum, stadiorum c, altitudine nusquam minore passuum xx, novissima gente gangaridum calingarum. regia pertalis vocatur; regi [lx] peditum, equites m, elephanti dcc in procinctu bellorum excubant. namque vita mitioribus populis indorum multipertita degitur: tellurem exercent, militiam alii capessunt, merces alii suas evehunt, externas invehunt, res publicas optumi ditissimique temperant, iudicia reddunt, regibus adsident. quintum genus, celebratae ibi et prope in religionem versae sapientiae deditum, voluntaria semper morte vitam accenso prius rogo finit. unum super haec est semiferum ac plenum laboris inmensi - a quo supra dicta continentur - venandi elephantos domandique: his arant, his vehuntur, haec maxime novere pecuaria, his militant dimicantque pro finibus; dilectum in bella vires et aetas atque magnitudo faciunt. insula in gange est magnae amplitudinis, gentem continens unam, nomine modogalingam. ultra siti sunt modubae, molindae, vberae cum oppido eiusdem nominis magnifico, modressae, praeti, calissae, sasuri, passalae,  colebae, orumcolae, abali, thalutae. rex horum peditum [l], equitum [iiii], elephantorum [iiii] in armis habet. validior deinde gens andarae, plurimis vicis, xxx oppidis quae muris turribusque muniuntur, regi praebet peditum [c], equitum [ii], elephantos m. fertilissimi sunt auri dardae, setae vero et argenti. sed omnium in india prope, non modo in hoc tractu, potentiam claritatemque antecedunt prasi amplissima urbe ditissimaque palibothra, unde quidam ipsam gentem palibothros vocant, immo vero tractum universum a gange. regi eorum peditum [dc], equitum [xxx], elephantorum [viiii] per omnes dies stipendiantur, unde coniectatio ingens opum est. ab his in interiore situ monaedes et suari, quorum mons maleus, in quo umbrae ad septentrionem cadunt hieme, aestate in austrum, per senos menses. septentriones eo tractu semel anno adparere, nec nisi quindecim diebus, baeton auctor est; hoc idem pluribus locis indiae fieri megasthenes. austrinum polum indi diamasa vocant. amnis iomanes in gangen per palibothros decurrit inter oppida methora  et chrysobora. a gange versa ad meridiem plaga tinguntur sole populi, iam quidem infecti, nondum tamen aethiopum modo exusti; quantum ad indum accedunt, tantum colore praeferunt. indus statim a prasiorum gente, quorum in montanis pygmaei traduntur. artemidorus inter duos amnes [30xxi]30 interesse tradit.
<plin. nat. 6.27> indus, incolis sindus appellatus, in iugo caucasi montis quod vocatur paropanisus adversus solis ortum effusus, et ipse undeviginti recipit amnes, sed clarissimos hydaspen quattuor alios adferentem, cantabam tris, per se vero navigabiles acesinum et hypasim, quadam tamen aquarum modestia nusquam latior l stadiis aut altior xv passibus, amplissimam insulam efficiens, quae prasiane nominatur, et aliam minorem, quae patale. ipse per [30xii]30 [cl] passuum, parcissimis auctoribus, navigatur et quodam solis comitatu in occasum versus oceano infunditur. mensuram orae ad eum ponam, ut invenio, generatim, quamquam inter se nullae congruunt. ab ostio gangis ad promunturium calingon et oppidum dandaguda [dcxxv], ad tropina [30xii]30 [xxv], ad perimulae promunturium, ubi  est celeberrimum indiae emporium, [dccl], ad oppidum in insula quam supra diximus patalam [dcxx].
<plin. nat. 6.28> gentes montanae inter eum et iomanem caesi, caetriboni silvestres, dein megallae, quorum regi d elephanti, peditum equitumque numerus incertus, chrysei, parasangae, asmagi, tigri fera scatentes; armant peditum [xxx], elephantos ccc, equites dccc. hos indus includit montium corona circumdatos et solitudinibus. [dcxxv] infra solitudines dari, surae, iterumque solitudines per [clxxxvii], plerumque harenis ambientibus haut alio modo quam insulas mari. infra deserta haec malthaecorae, singae, maroae, rarungae, moruni. hi montium, qui perpetuo tractu oceani in ora pertinent, incolae liberi et regum expertes multis urbibus montanos optinent colles. nareae deinde, quos claudit mons altissimus indicorum capitalia; huius incolae alio latere late auri et argenti metalla fodiunt. ab his oratae, quorum regi elephanti quidem x, sed amplae vires peditum, suarattaratae - et hi sub rege elephantos non alunt fiducia equitum peditumque - odonbaeorae, sarabastrae thorace urbe pulchra, fossis  palustribus munita, per quas crocodili humani corporis avidissimi aditum nisi ponte non dant. et aliud apud illos laudatur oppidum automula, inpositum litori quinque amnium in unum confluente concursu, emporio nobili. regi eorum elephanti m dc, peditum [cl], equitum [v]. pauperior charmarum rex elephantos lx parvasque reliquas vires habet. ab his gens pandae, sola indorum regnata feminis. unam herculi sexus eius genitam ferunt ob idque gratiorem, praecipuo regno donatam; ab ea deducentes originem imperitant ccc oppidis, peditum [cl], elephantis d. post hanc trecentarum urbium seriem derangae, posingae, butae, gogaraei, vmbrae, nereae, brangosi, nobundae, cocondae, nesei, palatitae, salobriasae, orostrae patalam insulam attingentes, a cuius extremo litore ad caspias portas [30xviiii]30 [xxv] produntur.
<plin. nat. 6.29> hinc deinde accolunt indum, adverso eo scandente demonstratione, mathoae, bolingae, gallitalutae, dimuri, megari, ardabae, mesae, abisari, silae; mox deserta in [ccl], quibus exuperatis organagae, abortae, brasuertae, et ab his solitudines prioribus pares. dein sorofages, arbae, marogomatrae, vmbritae ceaeque, quorum xii nationes  singulisque binae urbes, asini, trium urbium incolae; caput eorum bucephala, alexandri regis equo, cui fuerat hoc nomen, ibi sepulto conditum. montani super hos caucaso subiecti sosaeadae, sondrae transgressisque indum et cum eo decurrentibus samarabiae, sambraceni, bisambritae, orsi, andiseni, taxilae cum urbe celebri. iam in plana demisso tractu, cui universo nomen amendae, populi quattuor, peucolitae, arsagalitae, geretae, assoi. etenim plerique ab occidente non indo amne determinant, sed adiciunt quattuor satrapias, gedrosos, arachotas, arios, paropanisidas, ultimo fine cophete fluvio, quae omnia ariorum esse aliis placet. nec non et nysam urbem plerique indiae adscribunt montemque merum, libero patri sacrum, unde origo fabulae, iovis femine editum; item aspaganos gentem, vitis et lauri et buxi pomorumque omnium in graecia nascentium fertilem. quae memoranda ac prope fabulosa de fertilitate terrae et genere frugum arborumque aut ferarum ac volucrum et aliorum animalium traduntur, suis quaeque locis in reliqua parte operis commemorabuntur, quattuor satrapiae mox paulo, ad taprobanen insulam festinante animo.
<plin. nat. 6.30> sed ante sunt aliae: patale, quam significavimus in ipsis faucibus indi, triquetra figura, [ccxx] p. latitudine; extra ostium indi chryse et argyre, fertilis metallis, ut credo: nam quod aliqui tradidere, aureum argenteumque his solum esse, haut facile crediderim. ab his [xx] p. crocala et ab ea [xii] bibaga, ostreis ac conchyliis referta, dein coralliba, [viii] a supra dicta, multaeque ignobiles.
<plin. nat. 6.31> taprobanen alterum orbem terrarum esse diu existimatum est antichthonum appellatione. ut insulam liqueret esse alexandri magni aetas resque praestitere. onesicritus, classis eius praefectus, elephantos ibi maiores bellicosioresque quam in india gigni scripsit, megasthenes flumine dividi, incolasque palaeogonos appellari, auri margaritarumque grandium fertiliores quam indos. eratosthenes et mensuram prodidit, longitudinis [vii] stadium, latitudinis [v], nec urbes esse, sed vicos dccl. incipit ab eoo mari inter ortum occasumque solis indiae praetenta et quondam credita xx dierum navigatione a prasiana gente distare, mox, quia papyraceis navibus armamentisque nili peteretur, ad nostrarum navium cursus  vii dierum intervallo taxata. mare interest vadosum, senis non amplius altitudinis passibus, sed certis canalibus ita profundum, ut nullae anchorae sidant. ob id navibus utrimque prorae, ne per angustias alvei circumagi sit necesse; magnitudo ad terna milia amphorum. siderum in navigando nulla observatio; septentrio non cernitur. volucres secum vehunt emittentes saepius meatumque earum terram petentium comitantur. nec plus quaternis mensibus anno navigant. cavent a solstitio maxime centum dies, tunc illo mari hiberno.
<plin. nat. 6.32> hactenus a priscis memorata. nobis diligentior notitia claudi principatu contigit legatis etiam ex ea insula advectis. id accidit hoc modo. anni plocami, qui maris rubri vectigal a fisco redemerat, libertus circa arabiam navigans aquilonibus raptus praeter carmaniam, xv die hippuros portum eius invectus, hospitali regis clementia sex mensum tempore inbutus adloquio percunctanti postea narravit romanos et caesarem. mirum in modum in auditis iustitiam ille suspexit, quod pari pondere denarii essent in captiva pecunia, cum diversae imagines indicarent a pluribus factos, et hoc maxime sollicitatus ad amicitiam  legatos quattuor misit principe eorum rachia. ex iis cognitum, d esse oppida, portum contra meridiem adpositum oppido palaesimundo, omnium ibi clarissimo ac regio, [cc] plebis. stagnum intus megisba [ccclxxv] p. ambitu, insulas pabuli tantum fertiles conplexum; ex eo duos amnes erumpere, palaesimundum iuxta oppidum eiusdem nominis influentem in portum tribus alveis, quinque stadiorum artissimo, xv amplissimo, alterum ad septentriones indiamque versum, cydara nomine. proximum esse indiae promunturium quod vocetur coliacum, quadridui navigatione, medio in cursu solis insula occurrente. mare id colore perviridi, praeterea fruticosum arboribus, iubas earum gubernaculis deterentibus. septentriones vergiliasque apud nos veluti in novo caelo mirabantur, ne lunam quidem apud ipsos nisi ab octava in xvi supra terram aspici fatentes; canopum lucere noctibus, sidus ingens et clarum. sed maxime mirum iis erat umbras suas in nostrum caelum cadere, non in suum, solemque a laeva oriri et in dexteram occidere potius quam e diverso. iidem narravere latus insulae quod praetenderetur indiae  [x] stadiorum esse ab oriente hiberno; ultra montes hemodos seras quoque ab ipsis aspici, notos etiam commercio; patrem rachiae commeasse eo; advenis ibi feras occursare, ipsos vero excedere hominum magnitudinem, rutilis comis, caeruleis oculis, oris sono truci, nullo commercio linguae. cetera eadem quae nostri negotiatores: fluminis ulteriore ripa merces positas iuxta venalia tolli ab iis, si placeat permutatio, non aliter odio iustiore luxuriae quam si perducta mens illuc usque cogitet, quid et quo petatur et quare. sed ne taprobane quidem, quamvis extra orbem a natura relegata, nostris vitiis caret. aurum argentumque et ibi in pretio; marmor testudini simile, margaritae gemmaeque in honore; multo praestantior est totus luxuriae nostrae cumulus. ipsorum opes maiores esse dicebant, sed apud nos opulentiae maiorem usum. servum nemini, non in diem aut interdiu somnum, aedificia modice ab humo exstantia, annonam numquam augeri, non fora litesve esse, coli herculem, eligi regem a populo senecta clementiaque, liberos non habentem, et, si postea gignat, abdicari, ne fiat hereditarium regnum. rectores ei a populo xxx dari, nec nisi plurium sententia quemquam capitis damnari; sic quoque appellationem esse ad populum  et lxx iudices dari: si liberent ii reum, amplius xxx iis nullam esse dignationem, gravissimo probro. regi cultum liberi patris, ceteris arabum. regem, si quid delinquat, morte multari, nullo interemente, aversantibus cunctis et commercia etiam sermonis negantibus. festa venatione absumi; gratissimam eam tigribus elephantisque constare. agros diligenter coli, vitis usum non esse, pomis abundare. esse et in piscatu voluptatem, testudinum maxime, quarum superficie familias habitantium contegi: tanta reperiri magnitudine. vitam hominum centum annis modicam.
<plin. nat. 6.33> haec conperta de taprobane. quattuor satrapiae, quas in hunc locum distulimus, ita se habent. a proximis indo gentibus montana. capisene habuit capisam urbem, quam diruit Cyrus. arachosia cum flumine et oppido eiusdem nominis, quod quidam cufim dixere, a samiramide conditum. amnis erymandus, praefluens parabesten arachosiorum. proximos his a meridie ad partem arachotarum faciunt dexendrusos, a septentrione paropanisidas, cartana oppidum sub caucaso, quod postea  tetragonis dictum. haec regio est ex adverso bactriae, ariorum deinde cuius oppidum alexandria, a conditore dictum, sydraci, dangalae, parapinae, cataces, mazi; ad caucasum cadrusi, oppidum ab alexandro conditum. infra haec omnia planiora. ab indo ariana regio, ambusta fervoribus desertisque circumdata, multa tamen interfusa opacitate cultores congregat circa duos maxime fluvios, tonberon et arosapen. oppidum artacoana, arius amnis, qui praefluit alexandriam ab alexandro conditam. patet oppidum stadia xxx multoque pulchrius sicut antiquius artacabene, iterum ab antiocho munitum, stadia quinquaginta. dorsigi gens; amnes pharnacotis, ophradus; prophthasia, oppidum zarasparum, drangae, euergetae, zarangae, gedrusi, oppida peucolis, lyphorta, methorcum; deserta; amnis manain, acutri gens, flumen eorum, gens orbi,  flumen navigabile pomanus pandarum finibus, item cabirus suarorum, ostio portuosum, oppidum condigramma, flumen cophes. influunt in eum navigabilia saddaros, parospus, sodamus. arianae partem esse daritim aliqui volunt mensuramque produnt utriusque longitudinem [30xviii]30, latitudinem dimidio minorem quam indiae. alii gedrusos et sires posuere per [cxxxviii] p., mox ichthyophagos oritas propria, non indorum, lingua loquentes per [cc] p. ichthyophagos omnes alexander vetuit piscibus vivere. deinde posuere arbiorum gentem per [cc] p. ultra deserta; dein carmania ac persis atque arabia.
<plin. nat. 6.34> sed priusquam generatim haec persequamur, indicari convenit quae prodidit onesicritus classe alexandri circumvectus in mediterranea persidis ex india, enarrata proxime a iuba, deinde eam navigationem, quae his annis comperta servatur hodie.     onesicriti et nearchi navigatio nec nomina omnia habet mansionum nec spatia, primumque xylinepolis ab  alexandro condita, unde ceperunt exordium, iuxta quod flumen aut ubi fuerit non satis explanatur. haec tamen digna memoratu produntur ab iis; oppidum a nearcho conditum in navigatione et flumen arbium navium capax; contra insula, distans lxx stadiis, alexandria condita a leonnato iussu alexandri in finibus gentis, argeruus portu salubri, flumen tonberum navigabile, circa quod pasirae; deinde ichthyophagi tam longo tractu, ut xxx dierum spatio praenavigaverint; insula quae solis appellatur et eadem nympharum cubile, rubens, in qua nullum non animal absumitur incertis causis; ori gens, flumen carmaniae hyctanis, portuosum et auro fertile. ab eo primum septentriones apparuisse adnotavere, arcturum neque omnibus cerni noctibus nec totis umquam. achaemenidas usque illo tenuisse. aeris et ferri metalla et arrenici ac mini exerceri. inde promunturium carmaniae est, ex quo in adversam oram ad gentem arabiae macas traiectus distat [l] p.; insulae tres, quarum oracta tantum habitatur aquosa,  a continente [xxv] p., insulae quattuor iam in sinu ante persida - circa has hydri marini vicenum cubitorum adnatantes terruere classem - , insula athotadrus, item gauratae, in quibus gyani gens; flumen hyperis in medio sinu persico, onerariarum navium capax, flumen sitioganus, quo pasargadas septimo die navigatur, flumen navigabile phristimus, insula sine nomine, flumen granis modicarum navium - per susianen fluit, dextra eius accolunt dexi montani, qui bitumen perficiunt - , flumen zarotis, ostio difficili nisi peritis, insulae duae parvae; inde vadosa navigatio, palustri similis, per euripos tamen quosdam peragitur; ostium euphratis, lacus quem faciunt eulaeus et tigris iuxta characen, inde tigri susa. festos dies ibi agentem alexandrum invenerunt septimo mense post quam digressus ab iis fuerat patalis, tertio navigationis. sic alexandri classis navigavit; postea ab syagro arabiae promunturio patalen favonio, quem hippalum ibi vocant, peti certissimum videbatur, [30xiii]30 [xxxii] p. aestimatione.
<plin. nat. 6.35> secuta aetas propiorem cursum tutioremque iudicavit, si ab eodem promunturio sigerum portum indiae peteret,  diuque ita navigatum est, donec conpendia invenit mercator lucroque india admota est: quippe omnibus annis navigatur, sagittariorum cohortibus inpositis; etenim piratae maxime infestabant. nec pigebit totum cursum ab aegypto exponere, nunc primum certa notitia patescente: digna res, nullo anno minus hs [30d]30 imperii nostri exhauriente india et merces remittente, quae apud nos centiplicato veneant. mm p. ab alexandria abest oppidum iuliopolis; inde navigant nilo coptum [cccviiii] p., qui cursus etesiis flantibus peragitur xii diebus. a copto camelis itur, aquationum ratione mansionibus dispositis: prima appellatur hydreuma [xxxii], secunda in monte diei itinere, tertia in altero hydreumate a copto [lxxxv], deinde in monte; mox ad hydreuma apollinis a copto [clxxxiiii], rursus in monte; mox ad novum hydreuma a copto [ccxxxvi]. est et aliud hydreuma vetus - trogodyticum nominatur - , ubi praesidium excubat deverticulo duum milium; distat a novo hydreumate [vii]. inde berenice oppidum, ubi portus rubri maris, a copto [cclvii] p. sed quia maior pars itineris conficitur noctibus propter aestus et stativis dies absumuntur, totum a copto berenicen iter  duodecimo die peragitur. navigare incipiunt aestate media ante canis ortum aut ab exortu protinus veniuntque tricesimo circiter die ocelim arabiae aut canen turiferae regionis. est et tertius portus qui vocatur muza, quem indica navigatio non petit nec nisi turis odorumque arabicorum mercatores. intus oppidum, regia eius, appellatur sapphar, aliudque save. indos autem petentibus ultilissimum est ab oceli egredi; inde vento hippalo navigant diebus xl ad primum emporium indiae muzirim. non expetendum propter vicinos piratas, qui optinent locum nomine nitrias, neque est abundans mercibus; praeterea longe a terra abest navium statio, lintribusque adferuntur onera et egeruntur. regnabat ibi, cum proderem haec, caelobothras. alius utilior portus gentis neacyndon, qui vocatur becare. ibi regnabat pandion, longe ab emporio in mediterraneo distante oppido quod vocatur modura. regio autem, ex qua piper monoxylis lintribus becaren convehunt, vocatur cottonara. quae omnia gentium portuumve aut oppidorum nomina apud neminem priorum reperiuntur, quo apparet mutari locorum status. ex india renavigant mense aegyptio tybi incipiente, nostro decembri, aut utique mechiris  aegyptii intra diem sextum, quod fit intra idus ianuarias nostras: ita evenit ut eodem anno remeent. navigant autem ex india vento volturno et, cum intravere rubrum mare, africo vel austro. nunc revertemur ad propositum.
<plin. nat. 6.36> carmaniae oram patere duodeciens quinquaginta milia passuum nearchus scripsit. ab initio eius ad flumen sabim [c] p.; inde vineas coli et arva ad flumen ananim xxv milium spatio; regio vocatur armuzia. oppida carmaniae zetis et alexandria.     inrumpit deinde et in hac parte geminum mare in terras, quod rubrum dixere nostri, graeci erythrum a rege erythra aut, ut alii, solis repercussu talem reddi existimantes colorem, alii ab harena terraque, alii tali aquae ipsius natura. sed in duos dividitur sinus. is qui ab oriente est persicus appellatur, [30xxv]30 circuitu, ut eratosthenes tradit; ex adverso est arabia, cuius [30xv]30 longitudo. rursus altero ambitur sinu arabico nominato. oceanum qui influit azanium appellant. persicum introitu [v] latitudinis, alii [iiii] fecerunt. ab eo ad intimum sinum  recto cursu [30xi]30 [xxv] propemodum constat esse et situm eius humani capitis effigie. onesicritus et nearchus ab indo amne in sinum persicum atque illinc babylonem euphratis paludibus scripserunt [30xvii]30 esse.
<plin. nat. 6.37> in carmaniae angulo chelonophagi, testudinum superficie casas tegentes, carne vescentes. a flumine arabi promunturium ipsum inhabitant, praeter capita toto corpore hirti coriisque piscium vestiti. ab horum tractu indiam versus caecandrus, deserta insula, in oceano [l] p. traditur iuxtaque eam freto interfluente stoidis, quaestuosa margaritis. a promunturio carmanis iunguntur harmozaei. quidam interponunt arbios, [ccccxxi] p. toto litore. ibi portus macedonum et arae alexandri in promunturio. amnes siccanas, dein dratinus et salsum. ab eo promunturium themisteas; insula aphrodisias habitatur. inde persidis initium ad flumen oratim, quo dividitur ab elymaide. contra persidem insulae psilos, cassandra, aracha cum monte praealto neptuno sacra. ipsa persis  adversus occasum sita optinet litore [dl] p., etiam in luxum dives, in parthorum iam pridem translata nomen. horum de imperio nunc in paucis.
<plin. nat. 6.38> regna parthorum duodeviginti sunt omnia; ita enim dividunt provincias circa duo, ut diximus, maria, rubrum a meridie, hyrcanium a septentrione. ex his xi, quae superiora dicuntur, incipiunt a confinio armeniae caspiisque litoribus, pertinent ad scythas, cum quibus ex aequo degunt; reliqua vii regna inferiora appellantur. quod ad parthos attinet, semper fuit parthyaea in radicibus montium saepius dictorum, qui omnes eas gentes praetexunt. habet ab ortu arios, a meridie carmaniam et arianos, ab occasu pratitas medos, a septentrione hyrcanos, undique desertis cincta. ulteriores parthi nomades appellantur. citra deserta ab occasu urbes eorum quas diximus, issatis et calliope, ab oriente aestivo pyropum, ab hiberno maria, in medio hecatompylos, arsace, regio nisiaea parthyenes nobilis, ubi alexandropolis a conditore.
<plin. nat. 6.39> necessarium est hoc in loco signare et medorum situm terrarumque faciem circumagere ad persicum mare, quo facilius dein reliqua noscantur. namque media, ab occasu transversa oblique parthiae occurrens, utraque  regna praecludit. habet ergo ipsa ab ortu caspios et parthos, a meridie sittacenen et susianen, persida, ab occasu adiabenen, ab septentrione armeniam. persae rubrum mare semper accoluere, propter quod is sinus persicus vocatur. regio ibi maritima ceribobus; qua vero ipsa subit ad medos, climax megale appellatur locus arduo montis ascensu per gradus, introitu angusto, ad persepolim, caput regni, dirutam ab alexandro. praeterea habet in extremis finibus laodiceam ab antiocho conditam. inde ad orientem magi optinent phrasargida castellum, in quo cyri sepulchrum; est et horum ecbatana oppidum, translatum ab dario rege ad montes. inter parthos et arianos excurrunt paraetaceni. his gentibus et euphrate inferiora regna cluduntur. reliqua dicemus a mesopotamia, excepto mucrone eius arabumque populis in priore dictis volumine.
<plin. nat. 6.40> mesopotamia tota assyriorum fuit, vicatim dispersa praeter babylona et ninum. macedones eam in urbes congregavere propter ubertatem soli. oppida praeter iam dicta habet seleuciam, laodiceam, artemitam; item  in arabum gente qui orroei vocantur et mardani antiochiam, quae a praefecto mesopotamiae nicanore condita arabis vocatur. iunguntur his arabes introrsus eldamari, supra quos ad pallacontam flumen bura oppidum, salmani et masei arabes; gordyaeis vero iuncti azoni, per quos zerbis fluvius in tigrim cadit, azonis silices montani et orontes, quorum ad occidentem oppidum gaugamela, item suae in rupibus. supra silicas sitrae, per quos lycus ex armenia fertur; ab sitris ad hibernum exortum azochis oppidum, mox in campestribus oppida diospege, polytelia, stratonicea, anthemus. in vicinia euphratis nicephorion, quod diximus, alexander iussit condi propter loci opportunitatem. dicta est et in zeugmate apamea, ex qua orientem petentes excipit oppidum caphrena munitum, quondam stadiorum lxx amplitudine et satraparum regia appellatum, quo tributa conferebantur, nunc in arcem redactum. durant, ut fuere, thebata et, ductu pompei  magni terminus romani imperi, oruros, a zeugmate [l] cc. sunt qui tradunt euphraten gobaris praefecti opere diductum esse ubi diximus findi, ne praecipiti cursu babylona infestaret, ab assyriis vero universis appellatum narmalchan, quod significat regium flumen. qua dirivatur, oppidum fuit agranis e maximis, quod diruere persae. babylon, chaldaicarum gentium caput, diu summam claritatem inter urbes obtinuit toto orbe, propter quod reliqua pars mesopotamiae assyriaeque babylonia appellata est, [lx] p. amplexa ii muris ducenos pedes altis, quinquagenos latis, in singulos pedes ternis digitis mensura ampliore quam nostra, interfluo euphrate, mirabili opere utroque. durat adhuc ibi iovis beli templum; inventor hic fuit sideralis scientiae. cetero ad solitudinem rediit exhausta vicinitate seleuciae, ob id conditae a nicatore intra xl lapidem in confluente euphratis fossa perducti atque tigris, quae tamen babylonia cognominatur, libera hodie ac sui iuris macedonumque moris. ferunt ei plebis urbanae [dc] esse, situm vero moenium aquilae pandentis alas, agrum totius orientis fertilissimum. invicem ad hanc exhauriendam ctesiphontem iuxta tertium ab ea lapidem in  chalonitide condidere parthi, quod nunc caput est regnorum, et postquam nihil proficiebatur, nuper vologesus rex aliud oppidum vologesocertam in vicino condidit. sunt etiamnum in mesopotamia oppida hipparenum, chaldaeorum doctrina et hoc, sicut babylon, iuxta fluvium narragam qui cadit in narragam, unde civitati nomen. muros hipparenorum persae diruere. orcheni quoque, tertia chaldaeorum doctrina, in eodem situ locantur ad meridiem versi. ab his notitae et orothophanitae et gnesiochartae.
<plin. nat. 6.41> euphrate navigari babylonem e persico mari [ccccxii] p. tradunt nearchus et onesicritus; qui vero postea scripsere, ad seleuciam [ccccxl]; iuba a babylone characen [clxxv] d. fluere aliqui ultra babylona continuo alveo, prius quam distrahitur ad rigua, [lxxxvii], universo autem cursu [30xii]30 p. inconstantiam mensurae diversitas  auctorum facit, cum persae quoque schoenos et parasangas alii alia mensura determinent. ubi desiit alveo munire, ad confinium characis accedente tractu, statim infestant attali latrones, arabum gens, ultra quos scenitae, ambitu vero euphratis nomades arabiae usque ad deserta syriae, unde in meridiem flecti eum diximus, solitudines palmyrenas relinquentem. seleucia abest a capite mesopotamiae euphrate navigantibus [30xi]30 [xxv] p., a mari rubro, si tigri navigetur, [cccxx], a zeugmate [dccxxiiii], zeugma ab seleucia syriae ad nostrum litus [clxxv]. haec est ibi latitudo terrarum inter duo maria, parthici vero regni [dccccxliiii].
<plin. nat. 6.42> est etiamnum oppidum mesopotamiae in ripa tigris circa confluentes, quod vocant digbam. sed et de tigri ipso dixisse conveniat.
<plin. nat. 6.43> oritur in regione armeniae maioris, fonte conspicuo in planitie. loco nomen elegosine est; ipsi qua tardior fluit diglito; unde concitatur, a celeritate tigris incipit vocari: ita appellant medi sagittam. influit in lacum aretissam, omnia inlata pondera sustinentem et nitrum nebulis exhalantem. unum genus ei piscium est, idque transcurrentis non miscetur alveo, sicut neque e tigri  pisces in lacum transnatant. fertur autem et cursu et colore dissimilis transvectusque occurrente tauro monte in specum mergitur subterque lapsus a latere altero eius erumpit. locus vocatur zoaranda; eundem esse manifestum, quod demersa perfert. alterum deinde transit lacum, qui thospites appellatur, rursusque in cuniculos mergitur, post [xxii] p. circa nymphaeum redditur. tam vicinum arsaniae fluere eum in regione arrhene claudius caesar auctor est, ut, cum intumuere, confluant nec tamen misceantur leviorque arsanias innatet mmmm ferme spatio, mox divisus in euphraten mergatur. tigris autem, ex armenia acceptis fluminibus claris parthenia ac nicephorione, arabas orroeos adiabenosque disterminans et quam diximus mesopotamiam faciens, lustratis montibus gordyaeorum circa apameam mesenes oppidum, citra seleuciam babyloniam [cxxv] p. divisus in alveos duos, altero meridiem ac seleuciam petit mesenen perfundens, altero ad septentrionem flexus eiusdem gentis tergo campos cauchas secat. ubi remeavere aquae, pasitigris appellatur, postea recipit ex media choaspen atque, ut diximus, inter seleuciam et ctesiphontem vectus  in lacus chaldaicos se fundit eosque [lxii] p. amplitudine implet; mox vasto alveo profusus dextra characis oppidi infertur mari persico [x] p. ore. inter duorum amnium ostia [xxv] p. fuere, ut alii tradunt, [vii], utroque navigabili. sed longo tempore euphraten praeclusere orcheni et accolae agros rigantes, nec nisi per tigrim defertur in mare.
<plin. nat. 6.44> proxima tigri regio parapotamia appellatur. in ea dictum est de mesene; oppidum eius dabitha. cui iungitur chalonitis cum ctesiphonte, non palmetis modo, verum et olea pomisque arbusta. ad eam pervenit zagrus mons, ex armenia inter medos adiabenosque veniens supra paraetacenen et persida. chalonitis abest a perside [ccclxxx] p.; tantum a caspio mari et a syria abesse conpendio itineris aliqui tradunt. inter has gentes atque mesenen sittacene est, eadem arbelitis et palaestine dicta. oppidum eius sittace graecorum, ab ortu et sabdata, ab occasu autem antiochia inter duo flumina tigrim et tornadotum, item apamea, cui nomen antiochus matris suae inposuit; tigri  circumfunditur haec, dividitur archoo. infra est susiane, in qua vetus regia persarum susa, a dario hystaspis filio condita; abest ab seleucia babylonia [ccccl] p., tantundem ab ecbatanis medorum per montem carbantum. in septentrionali tigris alveo oppidum est barbitace; abest a susis cxxxv p. ibi mortalium soli auri miro odio contrahunt id defodiuntque, ne cui sit in usu. susianis ad orientem versus iunguntur oxii latrones et mizaeorum xl populi, liberae feritatis. supra eos parent parthis mardi et saitae ii qui praetenduntur supra elymaida, quam persidi in ora iunximus. susa a persico mari absunt [ccl] p. qua subiit ad eam classis alexandri pasitigri, vicus ad lacum chaldaicum vocatur aple, unde susa navigatione [lxii] d p. absunt. susianis ab oriente proximi sunt cossiaei, supra cossiaeos ad septentrionem massabatene sub monte cambalido, qui est caucasi ramus, inde mollissimo transitu in bactros.
<plin. nat. 6.45> susianen ab elymaide disterminat amnis eulaeus, ortus in medis modicoque spatio cuniculo conditus ac rursus exortus et per massabatenen lapsus. circumit arcem susorum ac dianae templum augustissimum illis gentibus, et ipse in magna caerimonia, siquidem reges non ex alio bibunt et ob id in longinqua portant. recipit amnes hedyphon praeter asylum persarum venientem, adunam ex susianis. oppidum iuxta eum magoa, a charace [xv] p.; quidam hoc in extrema susiane ponunt solitudinibus proximum. infra eulaeum elymais est in ora iuncta persidi, a flumine orati ad characem [ccxl] p. oppida eius seleucia et sostrate, adposita monti chasiro. oram, quae praeiacet, minorum syrtium vice diximus inaccessam caeno, plurimum limi deferentibus brixa et ortacia amnibus, madente et ipsa elymaide in tantum, ut nullus sit  nisi circuitu eius ad persidem aditus. infestatur et serpentibus, quos flumina deportant. pars eius maxime invia characene vocatur ab oppido arabiae claudente regna ea, de quo dicemus exposita prius m. agrippae sententia. namque is mediam et parthiam et persidem ab oriente indo, ab occidente tigri, a septentrione tauro caucasio, a meridie rubro mari terminatas patere in longitudinem [30xiii]30 [xx] p., in latitudinem [dcccxl] prodidit, praeterea per se mesopotamiam, ab oriente tigri, ab occasu euphrate, a septentrione tauro, a meridie mari persico inclusam, longitudine [dccc] p., latitudine [ccclx].
<plin. nat. 6.46> charax, oppidum persici sinus intimum, a quo arabia eudaemon cognominata excurrit, habitatur in colle manu facto inter confluentes dextra tigrim, laeva eulaeum, [ii] p. laxitate. conditum est primum ab alexandro magno, colonis ex urbe regia durine, quae tum interiit, deductis, militum inutilibus ibi relictis; alexandriam appellari iusserat pagumque pellaeum a patria sua, quem proprie macedonum fecerat. flumina id oppidum expugnavere; postea restituit antiochus quintus regum et suo nomine appellavit, iterumque infestatum spaosines sagdodonaci filius, rex finitimorum  arabum, quem iuba satrapen antiochi fuisse falso tradit, oppositis molibus restituit nomenque suum dedit, emunito situ iuxta in longitudinem [vi] p., in latitudinem paulo minus. prius fuit a litore stadiis x - maritimum etiam vipsania porticus habet - , iuba vero prodente [l] p.; nunc abesse a litore [cxx] legati arabum nostrique negotiatores, qui inde venere, adfirmant. nec ulla in parte plus aut celerius profecere terrae fluminibus invectae. magis id mirum est, aestu longe ultra id accedente non repercussas. hoc in loco genitum esse dionysium, terrarum orbis situs recentissimum auctorem, quem ad commentanda omnia in orientem praemiserit Divus Augustus ituro in armeniam ad parthicas arabicasque res maiore filio, non me praeterit nec sum oblitus sui quemque situs diligentissimum auctorem visum nobis introitu operis: in hac tamen parte arma romana sequi placet nobis iubamque regem, ad eundem gaium caesarem scriptis voluminibus de eadem expeditione arabica.
<plin. nat. 6.47> arabia, gentium nulli postferenda amplitudine, longissime a monte amano e regione ciliciae commagenesque descendit, ut diximus, multis gentibus eorum  deductis illo a tigrane magno, sponte vero ad mare nostrum litusque aegyptium, ut docuimus, nec non et in media syriae ad libanum montem penetrantibus nubaeis, quibus iunguntur ramisi, dein teranei, dein patami. ipsa vero paeninsula arabia, inter duo maria rubrum persicumque procurrens, quodam naturae artificio ad similitudinem atque magnitudinem italiae mari circumfusa, in eandem etiam caeli partem nulla differentia spectat, haec quoque in illo situ felix. populos eius a nostro mari usque ad palmyrenae solitudines diximus: reliqua nunc inde peragemus.
<plin. nat. 6.48> nomadas infestatoresque chaldaeorum scenitae, ut diximus, cludunt, et ipsi vagi, sed a tabernaculis cognominati, quae ciliciis metantur ubi libuit. deinde nabataei oppidum incolunt, petram nomine, in convalle paulo minus [ii] p. amplitudinis, circumdatum montibus inaccessis, amne interfluente. abest ab gaza oppido litoris nostri [dc], a sinu persico [cxxxv]. huc convenit utrumque bivium, eorum qui ex syria palmyram petiere et eorum qui a gaza venerunt. a petra incoluere omani ad characen usque, oppidis quondam claris ab samiramide conditis  abaesamide et soractia; nunc sunt solitudines. deinde est oppidum quod characenorum regi paret in pasitigris ripa, forat nomine, in quod a petra conveniunt, characenque inde [xii] p. secundo aestu navigant, e parthico autem regno navigantibus vicus teredon. infra confluentem euphratis et tigris laeva fluminis chaldaei optinent, dextra nomades scenitae. quidam et alia duo oppida longis intervallis tigri praenavigari tradunt, barbatiam, mox dumatham, quod abesse a petra dierum x navigatione. nostri negotiatores dicunt characenorum regi parere et apameam, sitam ubi restagnatio euphratis cum tigri confluat; itaque molientes incursionem parthos operibus obiectis inundatione arceri.
<plin. nat. 6.49> nunc a charace dicemus oram, epiphani primum exquisitam. locus ubi euphratis ostium fuit, flumen salsum, promunturium caldone, voragini similius quam mari aestuarium per [l] orae, flumen achenum, deserta [c] p. usque ad insulam icarum, sinus capeus, quem accolunt gaulopes et gattaei, sinus gerrhaicus, oppidum gerrha, [v] p. amplitudine; turres habet ex salis quadratis molibus.  a litore [l] regio attene, ex adverso tylos insula, totidem milibus a litore, plurimis margaritis celeberrima cum oppido eiusdem nominis, iuxtaque altera minor, a promunturio eius [xii] d p. ultra magnas aspici insulas tradunt, ad quas non sit perventum; huius ambitum [cxii] d p., a perside longius abesse, adiri uno alveo angusto. insula ascliae, gentes nochaeti, zurazi, borgodi, catharraei, nomades, flumen cynos. ultra navigationem inconpertam ab eo latere propter scopulos tradit iuba praetermissa mentione oppidi omanorum batrasavaves et omanae, quod priores celebrem portum carmaniae fecere, item homnae et attanae, quae nunc oppida maxime celebrari a persico mari nostri negotiatores dicunt. a flumine canis, ut iuba, mons adusto similis, gentes epimaranitae, mox ichthyophagi, insula deserta, gentes bathymieblythaei montes, insula omoemus, portus mochorbae, insulae etaxalos, inchobriche, gens cadaei, insulae sine nominibus multae,  celebres vero isura, rhinnea et proxima, in qua scriptae sunt stelae lapideae litteris incognitis, coboea portus, bragae insulae desertae, gens taludaei, dabanegoris regio, mons orsa cum portu, sinus duatas, insulae multae, mons tricoryphos, regio chardaleon, insulae solanades, cachina, item ichthyophagorum. dein clari, litus mamaeum, ubi auri metalla, regio canauna, gentes apitami, casani, insula devade, fons coralis, carphati, insulae alaea, amnamethus, gens darae, insulae chelonitis, ichthyophagon multae, odanda deserta, basa, multae sabaeorum. flumina thanar, amnum, insulae doricae, fontes daulotos, dora, insulae pteros, labatanis, coboris, sambrachate et oppidum eodem nomine in continente. a meridie insulae multae, maxima camari, flumen musecros, portus laupas, scenitae sabaei, insulae multae, emporium eorum acila, ex quo in indiam navigatur, regio amithoscatta, damnia, mizi maiores et minores, drymatina, macae; horum promunturium contra  carmaniam distat [l] p. mira res ibi traditur; numenium, ab antiocho rege mesenae praepositum, ibi vicisse eodem die classe aestuque reverso iterum equitatu contra persas dimicantem et gemina tropaea eodem in loco iovi ac neptuno statuisse. insula in alto obiacet ogyris, clara erythra rege ibi sepulto; distat a continente [cxxv] p., circumitur [cxii] d. nec minus altera clara in azanio mari dioscuridu, distans a syagro extumo promunturio [cclxxx]. reliqui in continente a noto etiamnum autaridae, in montes viii dierum transitus, gens larendani et catabani, gebbanitae pluribus oppidis, sed maximis nagia et thomna, templorum lxv; haec est amplitudinis significatio. promunturium, a quo ad continentem trogodytarum [l], thoani, actaei, chatramotitae, tonabaei, antiadalaei, lexianae, agraei, cerbani, sabaei, arabum propter tura  clarissimi, ad utraque maria porrectis gentibus. oppida eorum in rubro litore merme, marma, corolia, sabbatha; intus oppida nascus, cardava, carnus et, quo merces odorum deferunt, thomala. pars eorum atramitae, quorum caput sabota lx templa muris includens; regia tamen est omnium marebbata. sinum optinent [xciiii], refertum insulis odoriferis. atramitis in mediterraneo iunguntur minaei. mare accolunt et aelamitae oppido eiusdem nominis, iis iuncti chaculatae, oppidum sibi, quod graeci apaten vocant, arsi, codani, vadaei oppido magno, barasasaei, lechieni, sygaros insula, quam canes non intrant expositique circa litora errando moriuntur. sinus intimus, in quo laeanitae, qui nomen ei dedere; regia eorum agra et in sinu laeana vel, ut alii, aelana: nam et ipsum sinum nostri laeaniticum scripsere, alii aelaniticum,  artemidorus alaeniticum, iuba leaniticum. circuitus arabiae a charace laeana colligere proditur [30xlvii]30 [lxv] p., iuba paulo minus [30xl]30 putat. latissima est a septentrione inter oppida heroum et characem. nam et reliqua mediterranea eius dicantur. nabataeis thimaneos iunxerunt veteres, nunc sunt taveni, suelleni, araceni, arreni oppido in quod negotiatio omnis convenit, hemnatae, avalitae, oppida domata, haegra, thamudaei, oppidum baclanaza, chariattaei, toali, oppidum phodaca, minaei, a rege cretae minoe, ut existimant, originem trahentes, quorum carmei; oppidum [xiiii] p. maribba, paramalacum, et ipsum non spernendum, item canon. rhadamaei - et horum  origo rhadamanthus putatur, frater minois - , homeritae mesala oppido, hamiroei, gedranitae, amphryaei, lysanitae, bachylitae, samnaei, amaitaei oppidis nessa et chenneseri, zamareni oppidis sagiatta, canthace, bacaschami riphearina oppido, quo vocabulo hordeum appellant, autaei, ethravi, cyrei elmataeis oppido, chodae aiathuri in montibus oppido [xxv] p., in quo fons aenuscabales, quod significat camelorum, oppidum ampelome, colonia milesiorum, athrida oppidum, calingi, quorum mariba oppidum significat dominos omnium, oppida pallon, murannimal iuxta flumen, per quod euphraten emergere putant, gentes agraei, ammoni, oppidum athenae, caunaravi, quod significat ditissimos  armento, chorranitae, cesani, choani. fuerunt et graeca oppida arethusa, larisa, chalcis, deleta variis bellis.
<plin. nat. 6.50> romana arma solus in eam terram adhuc intulit aelius gallus ex equestri ordine, nam c. caesar Augusti filius prospexit tantum arabiam. gallus oppida diruit, non nominata auctoribus qui ante scripserunt, negranam, nestum, nescam, magusum, caminacum, labaetiam et supra dictam maribam circuitu [vi], item caripetam, quo longissime processit. cetera explorata retulit: nomadas lacte et ferina carne vesci, reliquos vinum ut indos palmis exprimere, oleam sesamae. numerosissimos esse homeritas, minaeis fertiles agros palmetis arbustos, in pecore divitias. cerbanos et agraeos armis praestare, maxime chatramotitas. carreis latissimos et fertilissimos agros, sabaeos ditissimos silvarum fertilitate odorifera, auri metallis, agrorum riguis, mellis ceraeque proventu. de odoribus suo dicemus volumine. arabes mitrati degunt aut intonso crine; barba abraditur praeterquam in superiore labro; aliis et haec intonsa. mirumque dictu, ex innumeris populis pars aequa  in commerciis aut latrociniis degit. in universum gentes ditissimae, ut apud quas maximae opes romanorum parthorumque subsidant, vendentibus quae e mari aut silvis capiunt nihilque invicem redimentibus.
<plin. nat. 6.51> nunc reliquam oram arabiae contrariam persequemur. timosthenes totum sinum quadridui navigatione in longitudinem taxavit, bidui in latitudinem, angustias [vii] d p.; eratosthenes ab ostio [30xii]30 in quamque partem; artemidorus arabiae latere [30xvii]30 [l], trogodytico vero [30xi]30 [lxxxvii] d p. ptolemaida usque; agrippa [30xvii]30 [xxxii] sine differentia laterum. plerique latitudinem [cccclxxv] prodiderunt, faucesque hiberno orienti obversas alii [iiii], alii [vii] d, alii [xii] patere.
<plin. nat. 6.52> situs autem ita se habet: a sinu laeanitico alter sinus quem arabes aean vocant, in quo heroon oppidum est. fuit et cambysu inter nelos et marchadas, deductis eo aegris exercitus. gens tyro, daneon portus, ex quo  navigabilem alveum perducere in nilum, qua parte ad delta dictum decurrit, [lxii] d intervallo, quod inter flumen et rubrum mare interest, primus omnium sesostris aegypti rex cogitavit, mox darius persarum, deinde ptolemaeus sequens, qui et duxit fossam latitudine pedum c, altitudine xxx, in longitudinem [xxxvii] d p. usque ad fontes amaros; ultra deterruit inundationis metus, excelsiore tribus cubitis rubro mari conperto quam terra aegypti. aliqui non eam adferunt causam, sed ne inmisso mari corrumperetur aqua nili, quae sola potus praebet. nihilo minus iter totum terreno frequentatur a mari aegyptio, quod est triplex; unum a pelusio per harenas, in quo, nisi calami defixi regant, via non reperitur, subinde aura vestigia operiente; alterum ultra casium montem, quod a [lx] p. redit in pelusiacam viam - accolunt arabes autaei - ; tertium a gerrho, quod agipsum vocant, per eosdem arabas [lx] propius, sed asperum montibus et inops aquarum. eae omnes viae arsinoen ducunt, conditam sororis nomine in sinu carandra a ptolemaeo philadelpho, qui primus trogodyticen excussit; amnem qui arsinoen praefluit ptolemaeum appellavit. mox oppidum parvum est aenum - alii pro hoc philoterias scribunt - , deinde  sunt asaraei, ex trogodytarum conubiis arabes feri, insulae sapirine, scytala, mox deserta ad myos hormon, ubi fons tatnos, mons aeas, insula iambe, portus multi, berenice oppidum, matris philadelphi nomine, ad quod iter a copto diximus, arabes autaei et gebadaei. trogodytice, quam prisci midoen, alii midioen dixere, mons pentedactylos, insulae stenae dirae aliquot, halonesi non pauciores, cardamine, topazos, quae gemmae nomen dedit. sinus insulis refertus: ex his quae mareu vocantur, aquosae, quae eratonos, sitientes; regum hi praefecti fuere. introrsus candaei, quos ophiophagos vocant, serpentibus vesci adsueti; neque alia regio fertilior est earum. iuba, qui videtur diligentissime persecutus haec, omisit in hoc tractu - nisi exemplarium vitium est - berenicen alteram, quae panchrysos cognominata est, et tertiam, quae epi dires, insignem loco: est enim sita in cervice  longe procurrente, ubi fauces rubri maris [vii] d p. ab arabia distant. insula ibi citis, topazum ferens et ipsa. ultra silvae, ubi ptolemais, a philadelpho condita ad venatus elephantorum, ob id epi theras cognominata, iuxta lacum monoleum. haec est regio secundo volumine a nobis significata, in qua xlv diebus ante solstitium totidemque postea hora sexta consumuntur umbrae et in meridiem reliquis horis cadunt, ceteris diebus in septentrionem, cum in berenice quam primam posuimus ipso die solstitii sexta hora umbrae in totum absumantur nihilque adnotetur aliud novi, [dcii] p. intervallo a ptolemaide: res ingentis exempli locusque subtilitatis inmensae, mundo ibi deprehenso, cum indubitata ratione umbrarum eratosthenes mensuram terrae prodere inde conceperit. hinc azanium mare, promunturium quod aliqui hippalum scripsere, lacus mandalum, insula colocasitis et in alto multae, in quibus testudo plurima. oppidum sace, insula daphnidis, oppidum aduliton; aegyptiorum hoc servi profugi a dominis condidere. maximum hic emporium trogodytarum, etiam aethiopum; abest a ptolemaide v dierum navigatione. deferunt plurimum ebur, rhinocerotum cornua, hippopotamiorum coria, chelium testudinum, sphingia, mancipia.  supra aethiopas aroteras insulae quae aliaeu vocantur, item bacchias et antibacchias et stratioton. hinc in ora aethiopiae sinus incognitus, quod miremur, cum ulteriora mercatores scrutentur, promunturium in quo fons cucios, expetitus navigantibus; ultra isidis portus, decem dierum remigio ab oppido adulitarum distans; in eum trogodytis myrra confertur. insulae ante portum duae pseudopylae vocantur, interiores totidem pylae; in altera stelae lapideae litteris ignotis. ultra sinus avalitu, dein insula diodori et aliae desertae, per continentem quoque deserta, oppidum gaza, promunturium et portus mossylites, quo cinnamum devehitur. hucusque sesostris exercitum duxit. aliqui unum aethiopiae oppidum ultra ponunt in litore baragaza.
<plin. nat. 6.53> a mossylico promunturio atlanticum mare incipere vult iuba praeter mauretanias suas gadis usque navigandum coro, cuius tota sententia hoc in loco subtrahenda non est. a promunturio indorum quod vocetur lepte acra, ab aliis drepanum, proponit recto cursu praeter exustam ad malichu insulam [30xv]30 p. esse, inde ad locum quem  vocant sceneos [ccxxv] p., inde ad insulas adanu [cl]: sic fieri ad apertum mare [30xviii]30 [lxxv] p. reliqui omnes propter ardorem solis navigari posse non putaverunt. quin et commercia ipsa infestant ex insulis arabes, ascitae appellati, quoniam bubulos utres binos insternentes ponte piraticam exercent sagittis venenatis. gentes trogodytarum idem iuba tradit therothoas a venatu dictos, mirae velocitatis, sicut ichthyophagos, natantes ceu maris animalia, bangenos, zangenas, thalibas, saxinas, sirechas, daremas, domazenes. quin et accolas nili a syene non aethiopum populos, sed arabum esse dicit usque meroen; solis quoque oppidum, quod non procul memphi in aegypti situ diximus, arabas conditores habere. sunt qui et ulteriorem ripam aethiopiae auferant adnectantque africae. ripas autem incoluere propter aquam. nos relicto cuique intellegendi arbitrio oppida quo traduntur ordine utrimque ponemus a syene.
<plin. nat. 6.54> et prius arabiae latere gens catadupi, deinde syenitae, oppida tacompson, quam quidam appellarunt thaticen, aramum, sesamos, andura, nasarduma, aindoma  come cum arabeta et boggia, leupitorga, tantarene, emeae, chindita, noa, goploa, gistate, megadale, premni, nups, direa, patigga, bacata, dumana, radata, in quo felis aurea pro deo colebatur, boron, in mediterraneo mallo proximum meroae. sic prodidit bion. iuba aliter: oppidum munitum megatichos inter aegyptum et aethiopiam, quod arabes mirsion vocaverunt, dein tacompson, aramum, sesamum, pide, mamuda, orambim iuxta bituminis fontem, amodata, prosda, parenta, mania, tessata, gallas, zoton, grau comen, emeum, pidibotas,  aendondacometas, nomadas in tabernaculis viventes, cistaepen, magadalen, parvam primin, nups, direlin, patingan, breves, magasneos, egasmala, cramda, denna, cadeum, atthena, batta, alanam, macua, scammos, goram in insula, ab iis abale, androgalim, serem, mallos, agocem.
<plin. nat. 6.55> ex africae latere tradita sunt eodem nomine tacompsos altera sive pars prioris, mogore, saea, aedosa, penariae, primis, magassa, buma, linthuma, spintum, sidop, censoe. pindicitor, acug, orsum, suara, maumarum, vrbim, mulon, quod oppidum graeci hypaton vocarunt, pagoarca, zamnes,  unde elephanti incipiant, mambli, berressa, coetum. fuit quondam et epis oppidum contra meroen, antequam bion scriberet deletum.
<plin. nat. 6.56> haec sunt prodita usque meroen, ex quibus hoc tempore nullum prope utroque latere exstat. certe solitudines nuper renuntiavere principi neroni missi ab eo milites praetoriani cum tribuno ad explorandum, inter reliqua bella et aethiopicum cogitanti. intravere autem et eo arma romana Divi Augusti temporibus duce p. petronio, et ipso equestris ordinis praefecto aegypti. is oppida expugnavit, quae sola invenimus quo dicemus ordine, pselcin, primi, bocchin, forum cambusis, attenam, stadissim, ubi nilus praecipitans se fragore auditum accolis aufert. diripuit et napata. longissime autem a syene progressus est [dccclxx] p. nec tamen arma romana ibi solitudinem fecerunt: aegyptiorum bellis attrita est aethiopia vicissim imperitando serviendoque, clara et potens etiam usque ad troiana bella memnone regnante. et syriae imperitasse eam nostroque litori aetate regis cephei patet andromedae fabulis.
<plin. nat. 6.57> simili modo et de mensura eius varia prodidere, primus dalion ultra meroen longe subvectus, mox aristocreon et bion et basilis, simonides minor etiam quinquennio in meroe moratus, cum de aethiopia scriberet. nam timosthenes, classium philadelphi praefectus, sine mensura dierum lx a syene meroen iter prodidit, eratosthenes [dcxxv], artemidorus [dc], sebosus ab aegypti extremis [30xvi]30 [lxxv], unde proxime dicti [30xii]30 [l]. verum omnis haec finita nuper disputatio est, quoniam a syene [dcccc lxxv] neronis exploratores renuntiavere his modis: a syene hieran sycaminon [liiii] p., inde tama [lxxii] regione euonymiton aethiopum, primi [cxx], acinam [lxiiii], pitaram [xxv], tergedum [cvi]. insulam gagauden esse in medio eo tractu; inde primum visas aves psittacos et ab altera, quae vocetur artigula, animal sphingion, a tergedo cynocephalos. inde nabata [lxxx]; oppidum id parvum inter praedicta solum. ab eo ad insulam meroen [ccclx]. herbas circa meroen demum viridiores, silvarumque aliquid apparuisse et rhinocerotum elephantorumque  vestigia. ipsum oppidum meroen ab introitu insulae abesse [lxx] p., iuxtaque aliam insulam tadu dextro subeuntibus alveo, quae portum faceret. aedificia oppidi pauca; regnare feminam candacen, quod nomen multis iam annis ad reginas transiit; delubrum hammonis et ibi religiosum et toto tractu sacella. cetero cum potirentur rerum aethiopes, insula ea magnae claritatis fuit. tradunt armatorum [ccl] dare solitam, artificum [iii]. alii reges aethiopum xlv esse hodie traduntur. universa vero gens aetheria appellata est, deinde atlantia, mox a vulcani filio aethiope. animalium hominumque monstrificas effigies circa extremitates eius gigni minime mirum, artifici ad formanda corpora effigiesque caelandas mobilitate ignea. ferunt certe ab orientis parte intima gentes esse sine naribus, aequali totius oris planitie, alias superiore labro orbas, alias sine linguis. pars etiam ore concreto et naribus carens uno tantum foramine spirat potumque calamis avenae trahit et grana eiusdem avenae sponte provenientis ad vescendum. quibusdam pro sermone nutus motusque membrorum est. quibusdam ante ptolemaeum lathyrum regem aegypti ignotus fuit usus ignium. quidam et pygmaeorum gentem prodiderunt inter paludes ex  quibus nilus oriretur. in ora autem ubi dicemus continui montes ardentibus similes rubent.
<plin. nat. 6.58> trogodytis et rubro mari a meroe tractus omnis superponitur, a napata tridui itinere ad rubrum litus, aqua pluvia ad usum conpluribus locis servata, fertilissima regione quae interest auri. ulteriora atabuli, aethiopum gens, tenent. dein contra meroen megabarri, quos aliqui adiabaros nominavere; oppidum habent apollinis. pars eorum nomades quae elephantis vescitur. ex adverso in africae parte macrobii, rursus a megabarris memnones et dabelli dierumque xx intervallo critensi. ultra eos dochi, dein gymnetes, semper nudi, mox anderae, mattitae, mesaches; hi pudore atri coloris tota corpora rubrica inlinunt. at ex africae parte medimni, dein nomades, cynocephalorum lacte viventes, alabi, syrbotae, qui octonum cubitorum esse dicuntur. aristocreon libyae latere a meroe oppidum tollen dierum v itinere tradit; inde dierum xii esar oppidum aegyptiorum qui psammetichum fugerint; in eo prodente se [ccc] habitasse; contra in  arabico latere diaron oppidum esse eorum. bion autem sapen vocat quod ille esar; et ipso nomine advenas significari. caput eorum in insula sembobitin, et tertium in arabia sinat. inter montes autem et nilum simbarri sunt, phalliges, in ipsis vero montibus asachae multis nationibus. abesse a mari dicuntur dierum v itinere; vivunt elephantorum venatu. insula in nilo sembritarum reginae paret. ab ea nubaei aethiopes dierum viii itinere; oppidum eorum nilo inpositum tenupsis. sesambri, apud quos quadrupedes omnes sine auribus, etiam elephanti. at ex africae parte ptonebari, ptoemphani, qui canem pro rege habent, motu eius imperia augurantes, harusbi oppido longe ab nilo sito, postea archisarmi, phalliges, marigarri, chasamari. bion et alia oppida in insulis tradit: a sembobiti meroen versus dierum toto itinere xx proximae insulae oppidum seberritarum sub regina et aliud asara,  alterius oppidum darden; tertiam medoen vocant, in qua oppidum asel, quartam eodem quo oppidum nomine garroen. inde per ripas oppida nautis, modum, demadatin, secundum, collocat, secande, navectabe cum agro psegipta, candragori, arabam, summaram. regio supra sirbitum, ubi desinunt montes, traditur a quibusdam habere maritimos aethiopas, nisicathas, nisitas, quod significat ternum et quaternum oculorum viros, non quia sic sint, sed quia sagittis praecipua contemplatione utantur. ab ea vero parte nili, quae supra syrtes maiores oceanumque meridianum protendatur, dalion vacathos esse dicit, pluvia tantum aqua utentes, cisoros, logonporos ab oecalicibus dierum v itinere, vsibalchos, isbelos, perusios, ballios, cispios. reliqua deserta, dein fabulosa: ad occidentem  versus nigroe, quorum rex unum oculum in fronte habeat, agriophagi, pantherarum leonumque maxime carnibus viventes, pamphagi, omni mandentes, anthropophagi, humana carne vescentes, cynamolgi caninis capitibus, artabatitae quadrupedes, ferarum modo vagi, deinde hesperioe, perorsi et quos in mauretaniae confinio diximus. pars quaedam aethiopum locustis tantum vivit fumo et sale duratis in annua alimenta; hi quadragesimum vitae annum non excedunt.
<plin. nat. 6.59> aethiopum terram universam cum mari rubro patere in longitudinem [30xxi]30 [lxx] p., in latitudinem cum superiore aegypto [30xii]30 [xcvi] agrippa existimavit. quidam longitudinem ita diviserunt: a meroe sirbitum xii dierum navigationem, ab ea xv ad dabellos, ab his ad oceanum aethiopicum vi dierum iter. in totum ab oceano ad meroen [dcxxv] p. esse inter auctores fere convenit, inde syenen quantum diximus. sita est aethiopia ab oriente hiberno ad occidentem hibernum. meridiano cardine silvae, hebeno  maxime, virent. a media eius parte imminens mari mons excelsus aeternis ardet ignibus, theon ochema dictus graecis. a quo navigatione quadridui promunturium quod hesperu ceras vocatur, confine africae iuxta aethiopas hesperios. quidam et in eo tractu modicos colles amoena opacitate vestitos aegipanum satyrorumque produnt.
<plin. nat. 6.60> insulas toto eo mari et ephorus conplures esse tradidit et eudoxus et timosthenes, clitarchus vero alexandro regi renuntiatam adeo divitem, ut equos incolae talentis auri permutarent, alteram ubi sacer mons opacus silva repertus esset, destillante arboribus odore mirae suavitatis. contra sinum persicum cerne nominatur insula adversa aethiopiae, cuius neque magnitudo neque intervallum a continente constat; aethiopas tantum populos habere proditur. ephorus auctor est a rubro mari navigantes in eam non posse propter ardores ultra quasdam columnas - ita appellantur parvae insulae - provehi. polybius in extrema mauretania contra montem atlantem a terra stadia viii abesse prodidit cernen, nepos cornelius ex adverso maxime carthaginis a continente p. m, non ampliorem circuitu [ii]. traditur et alia insula contra montem atlantem, et ipsa atlantis appellata. ab ea v dierum praenavigatione solitudines ad aethiopas hesperios et promunturium quod vocavimus hesperu ceras, inde primum circumagente se terrarum fronte in occasum  ac mare atlanticum. contra hoc quoque promunturium gorgades insulae narrantur, gorgonum quondam domus, bidui navigatione distantes a continente, ut tradit xenophon lampsacenus. penetravit in eas hanno poenorum imperator prodiditque hirta feminarum corpora, viros pernicitate evasisse; duarum gorgadum cutes argumenti et miraculi gratia in iunonis templo posuit, spectatas usque ad carthaginem captam. ultra has etiamnum duae hesperidum insulae narrantur, adeoque omnia circa hoc incerta sunt, ut statius sebosus a gorgonum insulis praenavigatione atlantis dierum xl ad hesperidum insulas cursum prodiderit, ab his ad hesperu ceras unius. nec mauretaniae insularum certior fama est. paucas modo constat esse ex adverso autololum a iuba repertas, in quibus gaetulicam purpuram tinguere instituerat.
<plin. nat. 6.61> sunt qui ultra eas fortunatas putent esse quasdamque alias, quo in numero idem sebosus etiam spatia conplexus iunoniam abesse a gadibus [dccl] p. tradit, ab ea tantundem ad occasum versus pluvialiam caprariamque; in pluvialia non esse aquam nisi ex imbri. ab iis [ccl] fortunatas contra laevam mauretaniae in viii horam solis; vocari invallem a convexitate et planasiam  a specie, invallis circuitu [ccc] p.; arborum ibi proceritatem ad cxl pedes adulescere. iuba de fortunatis ita inquisivit: sub meridiem quoque positas esse prope occasum, a purpurariis [dcxxv] p., sic ut [ccl] supra occasum navigetur, dein per [ccclxxv] ortus petatur. primam vocari ombrion, nullis aedificiorum vestigiis; habere in montibus stagnum, arbores similes ferulae, ex quibus aqua exprimatur, e nigris amara, ex candidioribus potui iucunda. alteram insulam iunoniam appellari; in ea aediculam esse tantum lapide exstructam. ab ea in vicino eodem nomine minorem, deinde caprariam, lacertis grandibus refertam. in conspectu earum esse ninguariam, quae hoc nomen acceperit a perpetua nive, nebulosam. proximam ei canariam vocari a multitudine canum ingentis magnitudinis - ex quibus perducti sunt iubae duo - ; apparere ibi vestigia aedificiorum. cum omnes autem copia pomorum et avium omnis generis abundent, hanc et palmetis caryotas ferentibus ac nuce pinea abundare; esse copiam et mellis, papyrum quoque et siluros in amnibus gigni. infestari eas beluis, quae expellantur adsidue, putrescentibus.
<plin. nat. 6.62> et abunde orbe terrae extra intra indicato  colligenda in artum mensura aequorum videtur. polybius a gaditano freto longitudinem directo cursu ad os maeotis [30xxxiiii]30 [xxxvii] d prodidit, ab eodem initio siciliam [30xii]30 [l], cretam [ccclxxv], rhodum [clxxxvii] d, chelidonias tantundem, cyprum [cccxxv], inde syriae seleuciam pieriam [cxv], quae computatio efficit [30xxiiii]30 [xl]. agrippa hoc idem intervallum a freto gaditano ad sinum issicum per longitudinem derectam [30xxxiiii]30 [xl] taxat, in quo haud scio an sit error numeri, quoniam idem a siculo freto alexandriam cursus [30xiii]30 [l] tradidit. universus autem circuitus per sinus dictos ab eodem exordio colligit intra maeotim lacum [30clv]30 [viiii], artemidorus adicit [dcclvi], idem cum maeotide [30clxxiii]30 [xc] p. esse tradidit. haec est mensura inermium et pacata audacia fortunam provocantium hominum.
<plin. nat. 6.63> nunc ipsarum partium magnitudo conparabitur, utcumque difficultatem adferet auctorum diversitas, aptissime tamen spectabitur ad longitudinem latitudine addita. est  ergo ad hoc praescriptum europae magnitudolongitudo [30lxxxvii]30 [xiiii]. africae - ut media ex omni varietate prodentium sumatur computatio - efficit longitudo [30xxxvii]30 [xcviii]; latitudo, qua colitur, nusquam [ccl] excedit. sed quoniam in cyrenaica eius parte [dccccx] eam fecit agrippa, deserta eius ad garamantas usque, qua noscebantur, complectens, universa mensura, quae veniet in comparationem, [30xlvii]30 [viii] efficit. asiae longitudo in confesso est [30l]30 [xiii] dccl; latitudo sane computetur ab aethiopico mari alexandriam iuxta nilum sitam, ut per meroen et syenen mensura currat, [30xviii]30 [lxxv]. apparet ergo europam paulo minus dimidia asiae parte maiorem esse quam asiam, eandem altero tanto et sexta parte africae ampliorem quam africam. quod si misceantur omnes summae, liquido patebit europam totius terrae tertiam esse partem et octavam paulo amplius, asiam vero quartam et quartam decimam, africam autem quintam et insuper sexagesimam.
<plin. nat. 6.64> his addemus etiamnum unam graecae  inventionis scientiam vel exquisitissimae subtilitatis, ut nihil desit in spectando terrarum situ indicatisque regionibus noscatur et cum qua cuique siderum societas sit sive cognatio dierum ac noctium quibusque inter se pares umbrae et aequa mundi convexitas. ergo reddetur hoc etiam, terraeque universae in membra caeli digerentur. plura sunt autem segmenta mundi, quae nostri circulos appellavere, graeci parallelos.
<plin. nat. 6.65> principium habet indiae pars versa ad austrum. patet usque arabiam et rubri maris accolas. continentur gedrosi, carmani, persae, elymaei, parthyene, aria, susiane, mesopotamia, seleucia cognominata babylonia, arabia ad petras usque, syria coele, pelusium, aegypti inferiora, quae chora vocatur, alexandria, africae maritima, cyrenaica oppida omnia, thapsus, hadrumetum, clupea, carthago, vtica, uterque hippo, numidia, mauretania utraque, atlanticum mare, columnae herculis. in hoc caeli circumplexu aequinoctii die medio umbilicus, quem gnomonem vocant, vii pedes longus umbram non amplius iiii pedes longam reddit, noctis vero dieique longissima spatia xiiii horas aequinoctiales habent, brevissima ex contrario x.
<plin. nat. 6.66> sequens circulus incipit ab india vergente ad occasum, vadit per medios parthos, persepolim, citima persidis, arabiam citeriorem, iudaeam, libani montis accolas, amplectitur babylonem, idumaeam, samariam, hierosolyma, ascalonem, iopen, caesaream, phoenicen, ptolemaidem, sidonem, tyrum, berytum, botryn, tripolim, byblum, antiochiam, laodiceam, seleuciam, ciliciae maritima, cypri austrina, cretam, lilybaeum in sicilia, septentrionalia africae et numidiae. umbilicus, aequinoctio xxxv pedum, umbram xxiiii pedes longam facit, dies autem noxque maxima xiiii horarum aequinoctialium est accedente bis quinta parte unius horae.
<plin. nat. 6.67> tertius circulus ab indis imavo proximis oritur. tendit per caspias portas, mediae proxima, cataoniam, cappadociam, taurum, amanum, issum, cilicias portas, solos, tarsum, cyprum, pisidiam, pamphyliam, siden, lycaoniam, lyciam, patara, xanthum, caunum, rhodum, coum, halicarnassum, cnidum, dorida, chium, delum, cycladas medias, gythium, malean, argos, laconicam, elim, olympiam, messaniam peloponnesi, syracusas, catinam, siliciam mediam, sardiniae austrina, carteiam, gadis. gnomonis c unciae umbram lxxvii unciarum faciunt.  longissimus dies est aequinoctialium horarum xiiii atque dimidiae cum tricesima unius horae.
<plin. nat. 6.68> quarto subiacent circulo quae sunt ab altero latere imavi, cappadociae austrina, galatia, mysia, sardis, zmyrna, sipylus, tmolus mons, lydia, caria, ionia, trallis, colophon, ephesus, miletus, chios, samos, icarium mare, cycladum septentrio, athenae, megara, corinthus, sicyon, achaia, patrae, isthmus, epirus, septentrionalia siciliae, narbonensis galliae exortiva, hispaniae maritima a carthagine nova et inde ad occasum. gnomoni xxi pedum respondent umbrae xvi pedum. longissimus dies habet aequinoctiales horas xiiii et tertias duas unius horae.
<plin. nat. 6.69> quinto continentur segmento ab introitu caspii maris bactri, hiberia, armenia, mysia, phrygia, hellespontus, troas, tenedus, abydos, scepsis, ilium, ida mons, cyzicum, lampsacum, sinope, amisum, heraclea in ponto, paphlagonia, lemnus, imbrus, thasus, cassandria, thessalia, macedonia, larisa, amphipolis, thessalonice, pella, edesus, beroea, pharsalia, carystum, euboea boeotum, chalcis, delphi, acarnania, aetolia, apollonia, brundisium, tarentum, thurii, locri, regium, lucani, neapolis, puteoli, tuscum mare, corsica, baliares, hispania media. gnomoni septem pedes, umbris sex. magnitudo diei summa horarum aequinoctialium xv.
<plin. nat. 6.70> sexta comprehensio, qua continetur urbs roma, amplectitur caspias gentes, caucasum, septentrionalia armeniae, apolloniam supra rhyndacum, nicomediam, nicaeam,  calchadonem, byzantium, lysimacheam, cherronesum, melanem sinum, abderam, samothraciam, maroneam, aenum, bessicam, thraciam, maedicam, paeoniam, illyrios, durrachium, canusium, apuliae extuma, campaniam, etruriam, pisas, lunam, lucam, genuam, liguriam, antipolim, massiliam, narbonem, tarraconem, hispaniam tarraconensem mediam et inde per lusitaniam. gnomoni pedes viiii, umbrae viii. longissima diei spatia horarum aequinoctialium xv addita viiii parte unius horae aut, ut nigidio placuit, quinta.
<plin. nat. 6.71> septima divisio ab altera caspii maris ora incipit, vadit super callatim, bosporum, borysthenen, tomos, thraciae aversa, triballos, illyrici reliqua, hadriaticum mare, aquileiam, altinum, venetiam, vicetiam, patavium, veronam, cremonam, ravennam, anconam, picenum, marsos, paelignos, sabinos, vmbriam, ariminum, bononiam, placentiam, mediolanum omniaque ab appennino, transque alpis galliam aquitanicam, viennam, pyrenaeum, celtiberiam. umbilico xxxv pedum umbrae xxxvi, ut tamen in parte venetiae exaequetur umbra gnomoni. amplissima diei spatia horarum aequinoctialium xv et quintarum partium horae trium.
<plin. nat. 6.72> hactenus antiquorum exacta celebravimus. sequentium diligentissimi quod superest terrarum supra tribus  adsignavere segmentis, a tanai per maeotim lacum et sarmatas usque borysthenen atque ita per dacos partemque germaniae, gallias oceani litora amplexi, quod esset horarum xvi, alterum per hyperboreos et britanniam horarum xvii, postremum scythicum a ripaeis iugis in thylen, in quo dies continuarentur, ut diximus, noctesque per vices. iidem et ante principia quae fecimus posuere circulos duos: primum per insulam meroen et ptolemaidem in rubro mari ad elephantorum venatus conditam, ubi longissimus dies xii horarum esset dimidia hora amplior, secundum per syenen aegypti euntem, qui esset horarum xiii, iidemque singulis dimidia horarum spatia usque ad ultimum adiecere circulis.
<plin. nat. 6.73> et hactenus de terris.
<plin. nat. 7.1> mundus et in eo terrae, gentes, maria,insignia, insulae, urbes ad hunc modum se habent, animantium in eodem natura nullius prope partis contemplatione minore, etsi ne hic quidem omnia exsequi humanus animus queat.     principium iure tribuetur homini, cuius causa videtur cuncta alia genuisse natura, magna, saeva mercede contra tanta sua munera, non ut sit satis aestimare, parens melior homini an tristior noverca fuerit. ante omnia unum animantium cunctorum alienis velat opibus. ceteris sua varie tegimenta tribuit, testas, cortices, coria, spinas, villos,  saetas, pilos, plumam, pinnas, squamas, vellera; truncos etiam arboresque cortice, interdum gemino, a frigoribus et calore tutata est: hominem tantum nudum et in nuda humo natali die abicit ad vagitus statim et ploratum, nullumque tot animalium aliud ad lacrimas, et has protinus vitae principio; at hercule risus praecox ille et celerrimus ante xl diem nulli datur. ab hoc lucis rudimento quae ne feras quidem inter nos genitas vincula excipiunt et omnium membrorum nexus; itaque feliciter natus iacet manibus pedibusque devinctis, flens animal ceteris imperaturum, et a suppliciis vitam auspicatur unam tantum ob culpam, qua natum est. heu dementia ab his initiis existimantium ad superbiam se genitos! prima roboris spes primumque temporis munus quadripedi similem facit. quando homini incessus! quando vox! quando firmum cibis os! quam diu palpitans vertex, summae inter cuncta animalia inbecillitatis iudicium! iam morbi totque medicinae contra mala excogitatae, et hae quoque subinde novitatibus victae! et cetera sentire naturam suam, alia pernicitatem usurpare, alia praepetes volatus, alia nare: hominem nihil scire, nihil sine doctrina, non fari, non  ingredi, non vesci, breviterque non aliud naturae sponte quam flere! itaque multi extitere qui non nasci optimum censerent aut quam ocissime aboleri. uni animantium luctus est datus, uni luxuria et quidem innumerabilibus modis ac per singula membra, uni ambitio, uni avaritia, uni inmensa vivendi cupido, uni superstitio, uni sepulturae cura atque etiam post se de futuro. nulli vita fragilior, nulli rerum omnium libido maior, nulli pavor confusior, nulli rabies acrior. denique cetera animantia in suo genere probe degunt. congregari videmus et stare contra dissimilia: leonum feritas inter se non dimicat, serpentium morsus non petit serpentes, ne maris quidem beluae ac pisces nisi in diversa genera saeviunt. at hercule homini plurima ex homine sunt mala.
<plin. nat. 7.2> et de universitate quidem generis humani magna ex parte in relatione gentium diximus. neque enim ritus moresque nunc tractabimus innumeros ac totidem paene quot sunt coetus hominum, quaedam tamen haut omittenda duco maximeque longius ab mari degentium, in quibus prodigiosa aliqua et incredibilia multis visum iri haud dubito. quis enim aethiopas ante quam cerneret credidit aut quid non miraculo est, cum primum in notitiam venit quam multa fieri non posse prius quam sunt facta iudicantur naturae vero rerum vis atque maiestas in omnibus momentis fide caret, si quis modo partes eius ac non totam complectatur animo. ne pavonis ac tigrium pantherarumque  maculas et tot animalium picturas commemorem, parvum dictu, sed inmensum aestimatione, tot gentium sermones, tot linguae, tanta loquendi varietas, ut externus alieno paene non sit hominis vice! iam in facie vultuque nostro cum sint decem aut paulo plura membra, nullas duas in tot milibus hominum indiscretas effigies existere, quod ars nulla in paucis numero praestet adfectando! nec tamen ego in plerisque eorum obstringam fidem meam potiusque ad auctores relegabo, qui dubiis reddentur omnibus, modo ne sit fastidio graecos sequi, tanto maiore eorum diligentia vel cura vetustiore.
<plin. nat. 7.3> esse scytharum genera et quidem plura, quae corporibus humanis vescerentur, indicavimus. id ipsum incredibile fortasse, ni cogitemus in medio orbe terrarum ac sicilia et italia fuisse gentes huius monstri, cyclopas et laestrygonas, et nuperrime trans alpis hominem immolari gentium earum more solitum, quod paulum a mandendo abest. sed iuxta eos, qui sunt ad septentrionem versi, haut procul ab ipso aquilonis exortu specuque eius dicto, quem locum ges clithron appellant, produntur arimaspi, quos diximus, uno oculo in fronte media insignes. quibus adsidue bellum esse circa metalla cum grypis, ferarum volucri genere, quale vulgo traditur, eruente ex cuniculis aurum, mira cupiditate et feris custodientibus et arimaspis rapientibus, multi, sed maxime inlustres herodotus et aristeas  proconnesius scribunt. super alios autem anthropophagos scythas in quadam convalle magna imavi montis regio est quae vocatur abarimon, in qua silvestres vivunt homines aversis post crura plantis, eximiae velocitatis, passim cum feris vagantes. hos in alio non spirare caelo ideoque ad finitimos reges non pertrahi neque ad alexandrum magnum pertractos baeton itinerum eius mensor prodidit. priores anthropophagos, quos ad septentrionem esse diximus, decem dierum itinere supra borysthenen amnem ossibus humanorum capitum bibere cutibusque cum capillo pro mantelibus ante pectora uti isigonus nicaeensis. idem in albania gigni quosdam glauca oculorum acie, a pueritia statim canos, qui noctu plus quam interdiu cernant. idem itinere dierum xiii supra borysthenen sauromatas tertio die cibum capere semper.
<plin. nat. 7.4> crates pergamenus in hellesponto circa parium genus hominum fuisse, quos ophiogenes vocat, serpentium ictus contactu levare solitos et manu inposita venena extrahere corpori. Varro etiamnum esse paucos ibi, quorum salivae contra ictus serpentium medeantur. similis et in africa psyllorum gens fuit, ut agatharchides scribit, a psyllo rege dicta, cuius sepulcrum in parte syrtium maiorum est.  horum corpori ingenitum fuit virus exitiale serpentibus et cuius odore sopirent eas; mos vero liberos genitos protinus obiciendi saevissimis earum eoque genere pudicitiam coniugum experiendi, non profugientibus adulterino sanguine natos serpentibus. haec gens ipsa quidem prope internicione sublata est a nasamonibus, qui nunc eas tenent sedes. genus tamen hominum ex iis, qui profugerant aut cum pugnatum est afuerant, hodieque remanet in paucis. simile et in italia marsorum genus durat, quos a circae filio ortos ferunt et ideo inesse iis vim naturalem eam. et tamen omnibus hominibus contra serpentes inest venenum: ferunt ictas saliva ut ferventis aquae contactu fugere; quod si in fauces penetraverit, etiam mori, idque maxime humani ieiuni oris.
<plin. nat. 7.5> supra nasamonas confinesque illis machlyas androgynos esse utriusque naturae, inter se vicibus coeuntes, calliphanes tradit. aristoteles adicit dextram mammam iis virilem, laevam muliebrem esse. in eadem africa familias quasdam effascinantium isigonus et nymphodorus, quorum laudatione intereant probata, arescant arbores, emoriantur infantes. esse eiusdem generis in triballis et illyris  adicit isigonus, qui visu quoque effascinent interemantque quos diutius intueantur, iratis praecipue oculis, quod eorum malum facilius sentire puberes; notabilius esse quod pupillas binas in oculis singulis habeant. huius generis et feminas in scythia, quae bitiae vocantur, prodit apollonides. phylarchus et in ponto thibiorum genus multosque alios eiusdem naturae, quorum notas tradit in altero oculo geminam pupillam, in altero equi effigiem; eosdem praeterea non posse mergi, ne veste quidem degravatos. haut dissimile iis genus pharmacum in aethiopia damon, quorum sudor tabem contactis corporibus afferat. feminas quidem omnes ubique visu nocere quae duplices pupillas habeant, cicero quoque apud nos auctor est. adeo naturae, cum ferarum morem vescendi humanis visceribus in homine genuisset, gignere etiam in toto corpore et in quorundam oculis quoque venena placuit, ne quid usquam mali esset quod in homine non esset.
<plin. nat. 7.6> haut procul urbe roma in faliscorum agro familiae sunt paucae quae vocantur hirpi. hae sacrificio annuo, quod fit ad montem soractem apollini, super ambustam ligni struem ambulantes non aduruntur et ob id perpetuo senatus consulto militiae omniumque aliorum munerum vacationem  habent. quorundam corpori partes nascuntur ad aliqua mirabiles, sicut pyrro regi pollex in dextro pede, cuius tactu lienosis medebatur. hunc cremari cum reliquo corpore non potuisse tradunt conditumque loculo in templo.
<plin. nat. 7.7> praecipue india aethiopumque tractus miraculis scatent. maxima in india gignuntur animalia. indicio sunt canes grandiores ceteris. arbores quidem tantae proceritatis traduntur, ut sagittis superiaci nequeant - et facit ubertas soli, temperies caeli, aquarum abundantia, si libeat credere, ut sub una fico turmae condantur equitum - , harundines vero tantae proceritatis, ut singula internodia alveo navigabili ternos interdum homines ferant. multos ibi quina cubita constat longitudine excedere, non expuere, non capitis aut dentium aut oculorum ullo dolore adfici, raro aliarum corporis partium: tam moderato solis vapore durari. philosophos eorum, quos gymnosophistas vocant, ab exortu ad occasum perstare contuentes solem inmobilibus oculis, ferventibus harenis toto die alternis pedibus insistere. in monte, cui nomen est nulo, homines esse aversis plantis octonos digitos in singulis habentes auctor est megasthenes; in multis autem montibus genus hominum capitibus caninis ferarum pellibus velari, pro voce latratum edere, unguibus  armatum venatu et aucupio vesci; horum supra centum viginti milia fuisse prodente se ctesias scribit, et in quadam gente indiae feminas semel in vita parere genitosque confestim canescere. idem hominum genus, qui monocoli vocarentur, singulis cruribus, mirae pernicitatis ad saltum; eosdem sciapodas vocari, quod in maiore aestu humi iacentes resupini umbra se pedum protegant. non longe eos a trogodytis abesse, rursusque ab his occidentem versus quosdam sine cervice oculos in umeris habentes. sunt et satyri subsolanis indorum montibus (catarcludorum dicitur regio), pernicissimum animal, iam quadripedes, iam recte currentes humana effigie; propter velocitatem nisi senes aut aegri non capiuntur. choromandarum gentem vocat tauron silvestrem, sine voce, stridoris horrendi, hirtis corporibus, oculis glaucis, dentibus caninis. eudoxus in meridianis indiae viris plantas esse cubitales, feminis adeo parvas, ut struthopodes appellentur. megasthenes gentem inter nomadas indos narium loco foramina tantum habentem, anguium modo loripedem, vocari sciratas. ad extremos  fines indiae ab oriente circa fontem gangis astomorum gentem sine ore, corpore toto hirtam vestiri frondium lanugine, halitu tantum viventem et odore, quem naribus trahant. nullum illis cibum nullumque potum, radicum tantum florumque varios odores et silvestrium malorum, quae secum portant longiore itinere, ne desit olfactus; graviore paulo odore haut difficulter exanimari. super hos extrema in parte montium trispithami pygmaeique narrantur, ternas spithamas longitudine, hoc est ternos dodrantes, non excedentes, salubri caelo semperque vernante montibus ab aquilone oppositis, quos a gruibus infestari homerus quoque prodidit. fama est insidentes arietum caprarumque dorsis armatos sagittis veris tempore universo agmine ad mare descendere et ova pullosque earum alitum consumere; ternis expeditionem eam mensibus confici; aliter futuris gregibus non resisti. casas eorum luto pinnisque et ovorum putaminibus construi. aristoteles in cavernis vivere pygmaeos tradit, cetera de iis ut reliqui. cyrnos indorum genus isigonus annis centenis quadragenis vivere, item aethiopas macrobios et seras existimat et qui athon montem incolant, hos quidem, quia viperinis carnibus alantur; itaque nec capiti nec vestibus eorum noxia corpori inesse animalia. onesicritus, quibus locis indiae umbrae non sint, corpora hominum cubitorum quinum et binorum  palmorum existere, et vivere annos cxxx nec senescere, sed ut medio aevo mori. crates pergamenus indos, qui centenos annos excedant, gymnetas appellat, non pauci macrobios. ctesias gentem ex his, quae appelletur pandae, in convallibus sitam annos ducenos vivere, in iuventa candido capillo, qui in senectute nigrescat, contra alios quadragenos non excedere annos, iunctos macrobiis, quorum feminae semel pariant. idque et agatharchides tradit, praeterea locustis eos ali et esse pernices. mandorum nomen iis dedit clitarchus, et megasthenes trecentos quoque eorum vicos adnumerat. feminas septimo aetatis anno parere, senectam quadragesimo accidere. artemidorus in taprobane insula longissimam vitam sine ullo corporis languore traduci. duris indorum quosdam cum feris coire mixtosque et semiferos esse partus. in calingis eiusdem indiae gente quinquennes concipere feminas, octavum vitae annum non excedere. et alibi cauda villosa homines nasci pernicitatis eximiae, alios auribus totos contegi.
<plin. nat. 7.8> oritas ab indis arabis fluvius disterminat. hi nullum alium cibum novere quam piscium, quos unguibus dissectos sole torreant atque ita panem ex iis faciant, ut refert  clitarchus. trogodytas super aethiopiam velociores equis esse pergamenus crates, item aethiopas octona cubita longitudine excedere; syrbotas vocari gentem eam. nomadum aethiopum secundum flumen astragum ad septentrionem vergentium gens menisminorum appellata abest ab oceano dierum itinere viginti. animalium, quae cynocephalos vocamus, lacte vivit, quorum armenta pascit maribus interemptis praeterquam subolis causa. in africae solitudinibus hominum species obviae subinde fiunt momentoque evanescunt.
<plin. nat. 7.9> haec atque talia ex hominum genere ludibria sibi, nobis miracula ingeniosa fecit natura. ex singulis quidem quae facit in dies ac prope horas, quis enumerare valeat ad detegendam eius potentiam satis sit inter prodigia posuisse gentes. hinc ad confessa in homine pauca.
<plin. nat. 7.10> tergeminos nasci certum est horatiorum curiatiorumque exemplo. super inter ostenta ducitur praeterquam in aegypto, ubi fetifer potu nilus amnis. proxime supremis Divi Augusti fausta quaedam e plebe ostiae duos mares, totidem feminas enixa famem, quae consecuta est, portendit haud dubie. reperitur et in peloponneso quinos quater enixa, maioremque partem ex omni eius vixisse partu.  et in aegypto septenos uno utero simul gigni auctor est trogus.
<plin. nat. 7.11> gignuntur et utriusque sexus quos hermaphroditos vocamus, olim androgynos vocatos et in prodigiis habitos, nunc vero in deliciis. pompeius magnus in ornamentis theatri mirabiles fama posuit effigies, ob id diligentius magnorum artificum ingeniis elaboratas, inter quas legitur eutychis a xx liberis rogo inlata trallibus, enixa xxx partus, alcippe elephantum. quamquam id inter ostenta est. namque et serpentem peperit inter initia marsici belli ancilla, et multiformes pluribus modis inter monstra partus eduntur. claudius caesar scribit hippocentaurum in thessalia natum eodem die interisse, et nos principatu eius adlatum illi ex aegypto in melle vidimus. est inter exempla in uterum protinus reversus infans sagunti quo anno deleta ab Hannibale est.
<plin. nat. 7.12> ex feminis mutari in mares non est fabulosum. invenimus in annalibus P. Licinio Crasso c. cassio longino cos. casini puerum factum ex virgine sub parentibus iussuque haruspicum deportatum in insulam desertam. licinius mucianus prodidit visum a se argis arescontem, cui nomen arescusae fuisse, nupsisse etiam, mox barbam et  virilitatem provenisse uxoremque duxisse; eiusdem sortis et zmyrnae puerum a se visum. ipse in africa vidi mutatum in marem nuptiarum die l. consitium civem thysdritanum, vivebatque cum proderem haec.
<plin. nat. 7.13> *editis geminis raram esse aut puerperae aut puerperio praeterquam alteri vitam; si vero utriusque sexus editi sint gemini, rariorem utrique salutem. feminas celerius gigni quam mares, sicuti celerius senescere. saepius in utero moveri mares et in dextera fere geri parte, in laeva feminas.
<plin. nat. 7.14> ceteris animantibus statum et pariendi et partus gerendi tempus est; homo toto anno et incerto gignitur spatio, alius septimo mense, alius octavo et usque ad initia undecimi. ante septimum mensem haut umquam vitalis est. septimo non nisi pridie posterove pleniluni die aut interlunio concepti nascuntur. tralaticium in aegypto est et octavo gigni, iam quidem et in italia tales partus esse vitales, contra priscorum opiniones. variant haec pluribus modis. vistilia, gliti ac postea pomponi atque orfiti clarissimorum civium coniunx, ex iis quattuor partus enixa septimo  semper mense, genuit suillium rufum undecimo, corbulonem septimo, utrumque consulem, postea caesoniam, gai principis coniugem, octavo. in quo mensum numero genitis intra quadragensimum diem maximus labor, gravidis autem quarto et octavo mense, letalesque in iis abortus. masurius auctor est l. papirium praetorem secundo herede lege agente bonorum possessionem contra eum dedisse, cum mater partum se tredecim mensibus diceret tulisse, quoniam nullum certum tempus pariendi statutum videretur.
<plin. nat. 7.15> a conceptu decimo die dolores capitis, oculorum vertigines tenebraeque, fastidium in cibis, redundatio stomachi indices sunt hominis inchoati. melior color marem ferenti et facilior partus, motus in utero quadragensimo die. contraria omnia in altero sexu, ingestabile onus, crurum et inguinis levis tumor, primus autem xc die motus. sed plurimum languoris in utroque sexu capillum germinante partu et in plenilunio, quod tempus editos quoque infantes praecipue infestat. adeoque incessus atque omne quicquid dici potest in gravida refert, ut salsioribus cibis usae carentem unguiculis partum edant et, si respiravere, difficilius enitantur. oscitatio quidem in enixu letalis est, sicut sternuisse a coitu abortivum.
<plin. nat. 7.16> miseret atque etiam pudet aestimantem quam sit frivola animalium superbissimi origo, cum plerisque abortus causa odor a lucernarum fiat extinctu. his principiis nascuntur tyranni, his carnifex animus! tu qui corporis viribus fidis, tu qui fortunae munera amplexaris et te ne alumnum quidem eius existimas, sed partum, tu cuius imperatoria est mens, tu qui te deum credis aliquo successu tumens, tanti perire potuisti! atque etiam hodie minoris potes, quantulo serpentis ictus dente aut etiam, ut anacreon poeta, acino uvae passae, ut fabius senator praetor, in lactis haustu uno pilo strangulatus. is demum profecto vitam aequa lance pensitabit, qui semper fragilitatis humanae memor fuerit.
<plin. nat. 7.17> in pedes procidere nascentem contra naturam est, quo argumento eos appellavere agrippas ut aegri partus, qualiter et m. agrippam ferunt genitum, unico prope felicitatis exemplo in omnibus ad hunc modum genitis. quamquam is quoque adversa pedum valitudine, misera iuventa, exercito aevo inter arma mortesque ac noxia accessu, infelici terris stirpe omni, sed per utrasque agrippinas maxime,  quae gaium, quae domitium neronem principes genuere totidem faces generis humani, praeterea brevitate aevi, quinquagensimo uno raptus anno in tormentis adulteriorum coniugis socerique praegravi servitio, luisse augurium praeposteri natalis existimatur. neronem quoque, paulo ante principem et toto principatu suo hostem generis humani, pedibus genitum scribit parens eius agrippina. ritus naturae hominem capite gigni, mos est pedibus efferri.
<plin. nat. 7.18> auspicatius enecta parente gignuntur, sicut scipio africanus prior natus primusque caesarum a caeso matris utero dictus, qua de causa et caesones appellati. simili modo natus et manilius, qui carthaginem cum exercitu intravit. vopiscos appellabant e geminis qui retenti utero nascerentur altero interempto abortu. namque maxima, etsi rara, circa hoc miracula existunt.
<plin. nat. 7.19> praeter mulierem pauca animalia coitum novere gravida; unum quidem omnino aut alterum superfetat. extat in monimentis et medicorum et quibus talia consectari curae fuit uno abortu duodecim puerperia egesta. sed ubi paululum temporis inter duos conceptus intercessit, utrumque perfertur, ut in hercule et iphicle fratre eius apparuit et in ea quae gemino partu alterum marito similem alterumque  adultero genuit, item in proconnesia ancilla, quae eiusdem diei coitu alterum domino similem, alterum procuratori eius, et in alia, quae iusto partu quinque mensum alterum edidit, rursus in alia, quae septem mensum edito puerperio insecutis in mensibus geminos enixa est.
<plin. nat. 7.20> iam illa vulgata sunt: varie ex integris truncos gigni, ex truncis integros; eadem parte truncos, signa quaedam naevosque et cicatrices etiam regenerari, quarto partu dacorum originis nota in brachio reddita (in lepidorum gente tres, intermisso ordine, obducto membrana oculo genitos accepimus); similes quidem alios avo, et ex geminis quoque alterum patri, alterum matri, annoque post genitum maiori similem fuisse ut geminum; quasdam sibi similes semper parere, quasdam viro, quasdam nulli, quasdam feminam patri, marem sibi. indubitatum exemplum est nicaei nobilis pyctae byzanti geniti, qui, adulterio aethiopis nata matre nihil a ceteris colore differente, ipse avum regeneravit aethiopem.
<plin. nat. 7.21> similitudinum quidem inmensa reputatio est et in qua credantur multa fortuita pollere, visus, auditus, memoria haustaeque imagines sub ipso conceptu. cogitatio etiam  utriuslibet animum subito transvolans effingere similitudinem aut miscere existimatur, ideoque plures in homine quam in ceteris omnibus animalibus differentiae, quoniam velocitas cogitationum animique celeritas et ingenii varietas multiformes notas inprimit, cum ceteris animantibus inmobiles sint animi et similes omnibus singulis in suo cuique genere. antiocho regi syriae e plebe nomine artemo in tantum similis fuit, ut laodice coniunx regia necato iam antiocho mimum per eum commendationis regnique successionis peregerit. magno pompeio vibius quidam e plebe et publicius etiam servitute liberatus indiscreta prope specie fuere similes, illud os probum reddentes ipsumque honorem eximiae frontis. qualis causa patri quoque eius menogenis coci sui cognomen inposuit, iam strabonis a specie oculorum habentis vitium imitato item servo; scipioni serapionis indiderat suarii negotiatoris vile mancipium. eiusdem familiae scipioni post eum nomen salvitto mimus dedit, sicut spinther secundarum tertiarumque pamphilus collegio lentuli et  metelli consulum, in quo perquam inportune fortuitum hoc quoque fuit, duorum simul consulum in scaena imagines cerni. e diverso l. plancus orator histrioni rubrio cognomen inposuit, rursus curioni patri burbuleius itemque messalae censorio menogenes, perinde histriones. surae quidem proconsulis etiam rictum in loquendo intractionemque linguae et sermonis tumultum, non imaginem modo, piscator quidam in sicilia reddidit. cassio severo, celebri oratori, armentari murmillonis obiecta similitudo est. modo in iunia domo gallionem a castellano liberto non discernebat, nec a sannio mimo paride cognominato agrippinum senatorem. toranius mango antonio iam triumviro eximios forma pueros, alterum in asia genitum, alterum trans alpis, ut geminos vendidit: tanta unitas erat. postquam deinde sermone puerorum detecta fraude a furente increpitus antonio est, inter alia magnitudinem preti conquerente (nam ducentis erat mercatus sestertiis), respondit versutus ingenii mango, id ipsum se tanti vendidisse, quoniam non esset mira similitudo in ullis eodem utero editis; diversarum quidem gentium natales tam concordi figura reperire super  omnem esse taxationem; adeoque tempestivam admirationem intulit, ut ille proscriptor animus, modo et contumelia furens, non aliud in censu magis ex fortuna sua duceret.
<plin. nat. 7.22> est quaedam privatim dissociatio corporum, et inter se steriles, ubi cum aliis iunxere se, gignunt, sicut Augustus et livia. item alii aliaeque feminas tantum generant aut mares, plerumque et alternant, sicut gracchorum mater duodeciens et agrippina germanici noviens. aliis sterilis est iuventa, aliis semel in vita datur gignere. quaedam non perferunt partus, quales, si quando medicina et cura vicere, feminam fere gignunt. Divus Augustus in reliqua exemplorum raritate neptis suae nepotem vidit genitum quo excessit anno, m. silanum, qui, cum asiam obtineret post consulatum neronis principis successione, veneno eius interemptus est. q. metellus macedonicus, cum sex liberos relinqueret, xi nepotes reliquit, nurus vero generosque et omnes, qui se patris appellatione salutarent, xxvii. in actis temporum Divi Augusti invenitur duodecimo consulatu eius l.que sulla collega a. d. iii. idus aprilis c. crispinium hilarum ex ingenua plebe faesulana cum liberis viii, in quo numero filiae duae fuere, nepotibus xxvii, pronepotibus xviii, neptibus viii, praelata pompa tum omnibus, in capitolio immolasse.
<plin. nat. 7.23> mulier post quinquagensimum annum non gignit, maiorque pars xl profluvium genitale sistit. nam in viris masinissam regem post lxxxvi annum generasse filium, quem methimannum appellaverit, clarum est, catonem censorium octogensimo exacto e filia salonis clientis sui. qua de causa aliorum eius liberum propago liciniani sunt cognominati, hi saloniani, ex quis uticensis fuit. nuper etiam l. volusio saturnino in urbis praefectura extincto notum est e cornelia scipionum gentis volusium saturninum, qui fuit consul, genitum post lxii annum. et usque ad lxxv apud ignobiles vulgaris reperitur generatio.
<plin. nat. 7.24> solum autem animal menstruale mulier est; inde unius utero quas appellaverunt molas. ea est caro informis, inanima, ferri ictum et aciem respuens. movetur sistitque et menses, ut partus, alias letalis, alias una senescens, aliquando alvo citatiore excidens. simile quiddam et viris in ventre gignitur, quod vocant scirron, sicut oppio capitoni praetorio viro. sed nihil facile reperiatur mulierum profluvio magis monstrificum. acescunt superventu musta, sterilescunt tactae fruges, moriuntur insita, exuruntur  hortorum germina, fructus arborum, quibus insidere, decidunt, speculorum fulgor aspectu ipso hebetatur, acies ferri praestringitur, eboris nitor, alvi apium moriuntur, aes etiam ac ferrum robigo protinus corripit odorque dirus aera, et in rabiem aguntur gustato eo canes atque insanabili veneno morsus inficitur. quin et bituminum sequax alioqui ac lenta natura in lacu iudaeae, qui vocatur asphaltites, certo tempore anni supernatans non quit sibi avelli, ad omnem contactum adhaerens praeterquam filo, quem tale virus infecerit. etiam formicis, animali minimo, inesse sensum eius ferunt abicique gustatas fruges nec postea repeti. et hoc tale tantumque omnibus tricenis diebus malum in muliere existit et trimenstri spatio largius, quibusdam vero saepius mense, sicut aliquis numquam. sed tales non gignunt, quando haec est generando homini materia, germine e maribus coaguli modo hoc in sese glomerante, quod deinde tempore ipso animatur corporaturque. ergo cum gravidis fluxit, invalidi aut non vitales partus eduntur aut saniosi, ut auctor est nigidius; - (idem lac feminae non  corrumpi alenti partum, si ex eodem viro rursus conceperit, arbitratur) - incipiente autem hoc statu aut desinente conceptus facillimi traduntur. fecunditatis in feminis praerogativum accepimus inunctis medicamine oculis salivam infici.
<plin. nat. 7.25> ceterum editis primores septimo mense gigni dentes priusque in supera fere parte, haud dubium est, septimo eosdem decidere anno aliosque suffici, quosdam et cum dentibus nasci, sicut m'. curium, qui ob id dentatus cognominatus est, et cn. papirium carbonem, praeclaros viros. in feminis ea res inauspicati fuit exempli regum temporibus. cum ita nata esset valeria, exitio civitati in quam delata esset futuram responso haruspicum vaticinante, suessam pometiam illa tempestate florentissimam deportata est, veridico exitu consecuto. - (quasdam concreto genitali gigni infausto omine cornelia gracchorum mater indicio est) - aliqui vice dentium continuo osse gignuntur, sicuti prusiae regis bithynorum filius superna parte oris. dentes autem in tantum invicti sunt ignibus, ut nec crementur cum reliquo corpore, iidemque flammis indomiti cavantur tabe pituitae. candorem trahunt quodam medicamine. usu atteruntur multoque prius in aliquis deficiunt. nec cibo tantum et  alimentis necessarii, quippe vocis sermonisque regimen primores tenent, concentu quodam excipientes ictum linguae serieque structurae atque magnitudine mutilantes mollientesve aut hebetantes verba et, cum defuere, explanationem omnem adimentes. quin et augurium in hac esse creditur parte. triceni bini viris adtribuuntur excepta turdulorum gente: quibus plures fuere, longiora promitti vitae putant spatia. feminis minor numerus: quibus in dextra parte gemini superne a canibus cognominati, fortunae blandimenta pollicentur, sicut in agrippina domiti neronis matre; contra in laeva. - (hominem prius quam genito dente cremari mos gentium non est) - sed mox plura de hoc, cum membratim historia decurret.
<plin. nat. 7.26> risisse eodem die quo genitus esset unum hominum accepimus zoroastren; eidem cerebrum ita palpitasse, ut inpositam repelleret manum, futurae praesagio scientiae.
<plin. nat. 7.27> in trimatu suo cuique dimidiam esse mensuram futurae certum est. in plenum autem cuncto mortalium generi minorem in dies fieri propemodum observatur rarosque patribus proceriores, consumente ubertatem seminum exustione, in cuius vices nunc vergat aevum. in creta terrae motu rupto monte inventum est corpus stans xlvi  cubitorum, quod alii orionis, alii oti esse tradunt. orestis corpus oraculi iussu refossum vii cubitorum fuisse monumentis creditur. iam vero ante annos prope mille vates ille homerus non cessavit minora corpora mortalium quam prisca conqueri. naevii pollionis amplitudinem annales non tradunt, sed quia populi concursu paene sit interemptus, vice prodigii habitum. procerissimum hominum aetas nostra divo claudio principe gabbaram nomine ex arabia advectum novem pedum et totidem unciarum vidit. fuere sub Divo Augusto semipede addito, quorum corpora eius miraculi gratia in conditorio sallustianorum adservabantur hortorum; pusioni et secundillae erant nomina. eodem praeside minimus homo duos pedes et palmum conopas nomine in deliciis iuliae neptis eius fuit, et mulier andromeda, liberta iuliae augustae. manium maximum et m. tullium equites romanos binum cubitorum fuisse auctor est M. Varro, et ipsi vidimus in loculis adservatos. sesquipedales gigni, quosdam longiores, in trimatu inplentes vitae cursum, haud ignotum est.
<plin. nat. 7.28> invenimus in monumentis salamine euthymenis filium in tria cubita triennio adcrevisse, incessu tardum,  sensu hebetem, puberem etiam factum, voce robusta, absumptum contractione membrorum subita triennio circumacto. ipsi non pridem vidimus eadem ferme omnia praeter pubertatem in filio corneli taciti, equitis romani belgicae galliae rationes procurantis. ÎµÌÎºÏÏÎ±ÏÎµÌÎ»Î¿ÏÏ graeci vocant eos; in latio non habent nomen.
<plin. nat. 7.29> quod sit homini spatium a vestigio ad verticem, id esse pansis manibus inter longissimos digitos observatum est, sicuti vires dextra parte maiores, quibusdam aequas utraque, aliquis laeva manu praecipuas, nec id umquam in feminis; mares praestare pondere et defuncta viventibus corpora omnium animalium et dormientia vigilantibus; virorum cadavera supina fluitare, feminarum prona, velut pudori defunctarum parcente natura.
<plin. nat. 7.30> concretis quosdam ossibus ac sine medullis vivere accepimus. signum eorum esse nec sitim sentire nec sudorem emittere, quamquam et voluntate scimus sitim victam equitemque romanum iulium viatorem e vocontiorum gente foederata in pupillaribus annis aquae subter cutem fusae morbo prohibitum umore a medicis naturam fecisse consuetudinem atque in senecta caruisse potu. nec non et alii multa sibi imperavere.
<plin. nat. 7.31> ferunt Crassum, avum Crassi in parthis interempti, numquam risisse, ob id agelastum vocatum, sicuti nec flesse  multos. socratem clarum sapientia eodem semper visum vultu nec aut hilaro magis aut turbato. exit hic animi tenor aliquando in rigorem quendam torvitatemque naturae duram et inflexibilem affectusque humanos adimit, quales Î±ÌÏÎ±Î¸ÎµÎ¹ÍÏ graeci vocant, multos eius generis experti, - quod mirum sit - auctores maxime sapientiae, diogenen cynicum, pyrrhonem, heraclitum, timonem, hunc quidem etiam in totius odium generis humani evectum. sed haec parva naturae insignia in multis varia cognoscuntur, ut in antonia drusi numquam expuisse, in pomponio consulari poeta non ructasse. - (quibus natura concreta sunt ossa, qui sunt rari admodum, cornei vocantur) -
<plin. nat. 7.32> corpore vesco, sed eximiis viribus tritanum, in gladiatorio ludo samnitium armatura celebrem, filiumque eius militem magni pompei et rectos et traversos cancellatim toto corpore habuisse nervos, in brachiis etiam manibusque, auctor est Varro prodigiosa virium relatione atque etiam hostem ab eo ex provocatione dimicante inermi dextera superatum et postremo correptum uno digito in castra tralatum. at vinnius valens meruit in praetorio Divi  Augusti centurio, vehicula vini culleis onusta, donec exinanirentur, sustinere solitus, carpenta adprehensa una manu retinere, obnixus contra nitentibus iumentis, et alia mirifica facere, quae insculpta monumento eius spectantur. idem M. Varro: "rusticelius", inquit, "hercules appellatus mulum suum tollebat, fufius salvius duo centenaria pondera pedibus, totidem manibus et ducenaria duo umeris contra scalas ferebat." nos quoque vidimus athanatum nomine prodigiosae ostentationis quingenario thorace plumbeo indutum cothurnisque quingentum pondo calciatum per scaenam ingredi. milonem athletam, cum constitisset, nemo vestigio educebat, malum tenenti modo digitum corrigebat.
<plin. nat. 7.33> cucurrisse mcxl stadia ab athenis lacedaemonem biduo philippidem magnum erat, donec anystis cursor lacedaemonius et philonides alexandri magni a sicyone elim uno die mcccv cucurrerunt. nunc quidem in circo quosdam [clx] passuum tolerare non ignoramus nuperque fonteio et vipstano cos. annos viii genitum a meridie ad vesperam [lxxv] passuum cucurrisse. cuius rei admiratio ita demum solida perveniat, si quis cogitet nocte ac die  longissimum iter vehiculis tib. neronem emensum festinantem ad drusum fratrem aegrotum in germaniam. ea fuerunt [cc] passuum.
<plin. nat. 7.34> oculorum acies vel maxime fidem excedentia invenit exempla. in nuce inclusam iliadem homeri carmen in membrana scriptum tradit cicero. idem fuisse qui pervideret [cxxxv] passuum. huic et nomen M. Varro reddit: strabonem vocatum; solitum autem punico bello a lilybaeo siciliae promunturio, exeunte classe e carthaginis portu, etiam numerum navium dicere. callicrates ex ebore formicas et alia tam parva fecit animalia, ut partes eorum a ceteris cerni non possent. myrmecides quidem in eodem genere inclaruit quadriga ex eadem materia, quam musca integeret alis, fabricata et nave, quam apicula pinnis absconderet.
<plin. nat. 7.35> auditus unum exemplum habet mirabile proelium, quo sybaris deleta est, eo die quo gestum erat auditum olympiae. nam fama cimbricae victoriae castoresque,  romam qui persicam victoriam ipso die quo contigit nuntiavere, visus et numinum fuere praesagia.
<plin. nat. 7.36> patientia corporis, ut est crebra sors calamitatium, innumera documenta peperit, clarissimum in feminis leaenae meretricis, quae torta non indicavit harmodium et aristogitonem tyrannicidas, in viris anaxarchi, qui, simili de causa cum torqueretur, praerosam dentibus linguam unamque spem indicii in tyranni os expuit.
<plin. nat. 7.37> memoria necessarium maxime vitae bonum cui praecipua fuerit, haut facile dictu est, tam multis eius gloriam adeptis. Cyrus rex omnibus in exercitu suo militibus nomina reddidit, l. scipio populo romano, cineas pyrrhi regis legatus senatui et equestri ordini romae postero die quam advenerat. mithridates, duarum et viginti gentium rex, totidem linguis iura dixit, pro contione singulas sine interprete adfatus. charmadas quidem in graecia quae quis exegerat volumina in bibliothecis legentis modo repraesentavit. ars postremo eius rei facta et inventa est a simonide melico, consummata a metrodoro scepsio, ut nihil non isdem verbis redderetur auditum. nec aliud est aeque fragile in homine: morborum et casus iniurias atque etiam metus sentit, alias particulatim, alias universa. ictus lapide oblitus  est litteras tantum; ex praealto tecto lapsus matris et adfinium propinquorumque cepit oblivionem, alius aegrotus servorum, etiam sui vero nominis messala corvinus orator. itaque saepe deficere temptat ac meditatur vel quieto corpore et valido. somno quoque serpente amputatur, ut inanis mens quaerat ubi sit loci.
<plin. nat. 7.38> animi vigore praestantissimum arbitror genitum caesarem dictatorem, nec virtutem constantiamque nunc commemoro nec sublimitatem omnium capacem quae caelo continentur, sed proprium vigorem celeritatemque quodam igne volucrem. scribere aut legere, simul dictare et audire solitum accepimus, epistulas vero tantarum rerum quaternas pariter dictare librariis aut, si nihil aliud ageret, septenas. idem signis conlatis bis et quinquagiens dimicavit, solus m. marcellum transgressus, qui undequadragiens dimicavit. nam praeter civiles victorias undeciens centena et nonaginta duo milia hominum occisa proeliis ab eo non equidem in gloria posuerim, tantam etiam coactam humani generis iniuriam, quod ita esse confessus est ipse bellorum civilium stragem non prodendo.
<plin. nat. 7.39> iustius pompeio magno tribuatur dcccxlvi naves piratis ademisse: caesari proprium et peculiare sit praeter supra dicta clementiae insigne, qua usque ad paenitentiam  omnes superavit. idem magnanimitatis perhibuit exemplum, cui comparari non possit aliud. spectacula enim edita effusasque opes aut operum magnificentiam in hac parte enumerare luxuriae faventis est: illa fuit vera et incomparabilis invicti animi sublimitas, captis apud pharsaliam pompei magni scriniis epistularum iterumque apud thapsum scipionis concremasse ea optima fide atque non legisse.
<plin. nat. 7.40> verum ad decus imperii romani, non solum ad viri unius, pertinet victoriarum pompei magni titulos omnes triumphosque hoc in loco nuncupari, aequato non modo alexandri magni rerum fulgore, sed etiam herculis prope ac liberi patris. igitur sicilia recuperata, unde primum sullanus in rei publicae causa exoriens auspicatus est, africa vero tota subacta et in dicionem redacta magnique nomine in spolium inde capto, eques romanus, id quod antea nemo, curru triumphali revectus et statim ad solis occasum transgressus, excitatis in pyrenaeo tropaeis, oppida dccclxxvi ab alpibus ad fines hispaniae ulterioris in dicionem redacta victoriae suae adscripsit et maiore animo sertorium tacuit, belloque civili, quod omnia externa conciebat, extincto iterum triumphales currus eques r. induxit, totiens imperator ante quam miles. postea ad tota maria et deinde solis ortus missus hos retulit patriae titulos more sacris certaminibus vincentium - neque enim ipsi  coronantur, sed patrias suas coronant - , hos ergo honores urbi tribuit in delubro minervae, quod ex manubiis dicabat:
<plin. nat. 7.42> hoc est breviarium eius ab oriente. triumphi vero, quem duxit a. d. iii kal. oct. m. pisone m. messala cos., praefatio haec fuit:     cvm oram maritimam praedonibvs liberasset et imperivm maris popvlo romano restitvisset ex asia ponto armenia paphlagonia cappadocia cilicia syria scythis ivdaeis albanis hiberia insvla creta basternis et svper haec de rege mithridate atqve tigrane trivmphavit.
<plin. nat. 7.43> summa summarum in illa gloria fuit (ut ipse in contione dixit, cum de rebus suis disseret) asiam ultimam provinciarum accepisse eandemque mediam patriae reddidisse. si quis e contrario simili modo velit percensere caesaris res, qui maior illo apparuit, totum profecto terrarum orbem enumeret, quod infinitum esse conveniet.
<plin. nat. 7.44> ceteris virtutum generibus varie et multi fuere praestantes. cato primus porciae gentis tres summas  in homine res praestitisse existimatur, ut esset optimus orator, optimus imperator, optimus senator, quae mihi omnia, etiamsi non prius, attamen clarius fulsisse in scipione aemiliano videntur, dempto praeterea plurimorum odio, quo cato laboravit. itaque sit proprium catonis quater et quadragiens causam dixisse, nec quemquam saepius postulatum et semper absolutum.
<plin. nat. 7.45> fortitudo in quo maxime exstiterit inmensae quaestionis est, utique si poetica recipiatur fabulositas. q. ennius t. caecilium teucrum fratremque eius praecipue miratus propter eos sextum decimum adiecit annalem. l. siccius dentatus, qui tribunus plebei fuit sp. tarpeio a. aternio cos. haud multo post exactos reges, vel numerosissima suffragia habet centiens viciens proeliatus, octiens ex provocatione victor, quadraginta quinque cicatricibus adverso corpore insignis, nulla in tergo. idem spolia cepit xxxiiii, donatus hastis puris duodeviginti, phaleris viginti quinque, torquibus tribus et octoginta, armillis clx, coronis xxvi, in iis civicis xiiii, aureis octo, muralibus, tribus, obsidionali una, fisco aeris, x captivis et viginti simul bubus, imperatores novem ipsius maxime opera triumphantes secutus, praeterea (quod optimum in operibus eius reor) uno  ex ducibus t. romilio ex consulatu ad populum convicto male imperatae rei militaris.
<plin. nat. 7.46> haut minora forent capitolini decora, ni perdidisset illa exitu vitae. ante decem et septem annos bina ceperat spolia. primus omnium eques muralem acceperat coronam, sex civicas, xxxvii dona, xxiii cicatrices adverso corpore exceperat, p. servilium magistrum equitum servaverat, ipse vulneratus umerum, femur. super omnia capitolium summamque rem in eo solus a gallis servaverat, si non regno suo servasset.
<plin. nat. 7.47> verum in his sunt quidem virtutis opera magna, sed maiora fortunae. m. sergio, ut equidem arbitror, nemo quemquam hominum iure praetulerit, licet pronepos catilina gratiam nomini deroget. secundo stipendio dextram manum perdidit; stipendiis duobus ter et viciens vulneratus est, ob id neutra manu, neutro pede satis utilis, uno tantum salvus, plurimis postea stipendiis debilis miles. bis ab Hannibale captus - neque enim cum quolibet hoste res fuit - , bis vinculorum eius profugus, in viginti mensibus nullo non die in catenis aut compedibus custoditus. sinistra manu sola quater pugnavit, uno die duobus equis insidente eo suffossis. dextram sibi ferream fecit eaque religata  proeliatus cremonam obsidione exemit, placentiam tutatus est, duodena castra hostium in gallia cepit, quae omnia ex oratione eius apparent habita cum in praetura sacris arceretur a collegis ut debilis, quos hic coronarum acervos constructurus hoste mutato! etenim plurimum refert, in quae cuiusque virtus tempora inciderit. quas trebia ticinusve aut trasimennus civicas dedere quae cannis corona merita, unde fugisse virtutis summum opus fuit ceteri profecto victores hominum fuere, sergius vicit etiam fortunam.
<plin. nat. 7.48> ingeniorum gloriae quis possit agere dilectum per tot disciplinarum genera et tantam rerum operumque varietatem, nisi forte homero vate graeco nullum felicius extitisse convenit, sive operis forma sive materie aestimetur itaque alexander magnus - etenim insignibus iudiciis optime citraque invidiam tam superba censura peragetur - inter spolia darii persarum regis unguentorum scrinio capto, quod erat auro, margaritis gemmisque pretiosum, varios eius usus amicis demonstrantibus, quando taedebat unguenti bellatorem et militia sordidum: "immo hercule," inquit, "librorum homeri custodiae detur," ut pretiosissimum humani animi opus quam maxime diviti opere servaretur. idem pindari vatis familiae penatibusque iussit parci, cum thebas raperet, aristotelis philosophi patriam suam credidit  tantaeque rerum claritati tam benignum testimonium miscuit. archilochi poetae interfectores apollo arguit delphis. sophoclem tragici cothurni principem defunctum sepelire liber pater iussit, obsidentibus moenia lacedaemoniis, lysandro eorum rege in quiete saepius admonito ut pateretur humari delicias suas. requisivit rex, qui supremum diem athenis obissent, nec difficulter ex his quem deus significasset intellexit pacemque funeri dedit.
<plin. nat. 7.49> platoni sapientiae antistiti dionysius tyrannus, alias saevitiae superbiaeque natus, vittatam navem misit obviam, ipse quadrigis albis egredientem in litore excepit. viginti talentis unam orationem isocrates vendidit. aeschines atheniensis summus orator, cum accusationem, qua fuerat usus, rhodiis legisset, legit et defensionem demosthenis, qua in illud pulsus fuerat exilium, mirantibusque tum magis fuisse miraturos dixit, si ipsum orantem audivissent, calamitate testis ingens factus inimici. thucydiden imperatorem athenienses in exilium egere, rerum conditorem revocavere, eloquentiam mirati cuius virtutem damnaverant. magnum et menandro in comico socco testimonium regum aegypti et macedoniae contigit classe et per legatos petito, maius ex ipso, regiae fortunae praelata litterarum conscientia.
<plin. nat. 7.50> perhibuere et romani proceres etiam exteris testimonia.  cn. pompeius confecto mithridatico bello intraturus posidonii sapientiae professione clari domum forem percuti de more a lictore vetuit et fasces litterarum ianuae summisit is cui se oriens occidensque summiserat. cato censorius in illa nobili trium sapientiae procerum ab athenis legatione audito carneade quam primum legatos eos censuit dimittendos, quoniam illo viro argumentante quid veri esset haut facile discerni posset. quanta morum commutatio! ille semper alioquin universos ex italia pellendos censuit graecos, at pronepos eius uticensis cato unum ex tribunatu militum philosophum, alterum ex cypria legatione deportavit, eandemque linguam ex duobus catonibus in illo abegisse, in hoc importasse memorabile est.
<plin. nat. 7.51> sed et nostrorum gloriam percenseamus. prior africanus q. ennii statuam sepulcro suo inponi iussit clarumque illud nomen, immo vero spolium ex tertia orbis parte raptum, in cinere supremo cum poetae titulo legi. Divus Augustus carmina vergili cremari contra testamenti eius verecundiam vetuit, maiusque ita vati testimonium contigit quam si ipse sua probavisset. M. Varronis in bibliotheca, quae prima in orbe ab asinio pollione ex manubiis publicata romae est, unius viventis posita imago est, haut minore, ut equidem reor, gloria, principe oratore et cive ex illa ingeniorum  quae tunc fuit multitudine uni hanc coronam dante quam cum eidem magnus pompeius piratico ex bello navalem dedit. innumerabilia deinde sunt exempla romana, si persequi libeat, cum plures una gens in quocumque genere eximios tulerit quam ceterae terrae. sed quo te, m. tulli, piaculo taceam, quove maxime excellentem insigni praedicem quo potius quam universi populi illius gentium amplissimi testimonio, e tota vita tua consulatus tantum operibus electis te dicente legem agrariam, hoc est alimenta sua, abdicarunt tribus; te suadente roscio theatralis auctori legis ignoverunt notatasque se discrimine sedis aequo animo tulerunt; te orante proscriptorum liberos honores petere puduit; tuum catilina fugit ingenium; tu m. antonium proscripsisti. salve primus omnium parens patriae appellate, primus in toga triumphum linguaeque lauream merite et facundiae latiarumque litterarum parens aeque (ut dictator caesar, hostis quondam tuus, de te scripsit) omnium triumphorum laurea maiorem, quanto plus est ingenii romani terminos in tantum promovisse quam imperii.
<plin. nat. 7.52> reliquis animi bonis praestitere ceteros mortales:  sapientia ob id cati, corculi apud romanos cognominati, apud graecos socrates, oraculo apollinis pythii praelatus cunctis. rursus mortales oraculorum societatem dedere chiloni lacedaemonio tria praecepta eius delphis consecrando aureis litteris, quae sunt haec: "nosse se quemque," et "nihil nimium cupere, comitemque aeris alieni atque litis esse miseriam." quin et funus eius, cum victore filio olympiae expirasset gaudio, tota graecia prosecuta est.
<plin. nat. 7.53> divinitas et quaedam caelitum societas nobilissima ex feminis in sibylla fuit, ex viris in melampode apud graecos, apud romanos in marcio.
<plin. nat. 7.54> vir optimus semel a condito aevo iudicatus est scipio nasica ab iurato senatu, idem in toga candida bis repulsa notatus a populo. in summa ei in patria mori non licuit, non hercule magis quam extra vincula illi sapientissimo ab apolline iudicato socrati.     pudicissima femina semel matronarum sententia iudicata est sulpicia paterculi filia, uxor fulvi flacci, electa ex centum praeceptis quae simulacrum veneris ex sibyllinis libris dedicaret, iterum religionis experimento claudia inducta romam deum matre.
<plin. nat. 7.55> pietatis exempla infinita quidem toto orbe extitere, sed romae unum, cui comparari cuncta non possint. humilis in plebe et ideo ignobilis puerpera, supplicii  causa carcere inclusa matre cum impetrasset aditum, a ianitore semper excussa ante, ne quid inferret cibi, deprehensa est uberibus suis alens eam. quo miraculo matris salus donata pietati est, ambaeque perpetuis alimentis, et locus ille eidem consecratus deae, c. quinctio m'. acilio cos. templo pietatis extructo in illius carceris sede, ubi nunc marcelli theatrum est. gracchorum pater anguibus prehensis in domo, cum responderetur ipsum victurum alterius sexus interempto: "immo vero," inquit, "meum necate, cornelia enim iuvenis est et parere adhuc potest." hoc erat uxori parcere et rei publicae consulere; idque mox consecutum est. m. lepidus appuleiae uxoris caritate post repudium obiit. p. rutilius morbo levi impeditus nuntiata fratris repulsa in consulatus petitione ilico expiravit. p. catienus philotimus patronum adeo dilexit, ut heres omnibus bonis institutus in rogum eius se iaceret.
<plin. nat. 7.56> variarum artium scientia innumerabiles enituere, quos tamen attingi par sit florem hominum libantibus: astrologia berosus, cui ob divinas praedictiones athenienses publice in gymnasio statuam inaurata lingua statuere; grammatica apollodorus, cui amphictyones graeciae honorem  habuere; hippocrates medicina, qui venientem ab illyriis pestilentiam praedixit discipulosque ad auxiliandum circa urbes dimisit, quod ob meritum honores illi quos herculi decrevit graecia. eandem scientiam in cleombroto ceo ptolemaeus rex megalensibus sacris donavit centum talentis servato antiocho rege. magna et critobulo fama est extracta philippi regis oculo sagitta et citra deformitatem oris curata orbitate luminis, summa autem asclepiadi prusiensi condita nova secta, spretis legatis et pollicitationibus mithridatis regis, reperta ratione qua vinum aegris medetur, relato e funere homine et conservato, sed maxime sponsione facta cum fortuna, ne medicus crederetur, si umquam invalidus ullo modo fuisset ipse. et vicit suprema in senecta lapsu scalarum exanimatus.
<plin. nat. 7.57> grande et archimedi geometricae ac machinalis scientiae testimonium m. marcelli contigit interdicto, cum syracusae caperentur, ne violaretur unus, nisi fefellisset imperium militaris inprudentia. laudatus est et chersiphron gnosius aede ephesi dianae admirabili fabricata, philon  athenis armamentario cd navium, ctesibius pneumatica ratione et hydraulicis organis repertis, dinochares metatus alexandro condente in aegypto alexandriam. idem hic imperator edixit ne quis ipsum alius quam Apelles pingeret, quam pyrgoteles scalperet, quam lysippus ex aere duceret. quae artes pluribus inclaruere exemplis. aristidis thebani pictoris unam tabulam centum talentis rex attalus licitus est, octoginta emit duas caesar dictator, mediam et aiacem timomachi, in templo veneris genetricis dicaturus. candaules rex bularchi picturam magnetum exitii, haut mediocris spati, rependit auro. rhodum non incendit rex demetrius expugnator cognominatus, ne tabulam protogenis cremaret a parte ea muri locatam. Praxiteles marmore nobilitatus est cnidiaque venere praecipue vesano amore cuiusdam iuvenis insigni et Nicomedis aestimatione regis grandi cnidiorum aere alieno permutare eam conati. Phidiae iuppiter olympius cotidie testimonium perhibet, mentori capitolinus et diana ephesia, quibus fuere consecrata artis eius vasa.
<plin. nat. 7.58> pretium hominis in servitio geniti maximum ad hanc diem, quod equidem conpererim, fuit grammaticae artis, daphnin attio pisaurense vendente et M. Scauro principe civitatis iii [dcc] licente. excessere hoc in nostro aevo, nec modice, histriones, sed hi libertatem suam mercati, quippe cum iam apud maiores roscius histrio iii [d] annua meritasse prodatur, nisi si quis in hoc loco desiderat armeniaci belli paulo ante propter tiridaten gesti dispensatorem, quem nero iii [30cxxx]30 manumisit. sed hoc pretium belli, non hominis, fuit tam hercules quam libidinis, non formae, paezontem e spadonibus seiani iii [30d]30 mercante clutorio prisco. quam quidem iniuriam lucri fecit ille mercatus in luctu civitatis, quoniam arguere nulli vacabat.
<plin. nat. 7.59> gentium in toto orbe praestantissima una omnium virtute haud dubie romana extitit. felicitas cui praecipua fuerit homini, non est humani iudicii, cum prosperitatem ipsam alius alio modo et suopte ingenio quisque determinet. si verum facere iudicium volumus ac repudiata omni fortunae ambitione decernere, nemo mortalium est felix. abunde agitur atque indulgenter a fortuna deciditur cum eo, qui iure dici non infelix potest. quippe ut alia  non sint, certe ne lassescat fortuna metus est, quo semel recepto solida felicitas non est. quid, quod nemo mortalium omnibus horis sapit utinamque falsum hoc et non ut a vate dictum quam plurimi iudicent! vana mortalitas et ad circumscribendam se ipsam ingeniosa conputat more thraciae gentis, quae calculos colore distinctos pro experimento cuiusque diei in urnam condit ac supremo die separatos dinumerat atque ita de quoque pronuntiat. quid, quod iste calculi candore illo laudatus dies originem mali habuit quam multos accepta adflixere imperia! quam multos bona perdidere et ultimis mersere suppliciis, ista nimirum bona, cum interim illa hora in gaudio fuit! ita est profecto: alius de alio iudicat dies et tantum supremus de omnibus, ideoque nullis credendum est. quid, quod bona malis paria non sunt etiam pari numero, nec laetitia ulla minimo maerore pensanda heu vana et inprudens diligentia! numerus dierum conparatur, ubi quaeritur pondus!
<plin. nat. 7.60> una feminarum in omni aevo lampido lacedaemonia reperitur, quae regis filia, regis uxor, regis mater fuerit, una berenice, quae filia, soror, mater olympionicarum; una familia curionum, in qua tres continua serie  oratores extiterint, una fabiorum, in qua tres continui principes senatus, m. fabius ambustus, fabius rullianus filius, q. fabius gurges nepos.
<plin. nat. 7.61> cetera exempla fortunae variantis innumera sunt. etenim quae facit magna gaudia nisi ex malis aut quae mala inmensa nisi ex ingentibus gaudiis servavit proscriptum a sulla m. fidustium senatorem annis xxxvi, sed iterum proscriptura. superstes sullae vixit, sed usque ad antonium, constatque nulla alia de causa ab eo proscriptum quam quia proscriptus fuisset. triumphare p. ventidium de parthis voluit quidem solum, sed eundem in triumpho asculano cn. pompei duxit puerum, quamquam masurius auctor est bis in triumpho ductum, cicero mulionem castrensis furnariae fuisse, plurimi iuventam inopem in caliga militari tolerasse. fuit et balbus cornelius maior consul, sed accusatus atque de iure virgarum in eum iudice in consilium misso, primus externorum atque etiam in oceano genitorum usus illo honore, quem maiores latio quoque negaverint. est et l. fulvius inter insignia exempla, tusculanorum rebellantium consul, eodemque honore, cum transisset, exornatus confestim a populo romano, qui solus eodem anno, quo fuerat hostis, romae triumphavit ex iis  quorum consul fuerat. unus hominum ad hoc aevi felicis sibi cognomen adseruit l. sulla, civili nempe sanguine ac patriae oppugnatione adoptatus. et quibus felicitatis inductus argumentis quod proscribere tot milia civium ac trucidare potuisset o prava interpretatio et futuro tempore infelix! non melioris sortis tunc fuere pereuntes, quorum miseremur hodie, cum sullam nemo non oderit age, non exitus vitae eius omnium proscriptorum ab illo calamitate crudelior fuit erodente se ipso corpore et supplicia sibi gignente quod ut dissimulaverit et supremo somnio eius, cui inmortuus quodammodo est, credamus ab uno illo invidiam gloria victam, hoc tamen nempe felicitati suae defuisse confessus est quod capitolium non dedicavisset.
<plin. nat. 7.62> q. metellus in ea oratione, quam habuit supremis laudibus patris sui l. metelli pontificis, bis consulis, dictatoris, magistri equitum, xv viri agris dandis, qui plurimos elephantos ex primo punico bello duxit in triumpho, scriptum reliquit decem maximas res optimasque, in quibus quaerendis sapientes aetatem exigerent, consummasse eum: voluisse enim primarium bellatorem esse, optimum oratorem, fortissimum imperatorem, auspicio suo maximas res geri, maximo honore uti, summa sapientia esse, summum senatorem haberi, pecuniam magnam bono modo invenire, multos liberos relinquere et clarissimum in civitate esse; haec  contigisse ei nec ulli alii post romam conditam. longum est refellere et supervacuum abunde uno casu refutante, siquidem is metellus orbam luminibus exegit senectam, amissis incendio, cum palladium raperet ex aede vestae, memorabili causa, sed eventu misero. quo fit ut infelix quidem dici non debeat, felix tamen non possit. tribuit ei populus romanus quod nulli alii ab condito aevo, ut, quotiens in senatum iret, curru veheretur ad curiam: magnum ei et sublime, sed pro oculis datum.
<plin. nat. 7.63> huius quoque q. metelli, qui illa de patre dixit, filius inter rara felicitatis humanae exempla numeratur: nam praeter honores amplissimos cognomenque macedonici a quattuor filiis inlatus rogo, uno praetorio, tribus consularibus, duobus triumphalibus, uno censorio, quae singula quoque paucis contigere. in ipso tamen flore dignationis suae ab c. atinio labeone, cui cognomen fuit macerioni, tribuno plebis, quem e senatu censor eiecerat, revertens e campo meridiano tempore vacuo foro et capitolio ad tarpeium raptus, ut praecipitaretur, convolante quidem tam numerosa illa cohorte, quae patrem eum appellabat, sed, ut necesse erat in subito, tarde et tamquam in exequias, cum resistendi sacroque sanctum repellendi ius non esset, virtutis suae opera et censurae periturus, aegre tribuno, qui intercederet, reperto a limine ipso mortis revocatus alieno beneficio postea vixit, bonis inde etiam  consecratis a damnato suo, tamquam parum esset faucium reste intortarum, expressi per aures sanguinis poenam exactam esse. equidem et africani sequentis inimicum fuisse inter calamitates duxerim, ipso teste macedonico, siquidem dixit: "ite filii, celebrate exequias, numquam civis maioris funus videbitis." et hoc dicebat iam baliaricis, diadematis, iam macedonicus ipse. verum ut illa sola iniuria aestimetur, quis hunc iure felicem dixerit, periclitatum ad libidinem inimici, nec africani saltem, perire quos hostes vicisse tanti fuit aut quos non honores currusque illa sua violentia fortuna retroegit, per mediam urbem censore tracto - etenim sola haec morandi ratio fuerat - , tracto in capitolium idem, in quod triumphans ipse deorum exuviis ne captivos quidem sic traxerat maius hoc scelus felicitate consecuta factum est, periclitato macedonico vel funus tantum tale perdere, in quo a triumphalibus liberis portaretur in rogum velut exequiis quoque triumphans. nulla est profecto solida felicitas, quam contumelia ulla vitae rupit, nedum tanta. quod superest, nescio morum gloriae an indignationis dolori accedat, inter tot metellos tam sceleratam c. atini audaciam semper fuisse inultam.
<plin. nat. 7.64> in Divo quoque Augusto, quem universa mortalitas in hac censura nuncupet, si diligenter aestimentur  cuncta, magna sortis humanae reperiantur volumina: repulsa in magisterio equitum apud avunculum et contra petitionem eius praelatus lepidus, proscriptionis invidia ob collegium in triumviratu pessimorum civium, nec aequa saltem portione, sed praegravi antonio, philippensi proelio morbi, fuga et triduo in palude aegroti et (ut fatentur agrippa ac maecenas) aqua subter cutem fusa turgidi latebra, naufragia sicula et alia ibi quoque in spelunca occultatio, iam in navali fuga urguente hostium manu preces proculeio mortis admotae, cura perusinae contentionis, sollicitudo martis actiaci, pannonicis bellis ruina e turri, tot seditiones militum, tot ancipites morbi corporis, suspecta marcelli vota, pudenda agrippae ablegatio, totiens petita insidiis vita, incusatae liberorum mortes luctusque non tantum orbitate tristis, adulterium filiae et consilia parricidae palam facta, contumeliosus privigni neronis secessus, aliud in nepte adulterium; iuncta deinde tot mala: inopia stipendi, rebellio illyrici, servitiorum dilectus iuventutis penuria, pestilentia urbis, fames italiae, destinatio expirandi et quadridui inedia maior pars mortis in corpus recepta; iuxta haec variana clades et maiestatis eius foeda suggillatio, abdicatio postumi  agrippae post adoptionem, desiderium post relegationem, inde suspicio in fabium arcanorumque proditionem, hinc uxoris et tiberii cogitationes, suprema eius cura. in summa deus ille caelumque nescio adeptus magis an meritus herede hostis sui filio excessit.
<plin. nat. 7.65> subeunt in hac reputatione delphica oracula velut ad castigandam hominum vanitatem ab deo emissa. duo sunt haec: "pedium felicissimum, qui pro patria proxime occubuisset;" iterum a gyge rege tunc amplissimo terrarum consulti: "aglaum psophidium esse feliciorem." senior hic in angustissimo arcadiae angulo parvum, sed annuis victibus large sufficiens praedium colebat, numquam ex eo egressus atque, ut e vitae genere manifestum est, minima cupidine minimum in vita mali expertus.
<plin. nat. 7.66> consecratus est vivus sentiensque eiusdem oraculi iussu et iovis deorum summi adstipulatu euthymus pycta, semper olympiae victor et semel victus. patria ei locri in italia; ibi imaginem eius et olympiae alteram eodem die tactam fulmine callimachum ut nihil aliud miratum video deumque iussisse sacrificare, quod et vivo factitatum et mortuo, nihilque de eo mirum aliud quam hoc placuisse dis.
<plin. nat. 7.67> de spatio atque longinquitate vitae hominum non locorum modo situs, verum et tempora ac sua cuique sors nascendi incertum fecere. hesiodus, qui primus aliqua de hoc prodidit, fabulose, ut reor, multa hominum aevo praeferens, cornici novem nostras attribuit aetates, quadruplum eius cervis, id triplicatum corvis, et reliqua fabulosius in phoenice ac nymphis. anacreon poeta arganthonio tartesiorum regi cl tribuit annos, cinyrae cypriorum decem annis amplius, aegimio cc, theopompus epimenidi gnosio clvii; hellanicus quosdam in aetolia epiorum gentis ducenos explere, cui adstipulatur damastes memorans pictoreum ex his praecipuum corpore viribusque etiam ccc vixisse, ephorus arcadum reges tricenis annis, alexander cornelius dandonem quendam in illyrico d vixisse, xenophon in periplo lutmiorum insulae regem dc atque, ut parce mentitus, filium eius dccc. quae  omnia inscitia temporum acciderunt. annum enim alii aestate determinabant et alterum hieme, alii quadripertitis temporibus, sicut arcades, quorum anni trimenstres fuere, quidam lunae senio, ut aegyptii. itaque apud eos et singula milia annorum vixisse produntur. sed ut ad confessa transeamus, arganthonium gaditanum lxxx annis regnasse prope certum est; putant quadragensimo coepisse. masinissam lx annis regnasse indubitatum est, gorgian siculum cviii vixisse. q. fabius maximus lxiii annis augur fuit. m. perpenna et nuper l. volusius saturninus omnium, quos in consulatu sententiam rogaverant, superstites fuere. perpenna septem reliquit ex iis quos censor legerat; vixit annos lxxxxviii. qua in re et illud adnotare succurrit, unum omnino quinquennium fuisse quo senator nullus moreretur, cum flaccus et albinus censores lustrum condidere, usque ad proximos censores, ab anno urbis dlxxviiii. m. valerius corvinus centum annos inplevit, cuius inter primum et sextum consulatum xlvi anni fuere. idem sella curuli semel ac viciens sedit, quotiens nemo alius. aequavit eius vitae spatia metellus pontifex.
<plin. nat. 7.68> et ex feminis livia rutili lxxxxvii annos excessit, statilia claudio principe ex nobili domo lxxxxviiii, terentia ciceronis ciii, clodia ofili cxv, haec quidem etiam  enixa quindeciens. lucceia mima c annis in scaena pronuntiavit. galeria copiola emboliaria reducta est in scaenam c. poppaeo q. sulpicio cos. ludis pro salute Divi Augusti votivis annum ciiii agens; producta fuerat tirocinio a m. pomponio aedile plebis c. mario cn. carbone cos. ante annos xci, a magno pompeio magni theatri dedicatione anus pro miraculo reducta. sammullam quoque cx annis vixisse auctor est pedianus asconius. minus miror stephanionem, qui primus togatus saltare instituit, utrisque saecularibus ludis saltivisse, Divi Augusti et quos claudius caesar consulatu suo quarto fecit, quando lxiii non amplius anni interfuere, quamquam et postea diu vixit. in tmoli montis cacumine, quod vocant tempsin, cl annis vivere mucianus auctor est, totidem annorum censum claudi caesaris censura t. fullonium bononiensem, idque collatis censibus, quos ante detulerat, vitaeque argumentis - etenim curae principi id erat - verum apparuit.
<plin. nat. 7.69> poscere videtur locus ipse sideralis scientiae sententiam. epigenes cxii annos inpleri negavit posse, berosus excedi cxvi. durat et ea ratio, quam petosiris  ac necepsos tradidere (tetartemorion appellant a trium signorum portione), qua posse in italiae tractu cxxiiii annos vitae contingere apparet. negavere illi quemquam lxxxx partium exortivam mensuram (quod anaphoras vocant) transgredi, et has ipsas incidi occursu maleficorum siderum aut etiam radiis eorum solisque. aesculapi rursus secta, quae stata vitae spatia a stellis accipi dicit, quantum plurimum tribuat, incertum est. rara autem esse dicunt longiora quidem tempora, quoniam momentis horarum insignibus lunae dierum, ut vii atque xv, quae nocte ac die observantur, ingens turba nascatur scansili annorum lege occidua, quam climacteras appellant, non fere ita genitis liiii annum excedentibus.
<plin. nat. 7.70> primum ergo ipsius artis inconstantia declarat quam incerta res sit. accedunt experimenta recentissimi census, quem intra quadriennium imperatores caesares vespasiani pater filiusque censores egerunt. nec sunt omnia vasaria excutienda; mediae tantum partis inter appenninum padumque ponemus exempla: cxx annos parmae tres edidere, brixilli unus, cxxv parmae duo, cxxx placentiae unus,  faventiae una mulier, cxxxv bononiae l. terentius m. filius, arimini vero m. aponius cxl, tertulla cxxxvii. citra placentiam in collibus oppidum est veleiatium, in quo cx annos sex detulere, quattuor vero centenos vicenos, unus cxl, m. mucius m. filius galeria felix. ac ne pluribus moremur in re confessa, in regione italiae octava centenum annorum censi sunt homines liiii, centenum denum homines xiiii, centenum vicenum quinum homines duo, centenum tricenum homines quattuor, centenum tricenum quinum aut septenum totidem, centenum quadragenum homines tres.
<plin. nat. 7.71> alia mortalitatis inconstantia: homerus eadem nocte natos hectorem et polydamanta tradidit, tam diversae sortis viros. c. mario cn. carbone iii cos. a. d. v kal. iunias m. caelius rufus et c. licinius calvus eadem die geniti sunt, oratores quidem ambo, sed tam dispari eventu. hoc etiam isdem horis nascentibus in toto mundo cotidie evenit, pariterque domini ac servi gignuntur, reges et inopes.
<plin. nat. 7.72> p. cornelius rufus, qui consul cum m'. curio fuit, dormiens oculorum visum amisit, cum id sibi accidere somniaret. e diverso pheraeus iason deploratus a medicis  vomicae morbo, cum mortem in acie quaereret, vulnerato pectore medicinam invenit ex hoste. q. fabius maximus consul apud flumen isaram proelio commisso adversus allobrogum arvernorumque gentes a. d. vi idus augustas, [cxxx] perduellium caesis, febri quartana liberatus est in acie. incertum ac fragile nimirum est hoc munus naturae, quicquid datur nobis, malignum vero et breve etiam in iis quibus largissime contigit, universum utique aevi tempus intuentibus. quid, quod aestimatione nocturnae quietis dimidio quisque spatio vitae suae vivit, pars aequa morti similis exigitur aut poena est, nisi contigit quies nec reputantur infantiae anni, qui sensu carent, non senectae in poenam vivacis, tot periculorum genera, tot morbi, tot metus, tot curae, totiens invocata morte, ut nullum frequentius sit votum. natura vero nihil hominibus brevitate vitae praestitit melius. hebescunt sensus, membra torpent, praemoritur visus, auditus, incessus, dentes etiam ac ciborum instrumenta, et tamen vitae hoc tempus adnumeratur. ergo pro miraculo et id solitarium reperitur exemplum xenophili musici, centum et quinque annis vixisse sine ullo corporis incommodo. at hercule reliquis omnibus per singulas membrorum partes, qualiter nullis aliis animalibus, certis pestifer calor remeat horis aut rigor, neque horis modo, sed et diebus  noctibusque trinis quadrinisve, etiam anno toto. atque etiam morbus est aliquantisper sapientiam mori. morbis quoque enim quasdam leges natura posuit: quadrini circuitus febrem numquam bruma, numquam hibernis mensibus incipere, quosdam post sexagensimum vitae spatium non accedere; aliis pubertate deponi, feminis praecipue; senes minime sentire pestilentiam. namque et universis gentibus ingruunt morbi et generatim modo servitiis, modo procerum ordini aliosque per gradus. qua in re observatum a meridianis partibus ad occasum solis pestilentiam semper ire nec umquam aliter fere, non hieme, nec ut ternos excedat menses. iam signa letalia in furoris morbo risum, sapientiae vero aegritudine fimbriarum curam et stragulae vestis plicaturas, a somno moventium neglectum, praefandi umoris e corpore effluvium, in oculorum quidem et narium aspectu indubitata maxime atque etiam supino adsidue cubitu, venarum inaequabili aut formicante percussu, quaeque alia hippocrati principi medicinae observata sunt. et cum innumerabilia sint mortis signa, salutis securitatisque nulla sunt, quippe cum censorius cato ad filium de validis quoque observationem ut ex oraculo aliquo prodiderit,  senilem iuventam praematurae mortis esse signum. morborum vero tam infinita est multitudo, ut pherecydes syrius serpentium multitudine ex corpore eius erumpente expiraverit. quibusdam perpetua febris est, sicut c. maecenati; eidem triennio supremo nullo horae momento contigit somnus. antipater sidonius poeta omnibus annis uno die tantum natali corripiebatur febre et eo consumptus est satis longa senecta.
<plin. nat. 7.73> aviola consularis in rogo revixit et, quoniam subveniri non potuerat praevalente flamma, vivus crematus est. similis causa in l. lamia praetorio viro traditur. nam c. aelium tuberonem praetura functum a rogo relatum messala rufus et plerique tradunt. haec est condicio mortalium. ad has et eius modi occasiones fortunae gignimur, uti de homine ne morti quidem debeat credi. reperimus inter exempla hermotimi clazomenii animam relicto corpore errare solitam vagamque e longinquo multa adnuntiare, quae nisi a praesente nosci non possent, corpore interim semianimi, donec cremato eo inimici, qui cantharidae vocabantur, remeanti animae veluti vaginam ademerint; aristeae etiam visam evolantem ex ore in proconneso corvi  effigie, magna quae sequitur hanc fabulositate. quam equidem et in gnosio epimenide simili modo accipio, puerum aestu et itinere fessum in specu septem et quinquaginta dormisse annis, rerum faciem mutationemque mirantem velut postero die experrectum, hinc pari numero dierum senio ingruente, ut tamen in septimum et quinquagesimum atque centesimum vitae duraret annum. feminarum sexus huic malo videtur maxime opportunus conversione volvae, quae si corrigatur, spiritus restituitur, huc pertinet nobile illud apud graecos volumen heraclidis septem diebus feminae exanimis ad vitam revocatae. Varro quoque auctor est xxviro se agros dividente capuae quendam, qui efferretur foro, domum remeasse pedibus. hoc idem aquini accidisse. romae quoque corfidium, materterae suae maritum, funere locato revixisse et locatorem funeris ab eo elatum. adicit miracula, quae tota indicasse conveniat: e duobus fratribus equestris ordinis corfidiis maiori accidisse ut videretur expirasse, apertoque testamento recitatum heredem minorem funeri institisse; interim eum, qui videbatur exstinctus, plaudendo concivisse ministeria et narrasse a fratre se  venisse, commendatam sibi filiam ab eo, demonstratum praeterea quo in loco defodisset aurum nullo conscio, et rogasse ut iis funebribus, quae comparasset, efferretur. hoc eo narrante fratris domestici propere adnuntiavere exanimatum illum, et aurum ubi dixerat repertum est. plena praeterea vita est his vaticiniis, sed non conferenda, cum saepius falsa sint, sicut ingenti exemplo docebimus. bello siculo gabienus caesaris classium fortissimus, captus a sexto pompeio, iussu eius incisa cervice et vix cohaerente, iacuit in litore toto die. deinde, cum advesperavisset, gemitu precibusque congregata multitudine petiit uti pompeius ad se veniret aut aliquem ex arcanis mitteret; se enim ab inferis remissum habere quae nuntiaret. misit plures pompeius ex amicis, quibus gabienus dixit inferis dis placere pompei causas et partes pias; proinde eventum futurum quem optaret: hoc se nuntiare iussum; argumentum fore veritatis quod peractis mandatis protinus expiraturus esset. idque ita evenit. post sepulturam quoque visorum exempla sunt, nisi quod naturae opera, non prodigia, consectamur.
<plin. nat. 7.74> in primis autem miraculo sunt summaque frequentia mortes repentinae - hoc est summa vitae felicitas - , quas esse naturales docebimus. plurimas prodidit verrius, nos cum dilectu modum servabimus. gaudio obiere praeter chilonem, de quo diximus, sophocles et  dionysius siciliae tyrannus, uterque accepto tragicae victoriae nuntio, mater illa cannensi filio incolume viso contra nuntium falsum; pudore diodorus sapientiae dialecticae professor, lusoria quaestione non protinus ab interrogatione stilponis dissoluta. nullis evidentibus causis obiere, dum calciantur matutino, duo caesares, praetor et praetura perfunctus dictatoris caesaris pater - hic pisis exanimatus est, ille romae - , q. fabius maximus in consulatu suo pridie kal. ian., in cuius locum c. rebilus paucissimarum horarum consulatum petiit, item c. volcatius gurges senator, omnes adeo sani atque tempestivi, ut de progrediendo cogitarent, q. aemilius lepidus iam egrediens incusso pollice limini cubiculi, c. aufustius egressus, cum in senatum iret, offenso pede in comitio. legatus quoque, qui rhodiorum causam in senatu magna cum admiratione oraverat, in limine curiae protinus expiravit progredi volens, cn. baebius tamphilus, praetura et ipse functus, cum a puero quaesisset horas, aulus pompeius in capitolio, cum deos salutasset, m'. iuventius thalna consul, cum sacrificaret, c. servilius pansa, cum staret in foro ad tabernam hora diei secunda in p. fratrem  innixus, baebius iudex, dum vadimonium differri iubet, m. terentius corax, dum tabellas scribit in foro. nec non et proximo anno, dum consulari viro in aurem dicit, eques romanus ante apollinem eboreum qui est in foro Augusti, super omnes c. iulius medicus, dum inunguit, specillum per oculum trahens, a. manlius torquatus consularis, cum in cena placentam adpeteret, l. tuccius medicus valla, dum mulsi potionem haurit, appius saufeius, e balineo reversus cum mulsum bibisset ovumque sorberet, p. quintius scapula, cum apud aquilium gallum cenaret, decimus saufeius scriba, cum domi suae pranderet. cornelius gallus praetorius et t. hetereius eques romanus in venere obiere et, quos nostra adnotavit aetas, duo equestris ordinis in eodem pantomimo mystico, tum forma praecellente. operosissima tamen securitas mortis in m. ofilio hilaro ab antiquis traditur. comoediarum histrio is, cum populo admodum placuisset natali die suo conviviumque haberet, edita cena calidam potionem in pultario poposcit simulque personam eius diei acceptam intuens coronam e capite suo in eam transtulit, tali habitu rigens nullo sentiente, donec adcubantium proximus tepescere potionem admoneret.
<plin. nat. 7.75> haec felicia exempla, at contra miseriarum innumera: l. domitius clarissimae gentis apud massiliam victus, corfinii captus ab eodem caesare, veneno poto propter taedium vitae, postquam biberat, omni opere ut viveret adnisus est. invenitur in actis, felice russei auriga elato, in rogum eius unum e faventibus iecisse se, frivolum dictu, ne hoc gloriae artificis daretur, adversis studiis copia odorum corruptum criminantibus. cum ante non multo m. lepidus nobilissimae stirpis, quem diverti anxietate diximus mortuum, flammae vi e rogo eiectus recondi propter ardorem non potuisset, iuxta sarmentis aliis nudus crematus est.
<plin. nat. 7.76> ipsum cremare apud romanos non fuit veteris instituti: terra condebantur. at postquam longinquis bellis obrutos erui cognovere, tunc institutum. et tamen multae familiae priscos servavere ritus, sicut in cornelia nemo ante sullam dictatorem traditur crematus, idque voluisse veritum talionem eruto c. mari cadavere. sepultus vero intellegatur quoquo modo conditus, humatus vero humo contectus.
<plin. nat. 7.77> post sepulturam vanae manium ambages. omnibus a supremo die eadem quae ante primum, nec magis a morte sensus ullus aut corpori aut animae quam ante  natalem. eadem enim vanitas in futurum etiam se propagat et in mortis quoque tempora ipsa sibi vitam mentitur, alias inmortalitatem animae, alias transfigurationem, alias sensum inferis dando et manes colendo deumque faciendo qui iam etiam homo esse desierit, ceu vero ullo modo spirandi ratio ceteris animalibus distet aut non diuturniora in vita multa reperiantur, quibus nemo similem divinat inmortalitatem. quod autem corpus animae per se quae materia ubi cogitatio illi quo modo visus, auditus aut qui tangit quis usus ex iis aut quod sine iis bonum quae deinde sedes quantave multitudo tot saeculis animarum velut umbrarum puerilium ista delenimentorum avidaeque numquam desinere mortalitatis commenta sunt. similis et de adservandis corporibus hominum ac revivescendi promisso democriti vanitas, qui non revixit ipse. quae, malum, ista dementia est iterari vitam morte quaeve genitis quies umquam, si in sublimi sensus animae manet, inter inferos umbrae perdit profecto ista dulcedo credulitasque praecipuum naturae bonum, mortem, ac duplicat obituri dolorem etiam post futuri aestimatione. etenim si dulce vivere est, cui potest esse vixisse at quanto facilius certiusque sibi quemque credere, specimen securitatis antegenitali sumere experimento!
<plin. nat. 7.78> consentaneum videtur, priusquam digrediamur a natura hominum, indicare quae cuiusque inventa sint. emere ac vendere mercurius, vindemiare instituit liber pater; idem diadema, regium insigne, et triumphum invenit; ceres frumenta, cum antea glande vescerentur, eadem molere et conficere in attica, ut alii, et in sicilia, ob id dea iudicata. eadem prima leges dedit, ut alii putavere, rhadamanthus.
<plin. nat. 7.79> litteras semper arbitror assyrias fuisse, sed alii apud aegyptios a mercurio, ut gellius, alii apud syros repertas volunt, utrique in graeciam attulisse e phoenice cadmum sedecim numero, quibus troiano bello palameden adiecisse quattuor hac figura ÎÎ¥Î¦Î§, totidem post eum simoniden melicum Î¨ÎÎ©Î, quarum omnium vis in nostris recognoscitur. aristoteles decem et octo priscas fuisse et duas ab epicharmo additas *x*z quam a palamede mavult. anticlides in aegypto invenisse quendam nomine menen tradit, [xv] annorum ante phoronea, antiquissimum graeciae regem,  idque monumentis adprobare conatur. e diverso epigenes apud babylonios [dccxx] annorum observationes siderum coctilibus laterculis inscriptas docet, gravis auctor in primis; qui minimum, berosus et critodemus, [ccccxc]. ex quo apparet aeternus litterarum usus. in latium eas attulerunt pelasgi.
<plin. nat. 7.80> laterarias ac domus constituerunt primi euryalus et hyperbius fratres athenis; antea specus erant pro domibus. gellio toxius caeli filius lutei aedificii inventor placet, exemplo sumpto ab hirundinum nidis. oppidum cecrops a se appellavit cecropiam, quae nunc est arx athenis. aliqui argos a phoroneo rege ante conditum volunt, quidam et sicyonem, aegyptii vero multo ante apud ipsos diospolin. tegulas invenit cinyra, agriopae filius, et metalla aeris, utrumque in insula cypro, item forcipem, martulum, vectem, incudem; puteos danaus ex aegypto advectus in graeciam qua vocabatur argos dipsion; lapicidinas cadmus thebis aut, ut theophrastus, in phoenice; thrason muros; turres, ut aristoteles, cyclopes, tirynthii, ut  theophrastus; aegyptii textilia, inficere lanas sardibus lydi, fusos in lanificio closter, filius arachnae, linum et retia arachne, fulloniam artem nicias megarensis, sutrinam tychius boeotius. medicinam aegyptii apud ipsos volunt repertam, alii per arabum, babylonis et apollinis filium, herbariam et medicamentariam a chirone, saturni et philyrae filio. aes conflare et temperare aristoteles lydum scythen monstrasse, theophrastus delam phrygem putant, aerariam fabricam alii chalybas, alii cyclopas, ferrum hesiodus in creta eos qui vocati sunt dactyli idaei. argentum invenit erichthonius atheniensis, ut alii, aeacus; auri metalla et flaturam cadmus phoenix ad pangaeum montem, ut alii, thoas aut aeacus in panchaia aut sol oceani filius, cui gellius medicinae quoque inventionem ex metallis assignat. plumbum ex cassiteride insula primus adportavit midacritus.  fabricam ferrariam invenerunt cyclopes, figlinas coroebus atheniensis, in iis orbem anarcharsis scythes, ut alii, hyperbius corinthius. fabricam materiariam daedalus et in ea serram, asciam, perpendiculum, terebram, glutinum, ichthyocollam; normam autem et libellam et tornum et clavem theodorus samius, mensuras et pondera phidon argivus aut palamedes, ut maluit gellius; ignem e silice pyrodes cilicis filius, eundem adservare ferula prometheus; vehiculum cum quattuor rotis phryges, mercaturas poeni, culturas vitium et arborum eumolpus atheniensis, vinum aquae misceri staphylus sileni filius, oleum et trapetas aristaeus atheniensis, idem mella; bovem et aratrum buzyges atheniensis, ut alii, triptolemus; regiam civitatem aegyptii, popularem attici post theseum. tyrannus primus fuit phalaris agraganti. servitium invenere lacedaemonii. iudicium capitis in areopago primum actum est.
<plin. nat. 7.81> proelium afri contra aegyptios primi fecere fustibus, quos vocant phalangas. clupeos invenerunt proetus et acrisius inter se bellantes sive chalcus athamantis filius, loricam midias messenius, galeam, gladium, hastam lacedaemonii, ocreas et cristas cares. arcum et sagittam scythen iovis filium, alii sagittas persen persei filium invenisse dicunt, lanceas aetolos, iaculum cum ammento aetolum martis filium, hastas velitares tyrrenum, eundem pilum, penthesileam amazonem securim, pisaeum venabula et in tormentis scorpionem, cretas catapultam, syrophoenicas ballistam et fundam, aeneam tubam pisaeum tyrreni, testudines artemonem clazomenium, equum (qui nunc aries appellatur) in muralibus machinis epium ad troiam, equo vehi bellerophontem, frenos et strata equorum pelethronium, pugnare ex equo thessalos, qui centauri appellati sunt, habitantes secundum pelium montem. bigas prima iunxit phrygum natio, quadrigas erichthonius. ordinem exercitus, signi dationem, tesseras, vigilias palamedes invenit troiano bello,  specularum significationem eodem sinon, inducias lycaon, foedera theseus.
<plin. nat. 7.82> auguria ex avibus car, a quo caria appellata; adiecit ex ceteris animalibus orpheus, aruspicia delphus, ignispicia amphiaraus, extispicia avium tiresias thebanus, interpretationem ostentorum et somniorum amphictyon. astrologiam atlans libyae filius, ut alii, aegyptii, ut alii, assyrii, sphaeram in ea milesius anaximander, ventorum rationem aeolus hellenis filius. musicam amphion, fistulam et monaulum pan mercuri, obliquam tibiam midas in phrygia, geminas tibias marsyas in eadem gente, lydios modulos amphion, dorios thamyras thrax, phrygios marsyas phryx, citharam amphion, ut alii, orpheus, ut alii, linus. septem chordis primum cecinit iii ad iiii primas additis terpander, octavam simonides addidit, nonam Timotheus. cithara sine voce cecinit thamyris primus, cum cantu amphion, ut alii, linus. citharoedica carmina conposuit terpander. cum tibiis canere voce troezenius ardalus instituit. saltationem armatam  curetes docuere, pyrrichen pyrrus, utramque in creta. versum heroum pythio oraculo debemus. de poematum origine magna quaestio; ante troianum bellum probantur fuisse. prosam orationem condere pherecydes syrius instituit Cyri regis aetate, historiam cadmus milesius; ludos gymnicos in arcadia lycaon, funebres acastus in iolco, post eum theseus in isthmo, hercules olympiae; athleticam pittheus, pilam lusoriam gyges lydus; picturam aegyptii et in graecia euchir, daedali cognatus, ut aristoteli placet, ut theophrasto, polygnotus atheniensis.
<plin. nat. 7.83> nave primus in graeciam ex aegypto danaus advenit; antea ratibus navigabatur inventis in mari rubro inter insulas a rege erythra. reperiuntur qui mysos et troianos priores excogitasse in hellesponto putent, cum transirent adversus thracas. etiam nunc in britannico oceano vitiles corio circumsutae fiunt, in nilo ex papyro ac scirpo et harundine. longa nave iasonem primum navigasse philostephanus auctor est, hegesias parhalum, ctesias  samiramin, archemachus aegaeonem, biremem damastes erythraeos fecisse, triremem thucydides aminoclen corinthium, quadriremem aristoteles carthaginienses, quinqueremem mnesigiton salaminios, sex ordinum xenagoras syracusios, ab ea ad decemremem mnesigiton alexandrum magnum, ad duodecim ordines philostephanus ptolemaeum soterem, ad quindecim demetrium antigoni, ad xxx ptolemaeum philadelphum, ad xl ptolemaeum philopatorem, qui tryphon cognominatus est. onerariam hippus tyrius invenit, lembum cyrenenses, cumbam phoenices, celetem rhodii, cercyrum cyprii. siderum observationem in navigando phoenices, remum copae, latitudinem eius plataeae, vela icarus, malum et antennam daedalus, hippegum samii aut pericles atheniensis, tectas longas thasii; antea ex prora tantum et puppi pugnabatur. rostra addidit pisaeus tyrreni, ancoram eupalamus, eandem bidentem anacharsis, harpagones et manus pericles atheniensis,  adminicula gubernandi tiphys. classe princeps depugnavit minos. - animal occidit primus hyperbius martis filius, prometheus bovem. -
<plin. nat. 7.84> gentium consensus tacitus primus omnium conspiravit, ut ionum litteris uteretur. veteres graecas fuisse easdem paene quae nunc sint latinae, indicio erit delphica antiqui aeris, quae est hodie in palatio dono principum, minervae dicata in bibliotheca cum inscriptione tali: ÎÎÎ¥Î£ÎÎÎ¡ÎÎ¤ÎÎ£Î±ÎÎÎÎÎ¤ÎÏÎÎÎ´ÎÎÎ£ÎºÎÎ¡ÎÎÏÎÎÎ´ÎÎÎÎ¤ÎÎ
<plin. nat. 7.85> sequens gentium consensus in tonsoribus fuit, sed romanis tardior. in italiam ex sicilia venere post romam conditam anno ccccliiii adducente p. titinio mena, ut auctor est Varro; antea intonsi fuere. primus omnium radi cotidie instituit africanus sequens; Divus Augustus cultris semper usus est.
<plin. nat. 7.86> tertius consensus fuit in horarum observatione,  iam hic ratione accedens, quando et a quo in graecia reperta, diximus secundo volumine. serius etiam hic romae contigit. xii tabulis ortus tantum et occasus nominantur, post aliquot annos adiectus est et meridies, accenso consulum id pronuntiante, cum a curia inter rostra et graecostasin prospexisset solem; a columna maenia ad carcerem inclinato sidere supremam pronuntiavit, sed hoc serenis tantum diebus, usque ad primum punicum bellum. princeps solarium horologium statuisse ante xii annos quam cum pyrro bellatum est ad aedem quirini l. papirius cursor, cum eam dedicaret a patre suo votam, a fabio vestale proditur. sed neque facti horologii rationem vel artificem significat nec unde translatum sit aut apud quem scriptum id invenerit. M. Varro primum statutum in publico secundum rostra in columna tradit bello punico primo a m'. valerio messala cos. catina capta in sicilia, deportatum inde post xxx annos quam de papiriano horologio traditur, anno urbis cccclxxxx. nec congruebant ad horas eius lineae, paruerunt tamen ei annis undecentum, donec q. marcius philippus, qui cum l. paulo fuit censor, diligentius  ordinatum iuxta posuit, idque munus inter censoria opera gratissima acceptum est. etiam tum tamen nubilo incertae fuere horae usque ad proximum lustrum. tunc scipio nasica collega laenati primus aqua divisit horas aeque noctium ac dierum idque horologium sub tecto dicavit anno urbis dxcv. tam diu populo romano indiscreta lux fuit.
<plin. nat. 7.87> nunc praevertemur ad reliqua animalia primumque terrestria.
<plin. nat. 8.1> ad reliqua transeamus animalia et primum terrestria.     maximum est elephans proximumque humanis sensibus, quippe intellectus illis sermonis patrii et imperiorum obedientia, officiorum quae didicere memoria, amoris et gloriae voluptas, immo vero, quae etiam in homine rara, probitas, prudentia, aequitas, religio quoque siderum solisque ac  lunae veneratio. auctores sunt in mauretaniae saltibus ad quendam amnem, cui nomen est amilo, nitescente luna nova greges eorum descendere ibique se purificantes sollemniter aqua circumspergi atque ita salutato sidere in silvas reverti vitulorum fatigatos prae se ferentes. alienae quoque religionis intellectu creduntur maria transituri non ante naves conscendere quam invitati rectoris iureiurando de reditu, visique sunt fessi aegritudine, quando et illas moles infestant morbi, herbas supini in caelum iacientes, veluti tellure precibus allegata. nam, quod ad docilitatem attinet, regem adorant, genua submittunt, coronas porrigunt. indis arant minores, quos appellant nothos.
<plin. nat. 8.2> romae iuncti primum subiere currum pompei magni africano triumpho, quod prius india victa triumphante libero patre memoratur. procilius negat potuisse pompei triumpho iunctos egredi porta. germanici caesaris munere gladiatorio quosdam etiam inconditos meatus edidere saltantium modo. vulgare erat per auras arma iacere, non auferentibus ventis, atque inter se gladiatorios congressus edere aut lascivienti pyrriche conludere. postea et per funes incessere, lecticis etiam ferentes quaterni singulos puerperas imitantes, plenisque homine tricliniis accubitum iere  per lectos ita libratis vestigiis, ne quis potantium attingeretur. certum est unum tardioris ingeni in accipiendis quae tradebantur, saepius castigatum verberibus, eadem illa meditantem noctu repertum. mirum et adversis quidem funibus subire, sed maxime regredi, utique pronis. mucianus iii consul auctor est aliquem ex iis et litterarum ductus graecarum didicisse solitumque perscribere eius linguae verbis: "ipse ego haec scripsi et spolia celtica dicavi," itemque se vidente puteolis, cum advecti e nave egredi cogerentur, territos spatio pontis procul a continente porrecti, ut sese longinquitatis aestimatione fallerent, aversos retrorsus isse.
<plin. nat. 8.3> praedam ipsi in se expetendam sciunt solam esse in armis suis, quae iuba cornua appellat, herodotus tanto antiquior et consuetudo melius dentes. quam ob rem deciduos casu aliquo vel senecta defodiunt. hoc solum ebur est; cetero et in his quoque, qua corpus intexit, vilitas ossea. quamquam nuper ossa etiam in laminas secari coepere paenuria: etenim rara amplitudo iam dentium praeterquam ex india reperitur; cetera in nostro orbe cessere luxuriae. dentium candore intellegitur iuventa. circa hos  beluis summa cura: alterius mucroni parcunt, ne sit proeliis hebes, alterius operario usu fodiunt radices, inpellunt moles; circumventique a venantibus primos constituunt quibus sint minimi, ne tanti proelium putetur, postea fessi inpactos arbori frangunt praedaque se redimunt.
<plin. nat. 8.4> mirum in plerisque animalium scire quare petantur, sed et fere cuncta quid caveant. elephans homine obvio forte in solitudine et simpliciter oberrante clemens placidusque etiam demonstrare viam traditur; idem vestigio hominis animadverso prius quam homine intremescere insidiarum metu, subsistere ab olfactu, circumspectare, iras proflare nec calcare, sed erutum proximo tradere, illum sequenti, simili nuntio usque ad extremum, tunc agmen circumagi et reverti aciemque derigi. adeo omnium odori durare virus illud maiore ex parte ne nudorum quidem pedum. sic et tigris, etiam feris ceteris truculenta atque ipsa elephanti quoque spernens vestigia, hominis viso transferre dicitur protinus catulos, quonam modo agnito, ubi ante conspecto illo quem timet etenim tales silvas minime frequentari certum est. sane mirentur ipsam vestigii raritatem. sed unde sciunt timendi esse immo vero cur vel ipsius conspectum paveant, tanto viribus, magnitudine, velocitate praestantiores nimirum haec est natura rerum, haec potentia eius, saevissimas ferarum maximasque numquam  vidisse, quod debeant timere, et statim intellegere, cum sit timendum.
<plin. nat. 8.5> elephanti gregatim semper ingrediuntur. ducit agmen maximus natu, cogit aetate proximus. amnem transituri minimos praemittunt, ne maiorum ingressu atterente alveum crescat gurgiti altitudo. antipater auctor est duos antiocho regi in bellicis usibus celebres etiam cognominibus fuisse; etenim novere ea. certe cato, cum imperatorum nomina annalibus detraxerit, eum, qui fortissime proeliatus esset in punica acie, surum tradidit vocatum altero dente mutilato. antiocho vadum fluminis experienti renuit aiax, alioqui dux agminis semper. tum pronuntiatum eius fore principatum qui transisset, ausumque patroclum ob id phaleris argenteis, quo maxime gaudent, et reliquo omni primatu donavit. ille, qui notabatur, inedia mortem ignominiae praetulit. mirus namque pudor est, victusque vocem fugit victoris, terram ac verbenas porrigit. pudore numquam nisi in abdito coeunt, mas quinquennis, femina decennis. initur autem biennio quinis, ut ferunt, cuiusque anni diebus, nec amplius; sexto perfunduntur amne, non ante reduces ad agmen. nec adulteria novere nullave propter feminas inter se proelia ceteris animalibus pernicialia, nec quia desit illis amoris vis, namque traditur unus amasse quandam in aegypto corollas vendentem ac, ne quis vulgariter electam putet, mire  gratam aristophani celeberrimo in arte grammatica, alius menandrum syracusanum incipientis iuventae in exercitu ptolemaei, desiderium eius, quotiens non videret, inedia testatus. et unguentariam quandam dilectam iuba tradit. omnium amoris fuere argumenta gaudium a conspectu blanditiaeque inconditae, stipes, quas populus dedisset, servatae et in sinum effusae. nec mirum esse amorem quibus sit memoria. idem namque tradit agnitum in senecta multos post annos qui rector in iuventa fuisset; idem divinationem quandam iustitiae, cum bocchus rex triginta elephantis totidem, in quos saevire instituerat, stipitibus adligatos obiecisset, procursantibus inter eos qui lacesserent, nec potuisse effici ut crudelitatis alienae ministerio fungerentur.
<plin. nat. 8.6> elephantos italia primum vidit pyrri regis bello et boves lucas appellavit in lucanis visos anno urbis cccclxxii, roma autem in triumpho vii annis ad superiorem numerum additis, eadem plurimos anno dii victoria l. metelli pontificis in sicilia de poenis captos. cxlii fuere aut, ut quidam, cxx, travecti ratibus quas doliorum consertis ordinibus inposuerat. verrius eos pugnasse in circo interfectosque iaculis tradit paenuria consilii, quoniam neque ali placuisset neque donari regibus; l. piso inductos  dumtaxat in circum atque, ut contemptus eorum incresceret, ab operariis hastas praepilatas habentibus per circum totum actos. nec quid deinde iis factum sit auctores explicant qui non putant interfectos.
<plin. nat. 8.7> clara est unius e romanis dimicatio adversus elephantum, cum Hannibal captivos nostros dimicare inter sese coegisset. namque unum qui supererat obiecit elephanto, et ille dimitti pactus, si interemisset, solus in harena congressus magno poenorum dolore confecit. Hannibal, cum famam eius dimicationis contemptum adlaturam beluis intellegeret, equites misit qui abeuntem interficerent. proboscidem eorum facillime amputari pyrri proeliorum experimentis patuit. romae pugnasse fenestella tradit primum omnium in circo claudi pulchri aedilitate curuli m. antonio a. postumio cos. anno urbis dclv, item post annos viginti lucullorum aedilitate curuli adversus tauros. pompei quoque altero consulatu, dedicatione templi veneris victricis, viginti pugnavere in circo aut, ut quidam tradunt, xviii, gaetulis ex adverso iaculantibus, mirabili unius dimicatione, qui pedibus confossis repsit genibus in catervas, abrepta scuta iaciens in sublime, quae decidentia voluptati spectantibus erant in orbem circumacta, velut arte, non furore beluae, iacerentur. magnum et in altero miraculum fuit uno ictu occiso; pilum autem sub oculo adactum in vitalia capitis venerat. universi eruptionem temptavere, non sine vexatione  populi, circumdatis claustris ferreis. qua de causa caesar dictator postea simile spectaculum editurus euripis harenam circumdedit, quos nero princeps sustulit equiti loca addens. sed pompeiani amissa fugae spe misericordiam vulgi inenarrabili habitu quaerentes supplicavere quadam sese lamentatione conplorantes, tanto populi dolore, ut oblitus imperatoris ac munificentiae honori suo exquisitae flens universus consurgeret dirasque pompeio, quas ille mox luit, inprecaretur. pugnavere et caesari dictatori tertio consulatu eius viginti contra pedites d iterumque totidem turriti cum sexagenis propugnatoribus, eodem quo priore numero peditum et pari equitum ex adverso dimicante, postea singuli principibus claudio et neroni in consummatione gladiatorum.
<plin. nat. 8.8> ipsius animalis tanta narratur clementia contra minus validos, ut in grege pecudum occurrentia manu dimoveat, ne quod obterat inprudens. nec nisi lacessiti nocent idque cum gregatim semper ambulent, minime ex omnibus solivagi. equitatu circumventi infirmos aut fessos vulneratosve in medium agmen recipiunt, acie, velut imperio aut ratione per vices subeunte.
<plin. nat. 8.9> capti celerrime mitificantur hordei suco. capiuntur autem in india unum ex domitis agente rectore, qui deprehensum solitarium abactumve a grege verberet ferum:  quo fatigato transcendit in eum nec secus ac priorem regit. africa foveis capit, in quas deerrante aliquo protinus ceteri congerunt ramos, moles devolvunt, aggeres construunt omnique vi conantur extrahere. ante domitandi gratia reges equitatu cogebant in vallem manu factam et longo tractu fallacem, cuius inclusos ripis fossisque fame domabant. argumentum erat ramus homine porrigente clementer acceptus. nunc dentium causa pedes eorum iaculantur alioqui mollissimos. trogodytae contermini aethiopiae, qui hoc solo venatu aluntur, propinquas itineri eorum conscendunt arbores; inde totius agminis novissimum speculati extremas in clunes desiliunt. laeva adprehenditur cauda, pedes stipantur in sinistro femine: ita pendens alterum poplitem dextra caedit ac praeacuta bipenni hoc crure tardato profugiens alterius poplitis nervos ferit, cuncta praeceleri pernicitate peragens. alii tutiore genere, sed magis fallaci, ingentes arcus intentos defigunt humi longius; hos praecipui viribus iuvenes continent, alii conixi pari conatu contendunt ac praetereuntibus sagittarum venabula infigunt, mox sanguinis vestigiis secuntur.
<plin. nat. 8.10> elephantorum generis feminae multo pavidiores. domantur autem rabidi fame et verberibus, elephantis aliis admotis, qui tumultuantem catenis coerceant. et alias circa  coitus maxime efferantur et stabula indorum dentibus sternunt. quapropter arcent eos coitu feminarumque pecuaria separant, quae haut alio modo quam armentorum habent. domiti militant et turres armatorum in dorsis ferunt magnaque ex parte orientis bella conficiunt: prosternunt acies, proterunt armatos. iidem minimo suis stridore terrentur vulneratique et territi retro semper cedunt, haut minore partium suarum pernicie. indicum africi pavent nec contueri audent, nam et maior indicis magnitudo est.
<plin. nat. 8.11> decem annis gestare in utero vulgus existimat, aristoteles biennio nec amplius quam semel gignere pluresque quam singulos, vivere ducenis annis et quosdam ccc. iuventa eorum a sexagesimo incipit. gaudent amnibus maxime et circa fluvios vagantur, cum alioqui nare propter magnitudinem corporis non possint. iidem frigoris inpatientes; maximum hoc malum inflationemque et profluvium alvi nec alia morborum genera sentiunt. olei potu tela, quae corpori eorum inhaereant, decidere invenio, a sudore autem facilius adhaerescere. et terram edisse iis  tabificum est, nisi saepius mandant; devorant autem et lapides; truncos quidem gratissimo in cibatu habent. palmas excelsiores fronte prosternunt atque ita iacentium absumunt fructum. mandunt ore, spirant et bibunt odoranturque haut inproprie appellata manu. animalium maxime odere murem et, si pabulum in praesepio positum attingi ab eo videre, fastidiunt. cruciatum in potu maximum sentiunt hausta hirudine, quam sanguisugam vulgo coepisse appellari adverto. haec ubi in ipso animae canali se fixit, intolerando adficit dolore. durissimum dorso tergus, ventri molle, saetarum nullum tegimentum, ne in cauda quidem praesidium abigendo taedio muscarum (namque id et tanta vastitas sentit), sed cancellata cutis, et invitans id genus animalium odore. ergo cum extentis recepere examina, artatis in rugas repente cancellis comprehensas enecant. hoc iis pro cauda, iuba, villo est. dentibus ingens pretium et deorum simulacris lautissima ex his materia. invenit luxuria commendationem et aliam expetiti in callo manus saporis, haud alia de causa, credo, quam quia ipsum ebur sibi mandere videtur. magnitudo dentium videtur quidem in templis praecipua, sed tamen in extremis africae, qua confinis aethiopiae est, postium vicem in domiciliis praebere saepesque in his et pecorum stabulis pro palis elephantorum dentibus fieri polybius tradidit auctore gulusa regulo.
<plin. nat. 8.12> elephantos fert africa ultra syrticas solitudines et in mauretania, ferunt aethiopes et trogodytae, ut dictum est, sed maximos india bellantesque cum iis perpetua discordia dracones tantae magnitudinis et ipsos, ut circumplexu facili ambiant nexuque nodi praestringant. conmoritur ea dimicatio, victusque conruens conplexum elidit pondere.
<plin. nat. 8.13> mira animalium pro se cuique sollertia astutissima. ascendendi in tantam altitudinem difficultas draconi; itaque tritum iter ad pabula speculatus ab excelsa se arbore inicit. scit ille inparem sibi luctatum contra nexus; itaque arborum aut rupium attritum quaerit. cavent hoc dracones ob idque gressus primum alligant cauda: resolvunt illi nodos manu; at hi in ipsas nares caput condunt pariterque spiritum praecludunt et mollissimas lancinant partes. iidem obvii deprehensi in adversos erigunt se oculosque maxime petunt. ita fit ut plerumque caeci ac fame et maeroris tabe confecti reperiantur. quam quis aliam tantae discordiae causam attulerit nisi naturam spectaculum sibi paria conponentem
<plin. nat. 8.14> est et alia dimicationis huius fama. elephantis frigidissimum esse sanguinem; ob id aestu torrente praecipue draconibus expeti. quam ob rem in amnes mersos insidiari bibentibus coortosque inligata manu in aurem morsum defigere, quoniam is tantum locus defendi non possit manu. dracones esse tantos, ut totum sanguinem capiant, itaque elephantos ab iis ebibi siccatosque concidere et dracones inebriatos opprimi conmorique.
<plin. nat. 8.15> generat eos aethiopia indicis pares, vicenum cubitorum. id modo mirum, unde cristatos iuba crediderit. asachaei vocantur aethiopes apud quos maxime nascuntur; narrantque in maritimis eorum quaternos quinosque inter se cratium modo inplexos erectis capitibus velificantes ad meliora pabula arabiae vehi fluctibus.
<plin. nat. 8.16> megasthenes scribit in india serpentes in tantam magnitudinem adolescere, ut solidos hauriant cervos taurosque, metrodorus circa rhyndacum amnem in ponto, supervolantes ut quamvis alte perniciterque alites haustu  raptas absorbeant. nota est in punicis bellis ad flumen bagradam a regulo imperatore ballistis tormentisque, ut oppidum aliquod, expugnata serpens cxx pedum longitudinis; pellis eius maxillaeque usque ad bellum numantinum duravere romae in templo. faciunt his fidem in italia appellatae bovae in tantam amplitudinem exeuntes, ut divo claudio principe occisae in vaticano solidus in alvo spectatus sit infans. aluntur primo bubuli lactis suctu, unde nomen traxere.
<plin. nat. 8.17> ceterorum animalium, quae modo convecta undique italiae contigere saepius, formas nihil attinet scrupulose referre. paucissima scythia gignit inopia fruticum, pauca contermina illi germania, insignia tamen boum ferorum genera, iubatos bisontes excellentique et vi et velocitate uros, quibus inperitum volgus bubalorum nomen inponit, cum id gignat africa vituli potius cervique quadam similitudine. septentrio fert et equorum greges ferorum, sicut asinorum asia et africa, praeterea alcen iumento similem, ni proceritas aurium et cervicis distinguat; item natam in  scadinavia insula nec umquam visam in hoc orbe, multis tamen narratam achlin haud dissimilem illi, set nullo suffraginum flexu, ideoque non cubantem et adclinem arbori in somno eaque incisa ad insidias capi, alias velocitatis memoratae. labrum ei superius praegrande; ob id retrograditur in pascendo, ne in priora tendens involvatur. tradunt in paeonia feram quae bonasus vocetur, equina iuba, cetera tauro similem, cornibus ita in se flexis, ut non sint utilia pugnae. quapropter fuga sibi auxiliari reddentem in ea fimum, interdum et trium iugerum longitudine, cuius contactus sequentes ut ignis aliquis amburat.
<plin. nat. 8.18> mirum pardos, pantheras, leones et similia condito in corporis vaginas unguium mucrone, ne refringantur hebetenturve, ingredi aversisque falculis currere nec nisi in adpetendo protendere. leoni praecipua generositas tunc, cum colla armosque vestiunt iubae; id enim aetate contingit e leone conceptis. quos vero pardi generavere, semper insigni hoc carent; simili modo feminae. magna his libido coitus et ob hoc maribus ira. africa haec maxime  spectat, inopia aquarum ad paucos amnes congregantibus se feris. ideo multiformes ibi animalium partus, varie feminis cuiusque generis mares aut vi aut voluptate miscente: unde etiam vulgare graeciae dictum semper aliquid novi africam adferre. odore pardi coitum sentit in adultera leo totaque vi consurgit in poenam; idcirco ea culpa flumine abluitur aut longius comitatur. semel autem edi partum, lacerato unguium acie utero in enixu, volgum credidisse video.
<plin. nat. 8.19> aristoteles diversa tradit, vir quem in his magna secuturus ex parte praefandum reor. alexandro magno rege inflammato cupidine animalium naturas noscendi delegataque hac commentatione aristoteli, summo in omni doctrina viro, aliquot milia hominum in totius asiae graeciaeque tractu parere iussa, omnium quos venatus, aucupia piscatusque alebant quibusque vivaria, armenta, alvaria, piscinae, aviaria in cura erant, ne quid usquam genitum ignoraretur ab eo. quos percunctando quinquaginta ferme volumina illa praeclara de animalibus condidit. quae a me collecta in artum cum iis, quae ignoraverat, quaeso ut legentes boni consulant, in universis rerum naturae operibus medioque clarissimi regum omnium desiderio cura nostra breviter peregrinantes.  is ergo tradit leaenam primo fetu parere quinque catulos ac per annos singulis minus, ab uno sterilescere. informes minimasque carnes magnitudine mustellarum esse initio, semenstres vix ingredi posse nec nisi bimenstres moveri; in europa autem inter acheloum tantum mestumque amnes leones esse, sed longe viribus praestantiores iis quos africa aut syria gignant.
<plin. nat. 8.20> leonum duo genera, compactile et breve crispioribus iubis. hos pavidiores esse quam longos simplicique villo; eos contemptores vulnerum. urinam mares crure sublato reddere ut canes. gravem odorem, nec minus halitum. raros in potu vesci alternis diebus, a saturitate interim triduo cibis carere. quae possint, in mandendo solida devorare, nec capiente aviditatem alvo coniectis in fauces unguibus extrahere aut si fugiendum in satietate habeant. vitam iis longam docet argumento, quod plerique dentibus defecti reperiantur. polybius, aemiliani comes, in senecta  hominem ab his adpeti refert, quoniam ad persequendas feras vires non suppetant; tunc obsidere africae urbes, eaque de causa cruci fixos vidisse se cum scipione, quia ceteri metu poenae similis absterrerentur eadem noxa.
<plin. nat. 8.21> leoni tantum ex feris clementia in supplices. prostratis parcit et, ubi saevit, in viros potius quam in feminas fremit, in infantes non nisi magna fame. credit iuba pervenire intellectum ad eos precum; in captivam certe gaetuliae reducem audivit multorum in silvis impetum esse mitigatum adloquio ausae dicere, se feminam, profugam, infirmam, supplicem animalis omnium generosissimi ceterisque imperitantis, indignam eius gloria praedam. varia circa hoc opinio ex ingenio cuiusque vel casu, mulceri alloquiis feras, quippe cum etiam serpentes extrahi cantu cogique in poenam verum falsumne sit, non vita decreverit. leonum animi index cauda, sicut et equorum aures; namque et has notas generosissimo cuique natura tribuit. inmota ergo placido, clemens blandienti, quod rarum est: crebrior enim iracundia, cuius in principio terra verberatur, incremento terga ceu quodam incitamento flagellantur. vis summa in pectore. ex omni vulnere  sive ungue inpresso sive dente ater profluit sanguis. iidem satiati innoxii sunt. generositas in periculis maxime deprehenditur, non illo tantum modo, quo spernens tela diu se terrore solo tuetur ac velut cogi testatur cooriturque non tamquam periculo coactus, sed tamquam amentiae iratus. illa nobilior animi significatio: quamlibet magna canum et venantium urguente vi contemptim restitansque cedit in campis et ubi spectari potest; idem ubi virgulta silvasque penetravit, acerrimo cursu fertur velut abscondente turpitudinem loco. dum sequitur, insilit saltu, quo in fuga non utitur. vulneratus observatione mira percussorem novit et in quantalibet multitudine adpetit; eum vero, qui telum quidem miserit, sed non vulneraverit, correptum rotatumque sternit nec vulnerat. cum pro catulis feta dimicat, oculorum aciem traditur defigere in terram, ne venabula expavescat. cetero dolis carent et suspicione nec limis intuentur oculis aspicique simili modo nolunt. creditum est a moriente humum morderi lacrimamque leto dari. atque hoc tale tamque saevum animal rotarum orbes circumacti currusque inanes et gallinaceorum cristae cantusque etiam magis  terrent, sed maxime ignes. aegritudinem fastidii tantum sentit, in qua medetur ei contumelia, in rabiem agente adnexarum lascivia simiarum; gustatus deinde sanguis in remedio est.
<plin. nat. 8.22> leonum simul plurium pugnam romae princeps dedit scaevola p. f. in curuli aedilitate, centum autem iubatorum primus omnium l. sulla, qui postea dictator fuit, in praetura. post eum pompeius magnus in circo dc, in iis iubatorum cccxv, caesar dictator cccc.
<plin. nat. 8.23> capere eos ardui erat quondam operis, foveisque maxime. principatu claudii casus rationem docuit, pudendam paene talis ferae nomine, a pastore gaetuliae sago contra ingruentis impetum obiecto, quod spectaculum in harenam protinus tralatum est, vix credibili modo torpescente tanta illa feritate quamvis levi iniectu operto capite, ita ut devinciatur non repugnans. videlicet omnis vis constat in oculis, quo minus mirum sit a lysimacho alexandri iussu simul incluso strangulatum leonem. iugo subdidit eos primusque romae ad currum iunxit m. antonius, et quidem civili bello, cum dimicatum esset in pharsaliis campis, non sine ostento quodam temporum, generosos spiritus iugum subire illo  prodigio significante. nam quod ita vectus est cum mima cytheride, super monstra etiam illarum calamitatium fuit. primus autem hominum leonem manu tractare ausus et ostendere mansuefactum hanno e clarissimis poenorum traditur damnatusque illo argumento, quoniam nihil non persuasurus vir tam artificis ingenii videbatur et male credi libertas ei, cui in tantum cessisset etiam feritas.
<plin. nat. 8.24> sunt vero et fortuitae eorum quoque clementiae exempla. mentor syracusanus in syria, leone obvio suppliciter volutante, attonitus pavore, cum refugienti undique fera opponeret sese et vestigia lamberet adulanti similis, animadvertit in pede eius tumorem vulnusque. extracto surculo liberavit cruciatu. pictura casum hunc testatur syracusis. simili modo elpis samius natione in africam delatus nave, iuxta litus conspecto leone hiatu minaci, arborem fuga petit libero patre invocato, quoniam tum praecipuus votorum locus est, cum spei nullus est. set neque profugienti, cum potuisset, fera institerat et procumbens ad arborem hiatu, quo terruerat, miserationem quaerebat. os morsu avidiore inhaeserat dentibus cruciabatque inedia, non tantum poena in ipsis eius telis, suspectantem ac velut mutis precibus orantem, dum fortuitis fidens non est contra feram  multoque diutius miraculo quam metu cessatum est. degressus tandem evellit praebenti et qua maxime opus esset adcommodanti. traduntque, quamdiu navis ea in litore steterit, retulisse gratiam venatus adgerendo. qua de causa libero patri templum in samo elpis sacravit, quod ab eo facto graeci ÎºÎµÏÎ·Î½Î¿ÌÏÎ¿ÏÎ´Î¹Î¿Î½ÏÌÏÎ¿Ï appellavere. miremur postea vestigia hominum intellegi a feris, cum etiam auxilia ab uno animalium sperent cur enim non ad alia iere aut unde medicas manus hominis sciunt nisi forte vis malorum etiam feras omnia experiri cogit.
<plin. nat. 8.25> aeque memorandum et de panthera tradit demetrius physicus: iacentem in media via hominis desiderio repente apparuisse patri cuiusdam philini, adsectatoris sapientiae; illum pavore coepisse regredi, feram vero circumvolutari non dubie blandientem seseque conflictantem maerore qui etiam in panthera intellegi posset. feta erat, catulis procul in foveam delapsis. primum ergo miserationis fuit non expavescere, proximum et curam intendere, secutusque qua trahebat vestem unguium levi iniectu, ut causam doloris intellexit simulque salutis suae mercedem, exemit catulos, ea cum his prosequente usque extra solitudines deductus  laeta atque gestiente, ut facile appareret gratiam referre et nihil in vicem inputare, quod etiam in homine rarum est.
<plin. nat. 8.26> haec fidem et democrito adferunt, qui thoantem in arcadia servatum a dracone narrat. nutrierat eum puer dilectum admodum, parensque serpentis naturam et magnitudinem metuens in solitudines tulerat, in quibus circumvento latronum insidiis agnitoque voce subvenit. nam quae de infantibus ferarum lacte nutritis, cum essent expositi, produntur, sicut de conditoribus nostris a lupa, magnitudini fatorum accepta fieri aequius quam ferarum naturae arbitror.
<plin. nat. 8.27> panthera et tigris macularum varietate prope solae bestiarum spectantur, ceteris unus ac suus cuique generi color est, leonum tantum in syria niger. pantheris in candido breves macularum oculi. ferunt odore earum mire sollicitari quadripedes cunctas, sed capitis torvitate terreri; quam ob rem occultato eo reliqua dulcedine invitatas corripiunt. sunt qui tradant in armo iis similem lunae esse maculam crescentem in orbem seque cavantem pari modo. nunc varias et pardos, qua mares sunt, appellant in eo omni genere, creberrimo in africa syriaque. quidam ab his  pantheras candore solo discernunt, nec adhuc aliam differentiam inveni.
<plin. nat. 8.28> senatus consultum fuit vetus, ne liceret africanas in italiam advehere. contra hoc tulit ad populum cn. aufidius tribunus plebis permisitque circensium gratia inportare. primus autem Scaurus aedilitate sua varias cl universas misit, dein pompeius magnus ccccx, Divus Augustus ccccxx. idem q. tuberone paulo fabio maximo cos. iiii non. mai. theatri marcelli dedicatione tigrim primus omnium romae ostendit in cavea mansuefactam, divus vero claudius simul iiii.
<plin. nat. 8.29> tigrim hyrcani et indi ferunt, animal velocitatis tremendae et maxime cognitae, dum capitur totus eius fetus, qui semper numerosus est. ab insidiante rapitur equo quam maxime pernici atque in recentes subinde transfertur. at ubi vacuum cubile reperit feta - maribus enim subolis cura non est - , fertur praeceps odore vestigans. raptor adpropinquante fremitu abicit unum ex catulis; tollit illa morsu et pondere etiam ocior acta remeat iterumque consequitur ac subinde, donec in navem regresso inrita feritas saevit in litore.
<plin. nat. 8.30> camelos inter armenta pascit oriens, quarum duo genera, bactriae et arabiae; differunt, quod illae bina habent tubera in dorso, hae singula et sub pectore alterum,  cui incumbant. dentium superiore ordine, ut boves, carent in utroque genere. omnes autem iumentorum ministeriis dorso funguntur atque etiam equitatus in proeliis. velocitas ut equo, sed sua cuique mensura sicuti vires. nec ultra adsuetum procedit spatium nec plus instituto onere recipit. odium adversus equos gerunt naturale. sitim et quadriduo tolerant inplenturque, cum bibendi occasio est, et in praeteritum et in futurum, obturbata proculcatione prius aqua: aliter potu non gaudent. vivunt quinquagenis annis, quaedam et centenis. utrimque rabiem et ipsae sentiunt. castrandi genus etiam feminas, quae bello praeparentur, inventum est: fortiores ita fiunt coitu negato.
<plin. nat. 8.31> harum aliqua similitudo in duo transfertur animalia. nabun aethiopes vocant collo similem equo, pedibus et cruribus bovi, camelo capite, albis maculis rutilum colorem distinguentibus, unde appellata camelopardalis, dictatoris caesaris circensibus ludis primum visa romae. ex eo subinde cernitur, aspectu magis quam feritate conspicua, quare etiam ovis ferae nomen invenit.
<plin. nat. 8.32> pompei magni primum ludi ostenderunt chama, quem galli rufium vocabant, effigie lupi, pardorum maculis. iidem ex aethiopia quas vocant ÎºÎ·ÌÏÎ¿ÏÏ, quarum pedes posteriores pedibus humanis et cruribus, priores manibus fuere similes. hoc animal postea roma non vidit.
<plin. nat. 8.33> isdem ludis et rhinoceros unius in nare cornus, qualis saepe, visus. alter hic genitus hostis elephanto cornu ad saxa limato praeparat se pugnae, in dimicatione alvum maxime petens, quam scit esse molliorem. longitudo ei par, crura multo breviora, color buxeus.
<plin. nat. 8.34> lyncas vulgo frequentes et sphingas, fusco pilo, mammis in pectore geminis, aethiopia generat multaque alia monstris similia, pinnatos equos et cornibus armatos, quos pegasos vocant, crocotas velut ex cane lupoque conceptos, omnia dentibus frangentes protinusque devorata conficientes ventre, cercopithecos nigris capitibus, pilo asini et dissimiles ceteris voce, indicos boves unicornes tricornesque, leucrocotam, pernicissimam feram asini feri  magnitudine, clunibus cervinis, collo, cauda, pectore leonis, capite melium, bisulca ungula, ore ad aures usque rescisso, dentium locis osse perpetuo - (hanc feram humanas voces tradunt imitari. apud eosdem et quae vocatur eale, magnitudine equi fluviatilis, cauda elephanti, colore nigra vel fulva, maxillis apri, maiora cubitalibus cornua habens mobilia, quae alterna in pugna sistit variatque infesta aut obliqua, utcumque ratio monstravit) - , sed atrocissimos tauros silvestres, maiores agrestibus, velocitate ante omnes, colore fulvos, oculis caeruleis, pilo in contrarium verso, rictu ad aures dehiscente iuxta cornua mobilia. tergori duritia silicis, omne respuens vulnus. feras omnes venantur, ipsi non aliter quam foveis capti feritate semper intereunt. apud eosdem nasci ctesias scribit quam mantichoran appellat, triplici dentium ordine pectinatim coeuntium, facie et auriculis hominis, oculis glaucis, colore sanguineo, corpore leonis, cauda scorpionis modo spicula infigentem, vocis ut si misceatur fistulae et tubae concentus, velocitatis magnae, humani corporis vel praecipue adpetentem. in india et boves solidis ungulis, unicornes, et feram nomine axin hinnulei pelle pluribus candidioribusque maculis, sacrorum liberi  patris - (orsaei indi simias candentes toto corpore venantur) - , asperrimam autem feram monocerotem, reliquo corpore equo similem, capite cervo, pedibus elephanto, cauda apro, mugitu gravi, uno cornu nigro media fronte cubitorum duum eminente. hanc feram vivam negant capi.
<plin. nat. 8.35> apud hesperios aethiopas fons est nigris, ut plerique existimavere, nili caput, ut argumenta quae diximus persuadent. iuxta hunc fera appellatur catoblepas, modica alioqui ceterisque membris iners, caput tantum praegrave aegre ferens - id deiectum semper in terram - , alias internicio humani generis, omnibus, qui oculos eius videre, confestim expirantibus.
<plin. nat. 8.36> eadem et basilisci serpentis est vis. cyrenaica hunc generat provincia, duodecim non amplius digitorum magnitudine, candida in capite macula ut quodam diademate insignem. sibilo omnes fugat serpentes nec flexu multiplici, ut reliquae, corpus inpellit, sed celsus et erectus in medio incedens. necat frutices, non contactos modo, verum et adflatos, exurit herbas, rumpit saxa: talis vis malo est. creditum quondam ex equo occisum hasta et per eam subeunte vi non equitem modo, sed equum quoque absumptum.  atque huic tali monstro - saepe enim enectum concupivere reges videre - mustellarum virus exitio est: adeo naturae nihil placuit esse sine pare. inferciunt has cavernis facile cognitis soli tabe. necant illae simul odore moriunturque, et naturae pugna conficitur.
<plin. nat. 8.37> sed in italia quoque creditur luporum visus esse noxius vocemque homini, quem priores contemplentur, adimere ad praesens. inertes hos parvosque africa et aegyptus gignunt, asperos trucesque frigidior plaga. homines in lupos verti rursusque restitui sibi falsum esse confidenter existimare debemus aut credere omnia quae fabulosa tot saeculis conperimus. unde tamen ista vulgo infixa sit fama in tantum, ut in maledictis versipelles habeat, indicabitur. euanthes, inter auctores graeciae non spretus, scribit arcadas tradere ex gente anthi cuiusdam sorte familiae lectum ad stagnum quoddam regionis eius duci vestituque in quercu suspenso tranare atque abire in deserta transfigurarique in lupum et cum ceteris eiusdem generis congregari per annos viiii. quo in tempore si homine se abstinuerit, reverti ad idem stagnum et, cum tranaverit, effigiem recipere, ad pristinum habitum addito novem annorum senio. id quoque adicit, eandem recipere vestem.  mirum est quo procedat graeca credulitas! nullum tam inpudens mendacium est, ut teste careat. item apollas, qui olympionicas scripsit, narrat demaenetum parrhasium in sacrificio, quod arcades iovi lycaeo humana etiamtum hostia faciebant, immolati pueri exta degustasse et in lupum se convertisse, eundem x anno restitutum athleticae se exercuisse in pugilatu victoremque olympia reversum. quin et caudae huius animalis creditur vulgo inesse amatorium virus exiguo in villo eumque, cum capiatur, abici nec idem pollere nisi viventi dereptum. dies, quibus coeat, toto anno non amplius duodecim. eundem in fame vesci terra inter auguria; ad dexteram commeantium praeciso itinere si pleno id ore fecerit, nullum ominum praestantius. sunt in eo genere qui cervari vocantur, qualem e gallia in pompei magni harena spectatum diximus. huic quamvis in fame mandenti, si respexerit, oblivionem cibi subrepere aiunt digressumque quaerere aliud.
<plin. nat. 8.38> quod ad serpentes attinet, vulgatum est colorem eius plerasque terrae habere, in qua occultentur. innumera esse genera. cerastis corpore eminere cornicula saepe  quadrigemina, quorum motu, reliquo corpore occulto, sollicitent ad se aves. geminum caput amphisbaenae, hoc est et a cauda, tamquam parum esset uno ore fundi venenum. aliis squamas esse, aliis picturas, omnibus exitiale virus. iaculum ex arborum ramis vibrari, nec pedibus tantum pavendas serpentes, sed ut missile volare tormento. colla aspidum intumescere, nullo ictus remedio praeterquam si confestim partes contactae amputentur. unus huic tam pestifero animali sensus vel potius affectus est: coniugia ferme vagantur, nec nisi cum pari vita est. itaque alterutra interempta incredibilis ultionis alteri cura: persequitur interfectorem unumque eum in quantolibet populi agmine notitia quadam infestat, perrumpit omnes difficultates, permeat spatia nec nisi amnibus arcetur aut praeceleri fuga.
<plin. nat. 8.39> non est fateri rerum natura largius mala an remedia genuerit. iam primum hebetes oculos huic malo dedit, eosque non in fronte adversos cernere, sed in temporibus - itaque excitatur saepius auditu quam visu - , deinde  internecivum bellum cum ichneumone. notum est animal hac gloria maxime, in eadem natum aegypto. mergit se limo saepius siccatque sole, mox ubi pluribus eodem modo se coriis loricavit, in dimicationem pergit. in ea caudam attollens ictus inritos aversus excipit, donec obliquo capite speculatus invadat in fauces. nec hoc contentus aliud haud mitius debellat animal.
<plin. nat. 8.40> crocodilum habet nilus, quadripes malum et terra pariter ac flumine infestum. unum hoc animal terrestre linguae usu caret, unum superiore mobili maxilla inprimit morsum, alias terribile pectinatim stipante se dentium serie. magnitudine excedit plerumque duodeviginti cubita. parit ova quanta anseres, eaque extra eum locum semper incubat praedivinatione quadam, ad quem summo auctu eo anno egressurus est nilus. nec aliud animal ex minore origine in maiorem crescit magnitudinem. et unguibus autem armatus est, contra omnes ictus cute invicta. dies in terra agit, noctes in aqua, teporis utrumque ratione. hunc saturum cibo piscium et semper esculento ore in litore somno datum parva avis, quae trochilos ibi vocatur, rex avium in italia, invitat ad hiandum pabuli sui gratia, os  primum eius adsultim repurgans, mox dentes et intus fauces quoque ad hanc scabendi dulcedinem quam maxime hiantes, in qua voluptate somno pressum conspicatus ichneumon, per easdem fauces ut telum aliquod inmissus, erodit alvum.
<plin. nat. 8.41> similis crocodilo, sed minor etiam ichneumone, est in nilo natus scincos, contra venena praecipuus antidotis, item ad inflammandam virorum venerem.     verum in crocodilo maior erat pestis quam ut uno esset eius hoste natura contenta. itaque et delphini inmeantes nilo, quorum dorso tamquam ad hunc usum cultellata inest pinna, abigentes eos praedam ac velut in suo tantum amne regnantes, alioqui inpares viribus ipsi, astu interimunt. callent enim in hoc cuncta animalia sciuntque non sua modo commoda, verum et hostium adversa, norunt sua tela, norunt occasiones partesque dissidentium inbelles. in ventre mollis est tenuisque cutis crocodilo: ideo se ut territi mergunt delphini subeuntesque alvum illa secant spina. quin et gens hominum est huic beluae adversa in ipso nilo, a tentyri insula, in qua habitat, appellata. mensura eorum parva, sed praesentia animi in hoc tantum usu mira. terribilis haec  contra fugaces belua est, fugax contra sequentes. sed adversum ire soli hi audent, quin et flumini innatant dorsoque equitantium modo inpositi hiantibus resupino capite ad morsum addita in os clava, a dextra ac laeva tenentes extrema eius utrimque, ut frenis in terram agunt captivos ac voce etiam sola territos cogunt evomere recentia corpora ad sepulturam. itaque uni ei insulae crocodili non adnant olfactuque eius generis hominum, ut psyllorum serpentes, fugantur. hebetes oculos hoc animal dicitur habere in aqua, extra acerrimi visus, quattuorque menses hiemis semper inedia tramittere in specu. quidam hoc unum quamdiu vivat crescere arbitrantur; vivit autem longo tempore.
<plin. nat. 8.42> maior altitudine in eodem nilo belua hippopotamius editur, ungulis binis quales bubus, dorso equi et iuba et hinnitu, rostro resimo, cauda et dentibus aprorum aduncis, sed minus noxiis, tergoris ad scuta galeasque inpenetrabilis, praeterquam si umore madeant. depascitur segetes destinatione ante, ut ferunt, determinatas in diem et ex agro ferentibus vestigiis, ne quae revertenti insidiae comparentur.
<plin. nat. 8.43> primus eum et quinque crocodilos romae  aedilitatis suae ludis M. Scaurus temporario euripo ostendit. hippopotamius in quadam medendi parte etiam magister exstitit. adsidua namque satietate obesus exit in litus recenti harundinum caesura speculatum atque, ubi acutissimam vidit stirpem, inprimens corpus venam quandam in crure vulnerat atque ita profluvio sanguinis morbidum alias corpus exonerat et plagam limo rursus obducit.
<plin. nat. 8.44> simile quiddam et volucris in eadem aegypto monstravit, quae vocatur ibis, rostri aduncitate per eam partem se perluens, qua reddi ciborum onera maxime salubre est. nec haec sola: multis animalibus reperta sunt usui futura et homini. dictamnum herbam extrahendis sagittis cervi monstravere percussi eo telo pastuque herbae eius eiecto; iidem percussi a phalangio, quod est aranei genus, aut aliquo simili cancros edendo sibi medentur. est et ad serpentium ictus praecipua qua se lacerti, quotiens cum his conseruere pugnam, vulnerati refovent. chelidoniam visui saluberrimam hirundines monstravere vexatis pullorum oculis illa medentes. testudo cunilae, quam  bubulam vocant, pastu vires contra serpentes refovet, mustella ruta in murium venatu cum iis dimicatione conserta. ciconia origano, hedera apri in morbis sibi medentur et cancros vescendo maxime mari eiectos. anguis, hiberno situ membrana corporis obducta, feniculi suco inpedimentum illud exuit nitidusque vernat. exuit autem a capite primum nec celerius quam uno die et nocte, replicans, ut extra fiat membranae quod fuerit intus. idem hiberna latebra visu obscurato maratho herbae se adfricans oculos inunguit ac refovet; si vero squamae obtorpuere, spinis iuniperi se scabit. draco vernam nausiam silvestris lactucae suco restinguit. pantheras per fricatas carnes aconito barbari venantur. occupat ilico fauces earum angor, quare pardalianches id venenum appellavere quidam; at fera contra hoc excrementis hominis sibi medetur, et alias tam avida eorum, ut a pastoribus ex industria in aliquo vase suspensa altius, quam ut queat saltu attingere, iaculando se appetendoque  deficiat et postremo expiret, alioqui vivacitatis adeo lentae, ut eiectis interaneis diu pugnet. elephans, chamaeleone concolori frondi devorato, occurrit oleastro huic veneno suo. ursi cum mandragorae mala gustavere, formicas lambunt. cervus herba cinare venenatis pabulis resistit. palumbes, graculi, merulae, perdices lauri folio annuum fastidium purgant, columbae, turtures et gallinacei herba quae vocatur helxine, anates, anseres ceteraeque aquaticae herba siderite, grues et similes iunco palustri. corvus occiso chamaeleone, qui etiam victori suo nocet, lauro infestum virus extinguit.
<plin. nat. 8.45> milia praeterea, utpote cum plurimis animalibus eadem natura rerum caeli quoque observationem et ventorum, imbrium, tempestatum praesagia alia alio modo dederit, quod persequi inmensum est, aeque scilicet quam reliquam cum singulis hominum societatem. siquidem et pericula praemonent non fibris modo extisque, circa quod magna mortalium portio haeret, sed alia quadam significatione. ruinis inminentibus musculi praemigrant, aranei cum telis primi cadunt. auguria quidem artem fecere apud romanos  et sacerdotum collegium vel maxime sollemne. est inter ea locis rigentibus et volpes, animal alioqui sollertia dirum. amnes gelatos lacusque non nisi ad eius itum reditumque transeunt. observatum eam aure ad glaciem adposita coniectare crassitudinem gelus. nec minus clara exitii documenta sunt etiam contemnendis animalibus. M. Varro auctor est a cuniculis suffossum in hispania oppidum, a talpis in thessalia, ab ranis civitatem in gallia pulsam, ab locustis in africa, ex gyara cycladum insula incolas a muribus fugatos, in italia amynclas a serpentibus deletas. citra cynamolgos aethiopas late deserta regio est, a scorpionibus et solipugis gente sublata, et a scolopendris abactos rhoetienses auctor est theophrastus. sed ad reliqua ferarum genera redeamus.
<plin. nat. 8.46> hyaenis utramque esse naturam et alternis annis mares, alternis feminas fieri, parere sine mare vulgus credit, aristoteles negat. collum ut iuba in continuitatem  spinae porrigitur flectique nisi circumactu totius corporis non quit. multa praeterea mira traduntur, sed maxime sermonem humanum inter pastorum stabula adsimulare nomenque alicuius addiscere, quem evocatum foris laceret, item vomitionem hominis imitari ad sollicitandos canes quos invadat. ab uno animali sepulcra erui inquisitione corporum. feminam raro capi. oculis mille esse varietates colorumque mutationes. praeterea umbrae eius contactu canes obmutescere, et quibusdam magicis artibus omne animal, quod ter lustraverit, in vestigio haerere.
<plin. nat. 8.47> huius generis coitu leaena aethiopica parit corocottam, similiter voces imitantem hominum pecorumque. acies ei perpetua, in utraque parte oris nullis gingivis, dente continuo: ne contrario occursu hebetetur, capsarum modo includitur. hominum sermones imitari et mantichoram in aethiopia auctor est iuba.
<plin. nat. 8.48> hyaenae plurimae gignuntur in africa, quae et asinorum silvestrium multitudinem fundit. mares in eo genere singuli feminarum gregibus imperitant; timent libidinis aemulos et ideo gravidas custodiunt morsuque natos mares castrant. contra gravidae latebras petunt et parere furto cupiunt gaudentque copia libidinis.
<plin. nat. 8.49> easdem partes sibi ipsi pontici amputant fibri periculo urgente, ob hoc se peti gnari; castoreum id vocant medici. alias animal horrendi morsus arbores iuxta flumina ut ferro caedit, hominis parte conprehensa non ante quam fracta concrepuerint ossa morsus resolvit. cauda piscium his, cetera species lutrae. utrumque aquaticum, utrique mollior pluma pilus.
<plin. nat. 8.50> ranae quoque rubetae, quarum et in terra et in umore vita, plurimis refertae medicaminibus, deponere ea adsidue ac resumere pastu dicuntur, venena tantum semper sibi reservantes.
<plin. nat. 8.51> similis et vitulo marino victus in mari ac terra, simile fibris et ingenium. evomit fel suum ad multa medicamenta utile, item coagulum ad comitiales morbos, ob ea se peti prudens. theophrastus auctor est anguis modo et stelliones senectutem exuere itaque protinus devorare praeripientes comitiali morbo remedia. eosdem innocui ferunt in graecia morsus, noxios esse in sicilia.
<plin. nat. 8.52> cervis quoque est sua malignitas, quamquam placidissimo animalium. urgente vi canum ultro confugiunt  ad hominem et in pariendo semitas minus cavent humanis vestigiis tritas quam secreta ac feris opportuna. conceptus earum post arcturi sidus. octonis mensibus ferunt partus, interim et geminos. a conceptu separant se, at mares relicti rabie libidinis saeviunt, fodiunt scrobes. tunc rostra eorum nigrescunt, donec aliqui abluant imbres. feminae autem ante partum purgantur herba quadam, quae seselis dicitur, faciliore ita utentes utero; a partu duas, quae tamnus et seselis appellantur, pastae redeunt ad fetum: illis imbui lactis primos volunt sucos quacumque de causa. editos partus exercent cursu et fugam meditari docent, ad praerupta ducunt saltumque demonstrant. iam mares soluti desiderio libidinis avide petunt pabula; ubi se praepingues sensere, latebras quaerunt fatentes incommodum pondus. et alias semper in fuga adquiescunt stantesque respiciunt, cum prope ventum est, rursus fugae praesidia repetentes. hoc fit intestini dolore tam infirmi, ut ictu levi rumpatur intus. fugiunt autem latratu canum audito secunda semper aura, ut vestigia cum ipsis abeant. mulcentur fistula pastorali et  cantu, cum erexere aures, acerrimi auditus, cum remisere, surdi. cetero animal simplex et omnium rerum miraculo stupens in tantum, ut equo aut bucula accedente propius hominem iuxta venantem non cernant aut, si cernant, arcum ipsum sagittasque mirentur. maria trameant gregatim nantes porrecto ordine et capita inponentes praecedentium clunibus vicibusque ad terga redeuntes. hoc maxime notatur a cilicia cyprum traicientibus. nec vident terras, sed in odorem earum natant. cornua mares habent solique animalium omnibus annis stato veris tempore amittunt. ideo sub ista die quam maxime invia petunt: latent amissis velut inermes, sed et hi bono suo invidentes. dextrum cornu negant inveniri ceu medicamento aliquo praeditum, idque mirabilius fatendum est, cum et in vivariis mutent omnibus annis. defodi ab iis putant. accensi autem utrius libeat odore et serpentes fugantur et comitiales morbi deprehenduntur. indicia quoque aetatis in illis gerunt, singulos annis adicientibus ramos usque ad sexennes; ab eo tempore similia revivescunt, nec potest aetas discerni; sed dentibus senecta declaratur: aut enim paucos aut nullos habent nec in cornibus imis ramos, alioqui ante frontem prominere solitos iunioribus. non  decidunt castratis cornua nec nascuntur, erumpunt autem renascentibus tuberibus primo aridae cuti similia, dein teneris increscunt ferulis harundineas in paniculas molli plumata lanugine. quamdiu carent iis, noctibus procedunt ad pabula. increscentia solis vapore durant ad arbores subinde experientes; ubi placuit robur, in aperta prodeunt. captique iam sunt hedera in cornibus viridante, ex attritu arborum ut in aliquo ligno teneris, dum experiuntur, innata. sunt aliquando et candido colore, qualem fuisse traditur q. sertorii cervam, quam esse fatidicam hispaniae gentibus persuaserat. et his cum serpente pugna: vestigant cavernas nariumque spiritu extrahunt renitentes. ideo singulare abigendis serpentibus odor adusto cervino cornu, contra morsus vero praecipuum remedium ex coagulo hinnulei matris in utero occisi. vita cervis in confesso longa, post c annos aliquibus denuo captis cum torquibus aureis, quos alexander magnus addiderat, adopertis iam cute in magna obesitate. febrium morbos non sentit hoc animal, quin et medetur huic timori. quasdam modo principes feminas  scimus omnibus diebus matutinis carnem eam degustare solitas et longo aevo caruisse febribus, quod ita demum existimant ratum, si vulnere uno interierit.
<plin. nat. 8.53> est eadem specie, barba tantum et armorum villo distans, quem tragelaphon vocant, non alibi quam iuxta phasim amnem nascens.     cervos africa propemodum sola non gignit, at chamaeleonem et ipsa, quamquam frequentior est indiae. figura et magnitudo erat lacerti, nisi crura essent recta et excelsiora. latera ventri iunguntur ut piscibus; et spina simili modo eminet. rostrum, ut in parvo, haut absimile suillo, cauda praelonga, in tenuitatem desinens, inplicans se viperinis orbibus, ungues adunci, motus tardior ut testudini, corpus asperum ceu crocodilo, oculi in recessu cavo, tenui discrimine, praegrandes et corpori concolores. numquam eos operit nec pupillae motu, sed totius oculi versatione circumaspicit. ipse celsus hianti semper ore solus animalium nec cibo nec potu alitur nec alio quam ae+ris alimento, rictu terrifico fere, innoxius alioqui. et coloris natura mirabilior: mutat namque eum subinde et oculis et cauda et toto corpore redditque semper quemcumque proxime  attingit praeter rubrum candidumque; defuncto pallor est. caro in capite et maxillis et ad commissuram caudae admodum exigua nec aliubi toto corpore; sanguis in corde et circa oculos tantum; viscera sine splene. hibernis mensibus latet, ut lacertae.
<plin. nat. 8.54> mutat colores et scytharum tarandrus nec aliud ex iis quae pilo vestiuntur, nisi in indis lycaon, cui iubata traditur cervix. nam thoes - luporum id genus est procerius longitudine, brevitate crurum dissimile, velox saltu, venatu vivens, innocuum homini - habitum, non colorem, mutant, per hiemes hirti, aestate nudi. tarandro magnitudo quae bovi est, caput maius cervino nec absimile, cornua ramosa, ungulae bifidae, villus magnitudine ursorum, sed, cum libuit sui coloris esse, asini similis. tergori tanta duritia, ut thoraces ex eo faciant. colorem omnium arborum, fruticum, florum locorumque reddit metuens in quibus latet, ideoque raro capitur. mirum esset habitum corpori tam multiplicem dari, mirabilius est et villo.
<plin. nat. 8.55> hystrices generat india et africa, spinea contectas cute irenaceorum genere, sed hystrici longiores aculei  et, cum intendit cutem, missiles. ora urgentium figit canum et paulo longius iaculatur. hibernis autem se mensibus condit, quae natura multis et ante omnia ursis.
<plin. nat. 8.56> eorum coitus hiemis initio nec vulgari quadripedum more, sed ambobus cubantibus conplexisque; dein secessus in specus separatim, in quibus pariunt xxx die plurimum quinos. hi sunt candida informisque caro, paulo muribus maior, sine oculis, sine pilo; ungues tantum prominent. hanc lambendo paulatim figurant. nec quicquam rarius quam parientem videre ursam. ideo mares quadragenis diebus latent, feminae quaternis mensibus. specus si non habuere, ramorum fruticumque congerie aedificant, inpenetrabiles imbribus mollique fronde constratos. primis diebus bis septenis tam gravi somno premuntur, ut ne vulneribus quidem excitari queant. tunc mirum in modum veterno pinguescunt. illi sunt adipes medicaminibus apti contraque defluvium capilli tenaces. ab his diebus residunt ac priorum pedum suctu vivunt. fetus rigentes adprimendo pectori fovent non alio incubitu quam ad ova volucres. mirum dictu, credit theophrastus per id tempus coctas quoque ursorum carnes, si adserventur, increscere; cibi nulla tunc argumenta nec nisi umoris minimum  in alvo inveniri, sanguinis exiguas circa corda tantum guttas, reliquo corpori nihil inesse. procedunt vere, sed mares praepingues, cuius rei causa non prompta est, quippe ne somno quidem saginatis, praeter xiiii dies, ut diximus. exeuntes herbam quandam arum nomine laxandis intestinis, alioqui concretis, devorant friantque surculos dentibus praedomantes ora. oculi eorum hebetantur, qua maxime causa favos expetunt, ut convulneratum ab apibus os levet sanguine gravedinem illam. invalidissimum urso caput, quod leoni firmissimum. ideo urgente vi praecipitaturi se ex aliqua rupe manibus cooperto iaciuntur ac saepe in harena colapho infracto exanimantur. cerebro veneficium inesse hispaniae credunt occisorumque in spectaculis capita cremant testato, quoniam potum in ursinam rabiem agat. ingrediuntur et bipedes; arborem aversi derepunt. tauros ex ore cornibusque eorum omnibus pedibus suspensi pondere fatigant. nec alteri animalium in maleficio stultitia sollertior. annalibus notatum est m. pisone m. messala cos. a. d. xiiii kal. oct. domitium ahenobarbum aedilem curulem ursos numidicos centum et totidem venatores aethiopas in circo  dedisse. miror adiectum numidicos fuisse, cum in africa ursum non gigni constet.
<plin. nat. 8.57> conduntur hieme et pontici mures, dumtaxat albi, quorum palatum in gustu sagacissimum auctores quonam modo intellexerint miror. conduntur et alpini, quibus magnitudo melium est, sed hi pabulo ante in specus convecto, cum quidem narrant alternos marem ac feminam subrosae conplexos fascem herbae supinos, cauda mordicus adprehensa, invicem detrahi ad specum ideoque illo tempore detrito esse dorso. sunt his pares et in aegypto similiterque resident in clunes et binis pedibus gradiuntur prioribusque ut manibus utuntur.
<plin. nat. 8.58> praeparant hiemi et irenacei cibos ac volutati supra iacentia poma adfixa spinis, unum amplius tenentes ore, portant in cavas arbores. iidem mutationem aquilonis in austrum condentes se in cubile praesagiunt. ubi vero sensere venantem, contracto ore pedibusque ac parte omni inferiore, qua raram et innocuam habent lanuginem, convolvuntur in formam pilae, ne quid conprehendi possit praeter aculeos. in desperatione vero urinam in se reddunt tabificam, tergori suo spinisque noxiam, propter hoc se capi  gnari. quam ob rem exinanita prius urina venari ars est, et tum praecipua dos tergori, alias corrupto, fragili, putribus spinis atque deciduis, etiam si vivat subtractus fuga. ob id non nisi in novissima spe maleficio eo perfunditur, quippe et ipsi odere suum veneficium, ita parcentes sibi terminumque supremum opperientes, ut ferme ante captivitas occupet. calidae postea aquae adspersu resolvitur pila, adprehensusque pes alter e posterioribus suspendiosa fame necat. aliter non est occidere et tergori parcere. ipsum animal non, ut remur plerique, vitae hominum supervacuum est, si non sint illi aculei, frustra vellerum mollitia in pecude mortalibus data: hac cute expoliuntur vestes. magnum fraus et ibi lucrum monopolio invenit, de nulla re crebrioribus senatus consultis nulloque non principe adito querimoniis provincialibus.
<plin. nat. 8.59> vrinae et duobus aliis animalibus ratio mira. leontophonon accipimus vocari parvum nec aliubi nascens quam ubi leo gignitur, quo gustato tanta illa vis et ceteris quadripedum imperitans ilico expiret. ergo corpus eius exustum adspergunt aliis carnibus polentae modo insidiantes ferae necantque etiam cinere: tam contraria est pestis. haut inmerito igitur odit leo visumque frangit et citra morsum exanimat; ille contra urinam spargit, prudens hanc  quoque leoni exitialem. lyncum umor ita redditus, ubi gignuntur, glaciatur arescitve in gemmas carbunculis similes et igneo colore fulgentes, lyncurium vocatas atque ob id sucino a plerisque ita generari prodito. novere hoc sciuntque lynces et invidentes urinam terra operiunt, eoque celerius solidatur illa.
<plin. nat. 8.60> alia sollertia in metu melibus: sufflatae cutis distentu ictus hominum et morsus canum arcent.     provident tempestatem et sciuri obturatisque, qua spiraturus est ventus, cavernis ex alia parte aperiunt fores. de cetero ipsis villosior cauda pro tegumento est. ergo in hiemes aliis provisum pabulum, aliis pro cibo somnus.
<plin. nat. 8.61> serpentium vipera sola terra dicitur condi, ceterae arborum aut saxorum cavis. et alias vel annua fame durant, algore modo dempto. omnia secessus tempore veneno orba dormiunt. simili modo et cocleae, illae quidem iterum et aestatibus, adhaerentes maxime saxis aut, etiam iniuria resupinatae avolsaeque, non tamen exeuntes. in baliaribus vero insulis cavaticae appellatae non prorepunt e cavis terrae - neque herba vivunt - , sed uvae modo inter se cohaerent. est et aliud genus minus vulgare  adhaerente operculo eiusdem testae se operiens. obrutae terra semper hae et circa maritimas tantum alpes quondam effossae coepere iam erui et in veliterno. omnium tamen laudatissimae in astypalaea insula.
<plin. nat. 8.62> lacertae, inimicissimum genus cocleis, negantur semenstrem vitam excedere. lacerti arabiae cubitales, in indiae vero nyso monte xxiiii in longitudinem pedum, colore fulvi aut punicei aut caerulei.
<plin. nat. 8.63> ex his quoque animalibus, quae nobiscum degunt, multa sunt cognitu digna, fidelissimumque ante omnia homini canis atque equus. pugnasse adversus latrones canem pro domino accepimus confectumque plagis a corpore non recessisse, volucres ac feras abigentem. ab alio in epiro agnitum in conventu percussorem domini laniatuque et latratu coactum fateri scelus. garamantum regem canes cc ab exilio reduxere proeliati contra resistentes. propter bella colophonii itemque castabalenses cohortes canum habuere. hae primae dimicabant in acie numquam detrectantes; haec erant fidissima auxilia nec stipendiorum indiga. canes defendere cimbris caesis domus eorum plaustris inpositas. canis iasone lycio interfecto cibum capere  noluit inediaque consumptus est. is vero, cui nomen hyrcani reddit duris, accenso regis lysimachi rogo iniecit se flammae, similiterque hieronis regis. memorat et pyrrhum, gelonis tyranni canem, philistus; memoratur et icomedis bithyniae regis, uxore eius cosingi lacerata propter lasciviorem cum marito iocum. apud nos vulcatium nobilem, qui cascellium ius civile docuit, asturcone e suburbano redeuntem, cum advesperavisset, canis a grassatore defendit; item caelium senatorem aegrum placentiae ab armatis oppressum, nec prius ille vulneratus est quam cane interempto. sed super omnia in nostro aevo actis p. r. testatum appio iunio et p. silio cos., cum animadverteretur ex causa neronis germanici filii in titium sabinum et servitia eius, unius ex his canem nec in carcere abigi potuisse nec a corpore recessisse abiecti, in gradibus gemitoriis maestos edentem ululatus magna populi romani corona, ex qua cum quidam ei cibum obiecisset, ad os defuncti tulisse. innatavit idem, cadavere in tiberim abiecto, sustentare conatus, effusa multitudine ad spectandam animalis fidem.
<plin. nat. 8.64> soli dominum novere et ignotum quoque, si repente  veniat, intellegunt; soli nomina sua, soli vocem domesticam agnoscunt. itinera quamvis longa meminere, nec ulli praeter hominem memoria maior. impetus eorum et saevitia mitigatur ab homine considente humi. plurima alia in iis cotidie vita invenit, sed in venatu sollertia et sagacitas praecipua est. scrutatur vestigia atque persequitur, comitantem ad feram inquisitorem loro trahens, qua visa quam silens et occulte, set quam significans demonstratio est cauda primum, deinde rostro! ergo etiam senecta fessos caecosque ac debiles sinu ferunt, ventos et odorem captantes protendentesque rostra ad cubilia.
<plin. nat. 8.65> e tigribus eos indi volunt concipi et ob id in silvis coitus tempore alligant feminas. primo et secundo fetu nimis feroces putant gigni, tertio demum educant. hoc idem e lupis galli, quorum greges suum quisque ductorem e canibus et ducem habent. illum in venatu comitantur, illi parent; namque inter se exercent etiam magisteria. - (certum est iuxta nilum amnem currentes lambere, ne crocodilorum aviditati occasionem praebeant) - indiam petenti alexandro magno rex albaniae dono dederat inusitatae magnitudinis unum, cuius specie delectatus iussit ursos, mox apros et deinde dammas emitti, contemptim inmobili  iacente eo, qua segnitia tanti corporis offensus imperator generosi spiritus interemi eum iussit. nuntiavit hoc fama regi. itaque alterum mittens addidit mandata, ne in parvis experiri vellet, sed in leone elephantove: duos sibi fuisse, hoc interempto praeterea nullum fore. nec distulit alexander leonemque fractum protinus vidit. postea elephantum iussit induci, haut alio magis spectaculo laetatus. horrentibus quippe villis per totum corpus ingenti primum latratu intonuit, mox ingruit adsultans contraque membra exurgens hinc et illinc artifici dimicatione, qua maxime opus esset, infestans atque evitans, donec adsidua rotatum vertigine adflixit, ad casum eius tellure concussa.
<plin. nat. 8.66> canum generi bis anno partus. iusta ad pariendum annua aetas. gerunt uterum sexagenis diebus. gignunt caecos et, quo largiore aluntur lacte, eo tardiorem visum accipiunt, non tamen umquam ultra xxi diem nec ante septimum. quidam tradunt, si unus gignatur, nono die cernere, si gemini, decumo itemque in singulos adici totidem tarditatis ad lucem dies, et ab ea quae sit femina ex primipara genita faunos cerni. optimus in fetu qui novissimus cernere incipit aut quem primum fert in cubile feta.
<plin. nat. 8.67> rabies canum sirio ardente homini pestifera, ut diximus, ita morsis letali aquae metu. quapropter obviam itur per xxx eos dies, gallinaceo maxime fimo inmixto canum cibis aut, si praevenerit morbus, veratro. a morsu vero unicum remedium, oraculo quodam nuper repertum, radix silvestris rosae, quae cynorrhoda appellatur. columella auctor est, si xl die quam sit natus castretur morsu cauda summusque eius articulus auferatur spinae nervo exempto, nec caudam crescere nec canes rabidos fieri. canem locutum in prodigiis, quod equidem adnotaverim, accepimus et serpentem latrasse, cum pulsus tarquinius est regno.
<plin. nat. 8.68> eidem alexandro et equi magna raritas contigit. bucephalan eum vocarunt sive ab aspectu torvo sive ab insigni taurini capitis armo inpressi. xiii talentis ferunt ex philonici pharsalii grege emptum, etiam tum puero capto eius decore. neminem hic alium quam alexandrum regio instratu ornatus recepit in sedem, alias passim recipiens. idem in proeliis memoratae cuiusdam perhibetur operae, thebarum oppugnatione vulneratus in alium transire alexandrum non passus, multa praeterea eiusdem modi, propter quae rex defuncto ei duxit exequias urbemque tumulo  circumdedit nomine eius. nec caesaris dictatoris quemquam alium recepisse dorso equus traditur, idemque similes humanis pedes priores habuisse, hac effigie locatus ante veneris genetricis aedem. fecit et Divus Augustus equo tumulum, de quo germanici caesaris carmen est. agrigenti conplurium equorum tumuli pyramides habent. equum adamatum a samiramide usque in coitum iuba auctor est. scythici quidem equitatus equorum gloria strepunt: occiso regulo ex provocatione dimicante hostem, cum ad spoliandum venisset, ab equo eius ictibus morsuque confectum; alium detracto oculorum operimento et cognito cum matre coitu petiisse praerupta atque exanimatum. aequa ex causa in reatino agro laceratum prorigam invenimus. namque et cognationum intellectus his est, atque in grege prioris anni sororem libentius etiam quam matrem equa comitatur. docilitas tanta est, ut universus sybaritani exercitus equitatus ad symphoniae cantum saltatione quadam moveri solitus inveniatur. iidem praesagiunt pugnam et amissos lugent dominos: lacrimas interdum desiderio fundunt. interfecto Nicomede rege equus eius inedia vitam finivit. phylarchus refert centaretum e galatis, in proelio occiso antiocho,  potitum equo eius conscendisse ovantem, at illum indignatione accensum domitis frenis, ne regi posset, praecipitem in abrupta isse exanimatumque una. philistus a dionysio relictum in caeno haerentem, ut se evellisset, secutum vestigia domini examine apium iubae inhaerente, eoque ostento tyrannidem a dionysio occupatam.
<plin. nat. 8.69> ingenia eorum inenarrabilia. iaculantes obsequia experiuntur difficiles conatus corpore ipso nisuque iuvantium; item tela humi collecta equiti porrigunt. nam in circo ad currus iuncti non dubie intellectum adhortationis et gloriae fatentur. claudi caesaris saecularium ludorum circensibus, excusso in carceribus auriga albati corace, occupavere primatum, optinuere opponentes, effundentes omniaque contra aemulos, quae debuissent peritissimo auriga insistente, facientes, cum puderet hominum artes ab equis vinci, peracto legitimo cursu ad cretam stetere. maius augurium apud priscos plebeis circensibus excusso auriga ita, ut si staret, in capitolium cucurrisse equos aedemque ter lustrasse; maximum vero eodem pervenisse a veis cum palma et  corona, effuso ratumenna qui ibi vicerat, unde postea nomen portae est. sarmatae longinquo itineri inedia pridie praeparant eos, potum exiguum inpertientes, atque ita per centena milia et quinquaginta continuo cursu euntibus insident.
<plin. nat. 8.70> vivunt annis quidam quinquagenis, feminae minore spatio; eaedem quinquennio finem crescendi capiunt, mares anno addito. forma equorum, quales maxime legi oporteat, pulcherrime quidem vergilio vate absoluta est; sed et nos diximus in libro de iaculatione equestri condito, et fere inter omnes constare video. diversa autem circo ratio quaeritur. itaque cum bimi in alio subiungantur imperio, non ante quinquennes ibi certamen accipit.
<plin. nat. 8.71> partum in eo genere undenis mensibus ferunt, duodecimo gignunt. coitus verno aequinoctio bimo utrimque vulgaris, sed a trimatu firmior partus. generat mas ad annos xxxiii, utpote cum a circo post vicesimum annum mittantur ad subolem. opunte et ad xl durasse tradunt adiutum modo in attollenda priore parte corporis. sed ad generandum paucis animalium minor fertilitas. qua de causa  intervalla admissurae dantur, nec tamen quindecim initus eiusdem anni valet tolerare. equarum libido extinguitur iuba tonsa. gignunt annis omnibus ad quadragesimum. vixisse equum lxxv annos proditur. in hoc genere gravida stans parit praeterque ceteras fetum diligit. et sane equis amoris innasci veneficium, hippomanes appellatum, in fronte, caricae magnitudine, colore nigro, quod statim edito partu devorat feta aut partum ad ubera non admittit. si quis praereptum habeat, olfactu in rabiem id genus agitur. amissa parente in grege armenti reliquae fetae educant orbum. terram attingere ore triduo proximo quam sit genitus negant posse. quo quis acrior, in bibendo nares mergit. scythae per bella feminis uti malunt, quoniam urinam cursu non inpedito reddant.
<plin. nat. 8.72> constat in lusitania circa olisiponem oppidum et tagum amnem equas favonio flante obversas animalem concipere spiritum, idque partum fieri et gigni pernicissimum ita, sed triennium vitae non excedere. in eadem hispania gallaica gens est et asturica; equini generis his sunt quos  tieldones vocamus; minore forma appellatos asturcones gignunt, quibus non vulgaris in cursu gradus, sed mollis alterno crurum explicatu glomeratio, unde equis tolutim carpere incursum traditur arte.     equo fere qui homini morbi, praeterque vesicae conversio, sicut omnibus in genere veterino.
<plin. nat. 8.73> asinum [cccc] nummum emptum q. axio senatori auctor est M. Varro, haut scio an omnium pretio animalium victo. opera sine dubio generi munifica, arando quoque, sed mularum maxime progeneratione. patria etiam spectatur in his, arcadicis in achaia, in italia reatinis. ipsum animal frigoris maxime inpatiens. ideo non generatur in ponto, nec aequinoctio verno, ut cetera pecua, admittitur, sed solstitio. mares in remissione operis deteriores. partus a tricensimo mense ocissimus, sed a trimatu legitimus, totidem quot equae et isdem mensibus et simili modo. sed incontinens uterus urina genitale reddit, ni cogatur in cursum verberibus a coitu. raro geminos parit. paritura lucem fugit et tenebras quaerit, ne conspiciatur ab homine. gignit tota vita, quae est ei ad tricensimum annum. partus caritas  summa, sed aquarum taedium maius: per ignes ad fetus tendunt, eaedem, si rivus minimus intersit, horrent etiam pedes omnino tinguere. nec nisi adsuetos potant fontes quae sunt in pecuariis, atque ita ut sicco tramite ad potum eant. nec pontes transeunt per raritatem eorum tralucentibus fluviis, mirumque dictu, sitiunt et si mutentur aquae; ut bibant cogendae exorandaeve sunt. nec nisi spatiosa in cubitu laxitas tuta; varia namque somnio visa concipiunt ictu pedum crebro, qui nisi per inane emicuit, repulsu durioris materiae clauditatem ilico adfert. quaestus ex iis opima praedia exuperat. notum est in celtiberia singulas quadringentena milia nummum enixas, mularum maxime partu. aurium referre in iis et palpebrarum pilos aiunt; quamvis enim unicolori reliquo corpore, totidem tamen colores, quot ibi fuere, reddi. pullos earum epulari maecenas instituit, multum eo tempore praelatos onagris. post eum interiit auctoritas saporis asino. - moriente visu celerrime id genus deficit. -
<plin. nat. 8.74> ex asino et equa mula gignitur mense xiii,  animal viribus in labores eximium. ad tales partus equas neque quadrimis minores neque decennibus maiores legunt arcerique utrumque genus ab altero narrant nisi in infantia eius generis quod ineat lacte hausto. quapropter subreptos pullos in tenebris equarum uberi asinarumve eculeos admovent. gignitur autem mula et ex equo et asina, sed effrenis et tarditatis indomitae. lenta omnia et e vetulis. conceptum ex equo secutus asini coitus abortu perimit, non item asini equus. feminas a partu optime septimo die inpleri observatum, mares fatigatos melius inplere. quae non prius, quam dentes quos pullinos appellant iaciat, conceperit, sterilis intellegitur et quae non primo initu generare coeperit. equo et asina genitos mares hinnulos antiqui vocabant contraque mulos quos asini et equae generarent. observatum ex duobus diversis generibus nata tertii generis fieri et neutri parentium esse similia eaque ipsa, quae sunt ita nata, non gignere in omni animalium genere; idcirco mulas non parere. est in annalibus nostris peperisse saepe, verum prodigii loco habitum. theophrastus vulgo parere in cappadocia tradit, sed esse id animal ibi sui generis. mulae calcitratus inhibetur vini crebriore potu. in plurium graecorum est monumentis cum equa muli coitu  natum quod vocaverint ginnum, id est parvum mulum. generantur ex equa et onagris mansuefactis mulae veloces in cursu, duritia eximia pedum, verum strigoso corpore, indomito animo. sed generator onagro et asina genitus omnes antecellit. onagri in phrygia et lycaonia praecipui. pullis eorum ceu praestantibus sapore africa gloriatur, quos lalisiones appellat. mulum lxxx annis vixisse atheniensium monimentis apparet; gavisi namque, cum templum in arce facerent, quod derelictus senecta scandentia iumenta comitatu nisuque exhortaretur, decretum fecere ne frumentarii negotiatores ab incerniculis eum arcerent.
<plin. nat. 8.75> bubus indicis camelorum altitudo traditur, cornua in latitudinem quaternorum pedum. in nostro orbe epiroticis laus maxima a pyrrhi, ut ferunt, iam inde regis cura. id consecutus est non ante quadrimatum ad partus vocando; praegrandes itaque fuere et hodieque reliquiae stirpium durant. at nunc anniculae fecunditatem poscuntur, tolerantius tamen bimae, tauri generationem quadrimi. inplent singuli denas eodem anno. tradunt, si a coitu in  dexteram partem abeant tauri, generatos mares esse; si in laevam, feminas. conceptio uno initu peragitur, quae si forte pererravit, xx post diem marem femina repetit. pariunt mense x; quicquid ante genitum, inutile est. sunt auctores ipso conplente decumum mensem die parere. gignunt raro geminos. coitus a delphini exortu a. d. pr. non. ianuarias diebus xxx, aliquis et autumno, gentibus quidem quae lacte vivunt ita dispensatus, ut omni tempore anni supersit id alimentum. tauri non saepius quam bis die ineunt. boves animalium soli et retro ambulantes pascuntur, apud garamantas quidem haut aliter. vita feminis xv annis longissima, maribus xx. robur in quinquennatu. lavatione calidae aquae traduntur pinguescere et si quis incisa cute spiritum harundine in viscera adigat. non degeneres existimandi etiam minus laudato aspectu: plurimum lactis alpinis, quibus minimum corporis, plurimum laboris capite, non cervice, iunctis. syriacis non sunt palearia, sed gibber in dorso. carici quoque in parte asiae, foedi visu tubere super armos a cervicibus eminente, luxatis cornibus, excellentes in opere narrantur, cetero nigri coloris candidive ad laborem damnantur. tauris minora quam bubus cornua tenuioraque. domitura boum in trimatu, postea sera, ante praematura. optime cum domito iuvencus inbuitur. socium  enim laboris agrique culturae habemus hoc animal, tantae apud priores curae, ut sit inter exempla damnatus a populo romano die dicta, qui concubino procaci rure omassum edisse se negante occiderat bovem, actusque in exilium tamquam colono suo interempto.
<plin. nat. 8.76> tauris in aspectu generositas torva fronte, auribus saetosis, cornibus in procinctu dimicationem poscentibus. sed tota comminatio prioribus in pedibus. stat ira gliscente alternos replicans spargensque in alvum harenam et solus animalium eo stimulo ardescens. vidimus ex imperio dimicantes et iocose demonstratos rotari, cornibus cadentes excipi iterumque regi, modo iacentes ex humo tolli bigarumque etiam curru citato velut aurigas insistere. thessalorum gentis inventum est equo iuxta quadripedante cornu intorta cervice tauros necare; primus id spectaculum dedit romae caesar dictator. hinc victimae opimae et lautissima deorum placatio. huic tantum animali omnium, quibus procerior, cauda non statim nato consummatae ut ceteris mensurae: crescit uni, donec ad vestigia ima perveniat. quam ob rem victimarum probatio in vitulo, ut articulum suffraginis contingat; breviore non litant. hoc quoque notatum, vitulos  ad aras umeris hominis adlatos non fere litare, sicut nec claudicante nec aliena hostia deos placari nec trahente se ab aris. est frequens in prodigiis priscorum bovem locutum, quo nuntiato senatum sub diu haberi solitum.
<plin. nat. 8.77> bos in aegypto etiam numinis vice colitur; apin vocant. insigne ei in dextro latere candicans macula cornibus lunae crescere incipientis, nodus sub lingua, quem cantharum appellant. non est fas eum certos vitae excedere annos, mersumque in sacerdotum fonte necant quaesituri luctu alium, quem substituant, et donec invenerint maerent derasis etiam capitibus; nec tamen umquam diu quaeritur. inventus deducitur memphin a sacerdotibus c. delubra ei gemina, quae vocant thalamos, auguria populorum: alterum intrasse laetum est, in altero dira portendit. responsa privatis dat e manu consulentium cibum capiendo. germanici caesaris manum aversatus est haut multo postea extincti. cetero secretus, cum se proripuit in coetus, incedit submotu lictorum, gregesque puerorum comitantur carmen honori eius canentium; intellegere videtur et adorari velle. hi greges repente lymphati futura praecinunt. femina bos ei semel anno ostenditur, suis et ipsa insignibus,  quamquam aliis, semperque eodem die et inveniri eam et extingui tradunt. memphi est locus in nilo, quem a figura vocant phialam, omnibus annis ibi auream pateram argenteamque mergentes diebus quos habent natales apis. septem hi sunt, mirumque neminem per eos a crocodilis attingi, octavo post horam diei sextam redire beluae feritatem.
<plin. nat. 8.78> magna et pecori gratia vel in placamentis deorum vel in usu vellerum. ut boves victum hominum excolunt, ita corporum tutela pecori debetur. generatio bimis utrimque ad novenos annos, quibusdam et ad x; primiparis minores fetus. coitus omnibus ab arcturi occasu, id est a. d. iii idus maias, ad aquilae occasum, id est x kal. augustas. gerunt partum diebus cl; postea concepti invalidi. cordos vocabant antiqui post id tempus natos. multi hibernos agnos praeferunt vernis, quoniam magis intersit ante solstitium quam ante brumam firmos esse, solumque hoc animal utiliter bruma nasci. arieti naturale agnas fastidire, senectam ovium consectari, et ipse melior senecta, mutilus quoque utilior. ferocia eius cohibetur cornu iuxta aurem terebrato. dextro teste praeligato feminas generat, laevo mares. tonitrua solitariis ovibus abortus inferunt; remedium congregare eas, ut coetu iuventur.  aquilonis flatu mares concipi dicunt, austri feminas, atque in eo genere arietum maxime spectantur ora, quia cuius coloris sub lingua habuere venas, eius et lanicium in fetu est variumque, si plures fuere. et mutatio aquarum potusque variat.
<plin. nat. 8.79> ovium summa genera duo, tectum et colonicum, illud mollius, hoc in pascuo delicatius, quippe non tectum rubis vexatur. operimenta ei ex arabicis praecipua. lana autem laudatissima apula et quae in italia graeci pecoris appellatur, alibi italica; tertium locum milesiae oves optinent. apulae breves villo nec nisi paenulis celebres; circa tarentum canusiumque summam nobilitatem habent, in asia vero eodem genere laudiceae. alba circumpadanis nulla praefertur, nec libra centenos nummos ad hoc aevi excessit ulla. oves non ubique tondentur; durat quibusdam in locis vellendi mos. colorum plura genera, quippe cum desint etiam nomina iis quas nativas appellant aliquot modis: hispania nigri velleris praecipuas habet, pollentia iuxta alpes cani, asia rutili, quas erythraeas vocant, item baetica,  canusium fulvi, tarentum et suae pulliginis. sucidis omnibus medicata vis. histriae liburniaeque pilo propior quam lanae, pexis aliena vestibus et quam salacia scutulato textu commendat in lusitania. similis circa piscinas provinciae narbonensis, similis et in aegypto, ex qua vestis detrita usu pingitur rursusque aevo durat. est et hirtae pilo crasso in tapetis antiquissima gratia iam; certe iis usos homerus auctor est. aliter haec galli pingunt, aliter parthorum gentes. lanae et per se coactae vestem faciunt et, si addatur acetum, etiam ferro resistunt, immo vero etiam ignibus novissimo sui purgamento. quippe aenis polientium extracta in tomenti usum veniunt, galliarum, ut arbitror, invento; certe gallicis hodie nominibus discernitur. nec facile dixerim qua id aetate coeperit; antiquis enim torus e stramento erat, qualiter etiam nunc in castris. gausapae patris mei memoria coepere, amphimallia nostra sicut villosa etiam ventralia. nam tunica lati clavi in modum gausapae texi nunc primum incipit. lanarum nigrae nullum colorem bibunt. de reliquarum infectu suis locis dicemus in conchyliis maris aut herbarum natura.
<plin. nat. 8.80> lanam in colu et fuso tanaquilis, quae eadem gaia caecilia vocata est, in templo sancus durasse prodente se auctor est M. Varro factamque ab ea togam regiam undulatam in aede fortunae, qua ser. tullius fuerat usus. inde factum ut nubentes virgines comitaretur colus compta et fusus cum stamine. ea prima texuit rectam tunicam, quales cum toga pura tironi induuntur novaeque nuptae. undulata vestis prima e lautissimis fuit; inde sororiculata defluxit. togas rasas phryxianasque Divi Augusti novissimis temporibus coepisse scribit fenestella. crebrae papaveratae antiquiorem habent originem iam sub lucilio poeta in torquato notatae. praetextae apud etruscos originem invenere. trabeis usos accipio reges; pictae vestes iam apud homerum sunt iis, et inde triumphales natae. acu facere id phryges invenerunt, ideoque phrygioniae appellatae sunt. aurum intexere in eadem asia invenit attalus rex, unde nomen attalicis. colores diversos picturae intexere babylon  maxime celebravit et nomen inposuit. plurimis vero liceis texere, quae polymita appellant, alexandria instituit, scutulis dividere gallia. metellus scipio tricliniaria babylonica sestertium octingentis milibus venisse iam tunc ponit in catonis criminibus, quae neroni principi quadragiens sestertio nuper stetere. servi tulli praetextae, quibus signum fortunae ab eo dicatae coopertum erat, duravere ad seiani exitum, mirumque fuit neque diffluxisse eas neque teredinum iniurias sensisse annis quingentis sexaginta. vidimus iam et viventium vellera purpura, cocco, conchylio sesquipedalibus libris infecta, velut illa sic nasci cogente luxuria.
<plin. nat. 8.81> in ipsa ove satis generositas ostenditur brevitate crurum, ventris vestitu. is quibus nudus esset, apicas vocabant damnabantque. syriae cubitales ovium caudae plurimumque in ea parte lanicii. castrari agnos nisi quinquemenstres praematurum existimatur.
<plin. nat. 8.82> est in hispania, sed maxime corsica, non absimile pecori genus musmonum, caprino villo quam pecoris velleri propius, quorum e genere et ovibus natos prisci umbros vocaverunt. infirmissimum pecori caput, quam ob rem  aversum a sole pasci cogendum, quoniam stultissima animalium lanata: qua timuere ingredi, unum cornu raptum sequuntur. vita longissima anni x, in aethiopia xiii. capris eodem loco xi, in reliquo orbe plurimum octoni. utrumque genus intra quartum coitum impletur.
<plin. nat. 8.83> caprae pariunt et quaternos, sed raro admodum; ferunt v mensibus, ut oves. capri pinguitudine sterilescunt. ante trimos minus utiliter generant et in senecta nec ultra quadriennium. incipiunt septimo mense et adhuc lactentes. mutilum in utroque sexu utilius. primus in die coitus non implet, sequens efficacior ac deinde. concipiunt novembri mense, ut martio pariant turgescentibus virgultis, aliquando anniculae, semper bimae, nisi in trimatu inutiles. pariunt octonis annis. abortus frigori obnoxius. oculos suffusos capra iunci punctu sanguine exonerat, caper rubi. sollertiam eius animalis mucianus visam sibi prodidit in ponte praetenui duabus obviis e diverso: cum circumactum angustiae non caperent nec reciprocationem longitudo in exilitate caecam, torrente rapido minaciter subterfluente, alteram decubuisse atque ita alteram proculcatae supergressam. mares quam maxime simos, longis auribus infractisque,  armis quam villosissimis probant; feminarum generositatis insigne laciniae corporibus e cervice binae dependentes. non omnibus cornua, sed quibus sunt, in his et indicia annorum per incrementa nodorum. mutilis lactis maior ubertas. auribus eas spirare, non naribus, nec umquam febri carere archelaus auctor est. ideo fortassis anima iis quam ovibus ardentior calidioresque concubitus. tradunt et noctu non minus cernere quam interdiu: ideo, si caprinum iecur vescantur, restitui vespertinam aciem iis quos nyctalopas vocant. in cilicia circaque syrtes villo tonsili vestiuntur. capras in occasum declini sole in pascuis negant contueri inter sese, sed aversas iacere, reliquis autem horis adversas et inter cognationes. dependet omnium mento villus, quem aruncum vocant. hoc si quis adprehensam ex grege unam trahat, ceterae stupentes spectant; id evenit et cum quandam herbam aliqua ex iis momorderit. morsus earum arbori est exitialis. olivam lambendo quoque sterilem faciunt eaque ex causa minervae non immolantur.
<plin. nat. 8.84> suilli pecoris admissura a favonio ad aequinoctium vernum, aetas octavo mense, quibusdam in locis  etiam quarto, usque ad octavum annum. partus bis anno, tempus utero quattuor mensum, numerus fecunditati ad vicenos, sed educare nequeunt tam multos. diebus x circa brumam statim dentatos nasci nigidius tradit. implentur uno coitu, qui et geminatur propter facilitatem aboriendi. remedium, ne prima subatione neque ante flaccidas aures coitus fiat. mares non ultra trimatum generant. feminae senectute fessae cubantes coeunt. comesse fetus in his non est prodigium. suis fetus sacrificio die quinto purus est, pecoris die vii, bovis xxx. coruncanius ruminales hostias, donec bidentes fierent, puras negavit. suem oculo amisso putant cito extingui; alioqui vita ad xv annos, quibusdam et vicenos. verum efferantur, et alias obnoxium genus morbis, anginae maxime et strumae. index suis invalidae cruor in radice saetae dorso evolsae, caput obliquum in incessu. paenuriam lactis praepingues sentiunt et primo fetu minus sunt numerosae. in luto volutatio generi grata. intorta cauda; id etiam notatum, facilius litare in dexterum quam in laevum detorta. pinguescunt lx diebus, sed magis  tridui inedia saginatione orsa. animalium hoc maxime brutum animamque ei pro sale datam non inlepide existimabatur. compertum agnitam vocem suarii furto abactis, mersoque navigio inclinatione lateris unius remeasse. quin et duces in urbe forum nundinarium domosque petere discunt, et feri sapiunt vestigia palude confundere, urina fugam levare. castrantur feminae quoque, sicuti et cameli, post bidui inediam suspensae pernis prioribus vulva recisa; celerius ita pinguescunt. adhibetur et ars iecori feminarum sicut anserum, inventum m. apici, fico arida saginatis ac satie necatis repente mulsi potu dato. neque alio ex animali numerosior materia ganeae: quinquaginta prope sapores, cum ceteris singuli. hinc censoriarum legum paginae interdictaque cenis abdomina, glandia, testiculi, vulvae, sincipita verrina, ut tamen publili mimorum poetae cena, postquam servitutem exuerat, nulla memoretur sine abdomine, etiam vocabulo suminis ab eo inposito.
<plin. nat. 8.85> placuere autem et feri sues. iam catonis  censoris orationes aprunum exprobrant callum. in tres tamen partes diviso media ponebatur, lumbus aprunus appellata. solidum aprum romanorum primus in epulis adposuit p. servilius, pater eius rulli, qui ciceronis consulatu legem agrariam promulgavit: tam propinqua origo nunc cotidianae rei est. et hoc annales notarunt, horum scilicet ad emendationem morum, quibus non tota quidem cena, sed in principio bini ternique pariter manduntur apri.
<plin. nat. 8.86> vivaria eorum ceterarumque silvestrium primus togati generis invenit fulvius lippinus; in tarquiniensi feras pascere instituit, nec diu imitatores defuere l. lucullus et q. hortensius.
<plin. nat. 8.87> sues ferae semel anno gignunt. maribus in coitu plurima asperitas. tunc inter se dimicant indurantes attritu arborum costas lutoque se tergorantes. feminae in partu asperiores, et fere similiter in omni genere bestiarum. apris maribus non nisi anniculis generatio. in india cubitales dentium flexus; gemini ita ex rostro, totidem a fronte, ceu vituli cornua, exeunt. pilus aereo similis agrestibus, ceteris niger. at in arabia suillum genus non vivit.
<plin. nat. 8.88> in nullo genere aeque facilis mixtura cum fero, qualiter natos antiqui hybridas vocabant ceu semiferos,  ad homines quoque, ut c. antonium ciceronis in consulatu collegam, appellatione tralata. non in suibus autem tantum, sed in omnibus quoque animalibus, cuiuscumque generis ullum est placidum, eiusdem invenitur et ferum, utpote cum hominum etiam silvestrium tot genera praedicta sint. caprae tamen in plurimas similitudines transfigurantur. sunt caprae, sunt rupicaprae, sunt ibices pernicitatis mirandae, quamquam onerato capite vastis cornibus gladiorum ceu vaginis. in haec se librat, ut tormento aliquo rotatus, in petras potissimum, e monte aliquo in alium transilire quaerens, atque recussu pernicius quo libuit exultat. sunt et oryges, soli quibusdam dicti contrario pilo vestiri et ad caput verso. sunt et dammae et pygargi et strepsicerotes multaque alia haut dissimilia. sed illa alpes, haec transmarini situs mittunt.
<plin. nat. 8.89> simiarum quoque genera plura. hominis figurae proxima caudis inter se distinguntur. mira sollertia visco inungui laqueisque calciari imitatione venantium tradunt, mucianus et latrunculis lusisse, fictas cera nuces visu distinguere; lunam cavam triste esse quibus in eo genere  cauda sit, novam exultatione adorari. nam defectum siderum et ceterae pavent quadripedes. simiarum generi praecipua erga fetum adfectio. gestant catulos quae mansuefactae intra domos peperere, omnibus demonstrant tractarique gaudent, gratulationem intellegentibus similes, itaque magna ex parte conplectendo necant. efferatior cynocephalis natura sicut satyris. callitriches toto paene aspectu differunt; barba est in facie, cauda late fusa primori parte. hoc animal negatur vivere in alio quam aethiopiae quo gignitur caelo.
<plin. nat. 8.90> et leporum plura sunt genera. in alpibus candidi, quibus hibernis mensibus pro cibatu nivem credunt esse; certe liquescente ea rutilescunt annis omnibus, et est alioqui animal intolerandi rigoris alumnum. leporum generis sunt et quos hispania cuniculos appellat, fecunditatis innumerae famemque baliarum insulis populatis messibus adferentis. - (fetus ventri exectos vel uberibus ablatos, non repurgatis interaneis, gratissimo in cibatu habent; laurices vocant) - certum est baliaricos adversus proventum eorum auxilium militare a Divo Augusto petisse. magna propter venatum eum viverris gratia est; iniciunt eas in specus, qui  sunt multifores in terra - unde et nomen animali - , atque ita eiectos superne capiunt. archelaus auctor est, quot sint corporis cavernae ad excrementa lepori, totidem annos esse aetatis; varius certe numerus reperitur. idem utramque vim singulis inesse ac sine mare aeque gignere. benigna circa hoc natura innocua et esculenta animalia fecunda generavit. lepus, omnium praedae nascens, solus praeter dasypodem superfetat, aliud educans, aliud in utero pilis vestitum, aliud inplume, aliud inchoatum gerens pariter. nec non et vestes leporino pilo facere temptatum est, tactu non perinde molli ut in cute, propter brevitatem pili dilabidas. hi mansuescunt raro, cum feri dici iure non possint; complura namque sunt nec placida nec fera, sed mediae inter utrumque naturae, ut in volucribus hirundines, apes, in mari delphini.
<plin. nat. 8.91> quo in genere multi et hos incolas domuum posuere mures, haut spernendum in ostentis etiam publicis animal. adrosis lanuvi clipeis argenteis marsicum portendere bellum, carboni imperatori apud clusium fasceis, quibus in calciatu utebatur, exitium. plura eorum genera in cyrenaica regione, alii lata fronte, alii acuta, alii irenaceorum genere pungentibus pilis. theophrastus auctor est, in gyara insula, cum incolas fugaverint, ferrum quoque rosisse eos,  id quod natura quadam et ad chalybas facere in ferrariis officinis. aurariis quidem in metallis ob hoc alvos eorum excidi semperque furtum id deprehendi; tantam esse dulcedinem furandi. venisse murem cc denariis casilinum obsidente Hannibale eumque qui vendiderat fame interisse, emptorem vixisse annales tradunt. cum candidi provenere, laetum faciunt ostentum. nam sauricum occentu dirimi auspicia annales refertos habemus. saurices et ipsos hieme condi auctor est nigidius, sicut glires, quos censoriae leges princepsque M. Scaurus in consulatu non alio modo cenis ademere quam conchylia aut ex alio orbe convectas aves. semiferum et ipsum animal, cui vivaria in doliis idem qui apris instituit. qua in re notatum, non congregare se nisi populares eiusdem silvae et, si misceantur alienigenae amne vel monte discreti, interire dimicando. genitores suos fessos senecta alunt insigni pietate. senium finitur hiberna quiete - conditi enim et hi cubant - , rursus aestate iuvenescunt. similis et nitelis quies est hieme.
<plin. nat. 8.92> mirum rerum naturam non solum alia aliis dedisse terris animalia, sed in eodem quoque situ quaedam  aliquis locis negasse. in mesia silva italiae non nisi in parte reperiuntur hi glires. in lycia dorcades non transeunt montes sexis vicinos, onagri limitem qui cappadociam a cilicia dividit. in hellesponto in alienos fines non commeant cervi, et circa arginusam elaphum montem non excedunt, auribus etiam in monte fissis. in poroselene insula viam mustelae non transeunt. item boeotiae lebadeae inlatae solum ipsum fugiunt, quae iuxta in orchomeno tota arva subruunt, talpae. quarum e pellibus cubicularia vidimus stragula: adeo ne religio quidem a portentis submovet delicias. in ithaca lepores inlati moriuntur extremis quidem in litoribus, in ebuso cuniculi, scatentibus iuxta hispania baliaribusque. cyrenis mutae fuere ranae; inlatis e continente vocalibus durat genus earum. mutae sunt etiamnum in seripho insula; eaedem alio tralatae canunt, quod accidere et in lacu thessaliae sicandro tradunt. in italia muribus araneis venenatus est morsus; eosdem ulterior appennino regio non habet. iidem ubicumque sunt, orbitam  si transiere, moriuntur. in olympo macedoniae monte non sunt lupi nec in creta insula; ibi quidem nec vulpes ursive atque omnino nullum maleficum animal praeter phalangium. in araneis id genus dicemus suo loco. mirabilius in eadem insula cervos praeterquam in cydoneatarum regione non esse, item apros et attagenas, irenaceos, in africa autem nec apros nec cervos nec capreas nec ursos.
<plin. nat. 8.93> iam quaedam animalia indigenis innoxia advenas interemunt, sicut serpentes parvi in myrinthe, quos terra nasci proditur. item in syria angues circa euphratis maxime ripas dormientes syros non attingunt aut, etiamsi calcati momordere, non sentiuntur malefici, aliis cuiuscumque gentis infesti, avide et cum cruciatu exanimantes, quam ob rem et syri non necant eos. contra in latmo cariae monte aristoteles tradit a scorpionibus hospites non laedi, indigenas interemi. sed reliquorum quoque animalium et praeterea terrestrium dicemus genera.
<plin. nat. 9.1> animalium, quae terrestria appellavimus hominum quadam consortione degentia, indicata natura est. ex reliquis minimas esse volucres convenit. quam ob rem prius aequorum, amnium stagnorumque dicentur.
<plin. nat. 9.2> sunt autem conplura in his maiora etiam terrestribus. causa evidens umoris luxuria. alia sors alitum quibus vita pendentibus. in mari autem, tam late supino mollique ac fertili nutrimento, accipiente causas genitales e sublimi semperque pariente natura pleraque etiam monstrifica reperiuntur, perplexis et in semet aliter atque aliter nunc flatu nunc fluctu convolutis seminibus atque principiis, vera ut fiat vulgi opinio, quicquid nascatur in parte naturae ulla, et in mari esse praeterque multa quae nusquam alibi. rerum quidem, non solum animalium, simulacra inesse licet intellegere intuentibus uvam, gladium, serras, cucumin vero et colore et odore similem, quo minus miremur equorum capita in tam parvis eminere cocleis.
<plin. nat. 9.3> plurima autem et maxima animalia in indico mari, ex quibus ballaenae quaternum iugerum, pristes ducenum cubitorum, quippe ubi locustae quaterna cubita impleant, anguillae quoque in gange amne tricenos pedes. sed  in mari beluae circa solstitia maxime visuntur. tunc illic ruunt turbines, tunc imbres, tunc deiectae montium iugis procellae ab imo vertunt maria pulsatasque ex profundo beluas cum fluctibus volvunt tanta, ut alias thynnorum, multitudine, ut magni alexandri classis haut alio modo quam hostium acie obvia contrarium agmen adversa fronte derexerit: aliter sparsis non erat evadere. non voce, non sonitu, non ictu, sed fragore terrentur nec nisi ruina turbantur. cadara appellatur rubri maris paeninsula ingens; huius obiectu vastus efficitur sinus, xii dierum et noctium remigio enavigatus ptolemaeo regi, quando nullius aurae recipit afflatum. huius loci quiete praecipue ad inmobilem magnitudinem beluae adolescunt. gedrosos, qui arabim amnem accolunt, alexandri magni classium praefecti prodiderunt in domibus fores maxillis beluarum facere, ossibus tecta contignare, ex quibus multa quadragenum cubitorum longitudinis reperta. exeunt et pecori similes beluae ibi in terram pastaeque radices fruticum remeant et quaedam equorum, asinorum, taurorum capitibus, quae depascuntur sata.
<plin. nat. 9.4> maximum animal in indico mari pristis et ballaena est, in gallico oceano physeter, ingentis columnae modo se attollens altiorque navium velis diluviem quandam eructans, in gaditano oceano arbor, in tantum vastis dispansa ramis, ut ex ea causa fretum numquam intrasse credatur. apparent et rotae appellatae a similitudine,  quaternis distinctae hae radiis, modiolos earum oculis duobus utrimque claudentibus.
<plin. nat. 9.5> tiberio principi nuntiavit olisiponensium legatio ob id missa, visum auditumque in quodam specu concha canentem tritonem qua noscitur forma. et nereidum falsa non est, squamis modo hispido corpore etiam qua humanam effigiem habet. namque haec in eodem spectata litore est, cuius morientis etiam cantum tristem accolae audivere longe, et Divo Augusto legatus galliae conplures in litore apparere exanimes nereidas scripsit. auctores habeo in equestri ordine splendentes, visum ab iis in gaditano oceano marinum hominem toto corpore absoluta similitudine; ascendere eum navigia nocturnis temporibus statimque degravari quas insederit partes et, si diutius permaneat, etiam mergi. tiberio principe contra lugdunensis provinciae litus in insula simul trecentas amplius beluas reciprocans destituit oceanus, mirae varietatis et magnitudinis, nec pauciores in santonum litore interque reliquas elephantos et arietes candore tantum cornibus adsimulatis, nereidas vero multas. turranius prodidit expulsam beluam in gaditana litora, cuius inter duas pinnas ultimae caudae cubita sedecim fuissent, dentes eiusdem cxx, maximi dodrantium mensura, minimi semipedum. beluae, cui dicebatur exposita fuisse andromeda, ossa romae apportata ex oppido iudaeae iope ostendit inter reliqua miracula in aedilitate sua M. Scaurus  longitudine pedum xl, altitudine costarum indicos elephantos excedente, spinae crassitudine sesquipedali.
<plin. nat. 9.6> ballaenae et in nostra maria penetrant. in gaditano oceano non ante brumam conspici eas tradunt, condi autem statis temporibus in quodam sinu placido et capaci, mire gaudentes ibi parere. hoc scire orcas, infestam iis beluam et cuius imago nulla repraesentatione exprimi possit alia quam carnis inmensae dentibus truculentae. inrumpunt ergo in secreta ac vitulos earum aut fetas vel etiamnum gravidas lancinant morsu incursuque ceu liburnicarum rostris fodiunt. illae ad flexum inmobiles, ad repugnandum inertes et pondere suo oneratae, tunc quidem et utero graves pariendive poenis invalidae, solum auxilium novere in altum profugere et se tuto defendere oceano. contra orcae occurrere laborant seseque opponere et caveatas angustiis trucidare, in vada urguere, saxis inlidere. spectantur ea proelia ceu mari ipso sibi irato, nullis in sinu ventis, fluctibus vero ad anhelitus ictusque quantos nulli turbines volvant. orca et in portu ostiensi visa est oppugnata a claudio principe. venerat tum exaedificante eo portum, invitata naufragiis tergorum advectorum e gallia, satiansque se per conplures dies alveum in vado sulcaverat, adtumulata fluctibus in tantum, ut circumagi nullo modo posset et, dum saginam persequitur in litus fluctibus propulsam, emineret dorso multum super  aquas carinae vice inversae. praetendi iussit caesar plagas multiplices inter ora portus profectusque ipse cum praetorianis cohortibus populo romano spectaculum praebuit, lanceas congerente milite e navigiis adsultantibus, quorum unum mergi vidimus reflatu beluae oppletum unda.
<plin. nat. 9.7> ora ballaenae habent in frontibus ideoque summa aqua natantes in sublime nimbos efflant. spirant autem confessione omnium et paucissima alia in mari, quae internorum viscerum pulmonem habent, quoniam sine eo spirare animal nullum putatur. nec piscium branchias habentes anhelitum reddere ac per vices recipere existimant quorum haec opinio est, nec multa alia genera etiam branchiis carentia, in qua sententia fuisse aristotelem video et multis persuasisse doctrina insignibus. nec me protinus huic opinioni eorum accedere haut dissimulo, quoniam et pulmonum vice alia possint spirabilia inesse viscera ita volente natura, sicut et pro sanguine est multis alius umor. in aquas quidem penetrare vitalem hunc halitum quis miretur, qui etiam reddi ab his eum cernat et in terras quoque, tanto spissiorem naturae partem, penetrare argumento animalium quae semper defossa vivunt, ceu talpae accedunt apud me certe efficacia ut credam, etiam omnia in aquis spirare naturae suae sorte, primum saepe adnotata piscium aestivo calore quaedam anhelatio et alia tranquillo velut oscitatio, ipsorum  quoque, qui sunt in adversa opinione, de somno piscium confessio - quis enim sine respiratione somno locus - , praeterea bullantium aquarum sufflatio lunaeque effectu concharum quoque corpora augescentia. super omnia est quod esse auditum et odoratum piscibus non erit dubium, ex ae+ris utrumque materia. odorem quidem non aliud quam infectum ae+ra intellegi possit. quam ob rem de his opinetur ut cuique libitum erit. branchiae non sunt ballaenis nec delphinis. haec duo genera fistula spirant, quae ad pulmonem pertinet, ballaenis a fronte, delphinis a dorso. et vituli marini, quos vocant phocas, spirant ac dormiunt in terra; item testudines, de quibus mox plura.
<plin. nat. 9.8> velocissimum omnium animalium, non solum marinorum, est delphinus, ocior volucre, acrior telo, ac nisi multum infra rostrum os illi foret medio paene in ventre, nullus piscium celeritatem eius evaderet. sed adfert moram providentia naturae, quia nisi resupini atque conversi non corripiunt, quae causa praecipue velocitatem eorum ostendit. nam cum fame conciti fugientem in vada ima persecuti piscem diutius spiritum continuere, ut arcu missi ad respirandum emicant tantaque vi exiliunt, ut plerumque vela navium transvolent. vagantur fere coniugia; pariunt  catulos decimo mense aestivo tempore, interim et binos. nutriunt uberibus, sicut ballaena, atque etiam gestant fetus infantia infirmos; quin et adultos diu comitantur magna erga partum caritate. adolescunt celeriter, x annis putantur ad summam magnitudinem pervenire. vivunt et tricenis, quod cognitum praecisa cauda in experimentum. abduntur tricenis diebus circa canis ortum occultanturque incognito modo, quod eo magis mirum est, si spirare in aqua non queunt. solent in terram erumpere, incerta de causa, nec statim tellure tacta moriuntur multoque ocius fistula clausa. lingua est iis contra naturam aquatilium mobilis, brevis atque lata, haut differens suillae. pro voce gemitus humano similis, dorsum repandum, rostrum simum. qua de causa nomen simonis omnes miro modo agnoscunt maluntque ita appellari.
<plin. nat. 9.9> delphinus non homini tantum amicum animal, verum et musicae arti, mulcetur symphoniae cantu, set praecipue hydrauli sono. hominem non expavescit ut alienum, obviam navigiis venit, adludit exultans, certat etiam et quamvis plena praeterit vela. Divo Augusto principe lucrinum lacum invectus pauperis cuiusdam puerum ex baiano puteolos in ludum litterarium itantem, cum meridiano immorans appellatum eum simonis nomine saepius fragmentis panis, quem ob iter ferebat, adlexisset, miro amore dilexit.  pigeret referre, ni res maecenatis et fabiani et flavi alfii multorumque esset litteris mandata. quocumque diei tempore inclamatus a puero, quamvis occultus atque abditus, ex imo advolabat pastusque e manu praebebat ascensuro dorsum, pinnae aculeos velut vagina condens, receptumque puteolos per magnum aequor in ludum ferebat simili modo revehens pluribus annis, donec morbo extincto puero subinde ad consuetum locum ventitans tristis et maerenti similis ipse quoque, quod nemo dubitaret, desiderio expiravit. alius intra hos annos africo litore hipponis diarruti simili modo ex hominum manu vescens praebensque se tractandum et adludens nantibus inpositosque portans unguento perunctus a flaviano proconsule africae et sopitus, ut apparuit, odoris novitate fluctuatusque similis exanimi caruit hominum conversatione ut iniuria fugatus per aliquot menses, mox reversus in eodem miraculo fuit. iniuriae potestatum in hospitales ad visendum venientium hipponenses in necem eius conpulerunt. ante haec similia de puero in iaso urbe memorantur, cuius amore spectatus longo tempore, dum abeuntem in litus avide sequitur, in harenam invectus expiravit. puerum alexander magnus babylone neptunio sacerdotio praefecit, amorem illum numinis propitii fuisse interpretatus. in eadem urbe iaso hegesidemus scribit et alium puerum hermian nomine similiter maria perequitantem, cum repentinae procellae fluctibus exanimatus esset, relatum, delphinumque causam leti fatentem non reversum in maria  atque in sicco expirasse. hoc idem et naupacti accidisse theophrastus tradit. nec modus exemplorum: eadem amphilochi et tarentini de pueris delphinisque narrant. quae faciunt ut credatur, arionem quoque citharoedicae artis, interficere nautis in mari parantibus ad intercipiendos eius quaestus, eblanditum uti prius caneret cithara, congregatis cantu delphinis cum se iecisset in mare, exceptum ab uno taenarum in litus pervectum.
<plin. nat. 9.10> est provinciae narbonensis et in nemausiensi agro stagnum latera appellatum, ubi cum homine delphini societate piscantur. innumera vis mugilum stato tempore angustis faucibus stagni in mare erumpit observata aestus reciprocatione. qua de causa praetendi non queunt retia, eaque moles ponderis nullo modo toleretur, etiamsi non sollertia insidietur tempori. simili ratione in altum protinus tendunt, quod vicino gurgite efficitur, locumque solum pandendis retibus habilem effugere festinant. quod ubi animadvertere piscantes - concurrit autem multitudo temporis gnara et magis etiam voluptatis huius avida - totusque populus e litore quanto potest clamore conciet simonem in spectaculi eventum, celeriter delphini exaudiunt desideria aquilonum flatu vocem prosequente, austro vero tardius ex  adverso referente; set tum quoque inproviso in auxilium advolare properant. apparet acies, quae protinus disponitur in loco, ubi coniectus est pugnae. opponunt sese ab alto trepidosque in vada urgent: tum piscatores circumdant retia furcisque sublevant. mugilum nihilo minus velocitas transilit: at illos excipiunt delphini et occidisse ad praesens contenti cibos in victoriam differunt. opere proelium fervet, includique retibus se fortissime urgentes gaudent ac, ne id ipsum fugam hostium stimulet, inter navigia et retia natantesve homines ita sensim elabuntur, ut exitus non aperiant. saltu, quod est alias blandissimum iis, nullus conatur evadere, ni summittantur sibi retia. egressus protinus ante vallum proeliatur. ita peracta captura quos interemere diripiunt. sed enixioris operae quam in unius diei praemium conscii sibi opperiuntur in posterum nec piscibus tantum, sed et intrita panis e vino satiantur.
<plin. nat. 9.11> quae de eodem genere piscandi in iasio sinu mucianus tradit, hoc differunt, quod ultro neque inclamati praesto sint partesque e manibus accipiant et suum quaeque cumba e delphinis socium habeat, quamvis noctu et ad faces. ipsis quoque inter se publica est societas. capto a rege cariae alligatoque in portu ingens reliquorum convenit  multitudo maestitia quadam, quae posset intellegi, miserationem petens, donec dimitti rex eum iussit. quin et parvos semper aliquis grandior comitatur ut custos, conspectique iam sunt defunctum portantes, ne laceraretur a beluis.
<plin. nat. 9.12> delphinorum similitudinem habent qui vocantur thursiones. distant et tristitia quidem aspectus - abest enim illa lascivia - , maxime tamen rostris canicularum maleficentiae adsimulati.
<plin. nat. 9.13> testudines tantae magnitudinis indicum mare emittit, uti singularum superficie habitabiles casas integant atque inter insulas rubri praecipue maris his navigent cumbis. capiuntur multis quidem modis, sed maxime evectae in summa pelagi antemeridiano tempore blandito, eminente toto dorso per tranquilla fluitantes, quae voluptas libere spirandi in tantum fallit oblitas sui, ut solis vapore siccato cortice non queant mergi invitaeque fluitent opportunae venantium praedae. ferunt et pastum egressas noctu avideque saturatas lassari atque, ut remeaverint matutino, summa in aqua obdormiscere; id prodi stertentium sonitu. tum adnatare tacite leniterque singulis ternos; a duobus in dorsum verti, a tertio laqueum inici supinae atque ita e terra a pluribus trahi. in phoenicio mari haut ulla difficultate capiuntur ultroque veniunt stato tempore anni in amnem eleutherum effusa multitudine.
<plin. nat. 9.14> dentes non sunt testudini, set rostri margines acuti, superna parte inferiorem claudente pyxidum modo. in mari conchyliis vivunt, tanta oris duritia, ut lapides comminuant, in terram egressae herbis. pariunt ova avium ovis similia ad centena numero eaque defossa extra aquas et cooperta terra, pavita hac pectore et complanata, incubant noctibus. educunt fetus annuo spatio. quidam oculis spectandoque ova foveri ab iis putant, feminas coitum fugere, donec mas festucam aliquam inponat aversae. trogodytae cornigeras habent, ut in lyra adnexis cornibus latis, sed mobilibus, quorum in natando remigio se adiuvant; chelium id vocatur, eximiae testudinis, sed rarae. namque scopuli praeacuti chelonophagos terrent, trogodytae autem, ad quos adnant, ut sacras adorant. sunt et terrestres, quae ob id in operibus chersinae vocantur, in africae desertis, qua parte maxime sitientibus harenis squalent, roscido, ut creditur, umore viventes. neque aliud ibi animal provenit.
<plin. nat. 9.15> testudinum putamina secare in laminas lectosque et repositoria iis vestire carvilius pollio instituit, prodigi et sagacis ad luxuriae instrumenta ingenii.
<plin. nat. 9.16> aquatilium tegumenta plura sunt. alia corio et pilo integuntur ut vituli et hippopotami, alia corio tantum ut delphini, cortice ut testudines, silicum duritia ut ostreae  et conchae, crustis ut locustae, crustis et spinis ut echini, squamis ut pisces, aspera cute ut squatina, qua lignum et ebora poliuntur, molli ut murenae, alia nulla ut polypi.
<plin. nat. 9.17> quae pilo vestiuntur, animal pariunt, ut pristis, ballaena, vitulus. hic parit in terra, pecudum more secundas partus reddit. initu canum modo cohaeret; parit nonnumquam geminis plures, educat mammis fetum. non ante duodecimum diem deducit in mare, ex eo subinde adsuefaciens. interficiuntur difficulter nisi capite eliso. ipsis in sono mugitus - unde nomen vituli - , accipiunt tamen disciplinam vocemque pariter et iussu populum salutant incondito fremitu, nomine vocati respondent. nullum animal graviore somno premitur. pinnis, quibus in mari utuntur, humi quoque vice pedum serpunt. pelles eorum etiam detractas corpori sensum aequorum retinere tradunt semperque aestu maris recedente inhorrescere, praeterea dextrae pinnae vim soporiferam inesse somnosque adlicere subditam capiti. - pilo carentium duo omnino animal pariunt, delphinus ac vipera.
<plin. nat. 9.18> piscium species sunt lxxiiii, praeter crustis intecta, quae sunt xxx. de singulis alias dicemus; nunc enim naturae tractantur insignium.
<plin. nat. 9.19> praecipua magnitudine thynni. invenimus talenta xv pependisse, eiusdem caudae latitudinem duo  cubita et palmum. fiunt et in quibusdam amnium haut minores, silurus in nilo, isox in rheno, attilus in pado, inertia pinguescens ad mille aliquando libras, catenato captus hamo nec nisi boum iugis extractus. atque hunc minimus, appellatus clupea, venam quandam eius in faucibus mira cupidine appetens morsu exanimat. silurus grassatur, ubicumque est, omne animal appetens, equos innatantes saepe demergens. praecipue in moeno germaniae amne protelis boum et in danuvio marris extrahitur, porculo marino simillimus. et in borysthene memoratur praecipua magnitudo, nullis ossibus spinisve intersitis, carne praedulci. in gange indiae platanistas vocant, rostro delphini et cauda, magnitudine autem xvi cubitorum. in eodem esse statius sebosus haut modico miraculo adfert vermes, branchiis binis sex cubitorum, caeruleos, qui nomen a facie traxerunt. his tantas esse vires, ut elephantos ad potus venientes mordicus comprehensa manu eorum abstrahant.
<plin. nat. 9.20> thynni mares sub ventre non habent pinnam. intrant e magno mari pontum verno tempore gregatim, nec alibi fetificant. cordyla appellatur partus, qui fetas redeuntes in mare autumno comitatur; limosae vero aut e luto pelamydes incipiunt vocari et, cum annuum excessere tempus,  thynni. hi membratim caesi cervice et abdomine commendantur atque clidio, recenti dumtaxat et tum quoque gravi ructu. cetera parte plenis pulpamentis sale adservantur. melandrya vocantur quercus assulis similia. vilissima ex his quae caudae proxima, quia pingui carent, probatissima quae faucibus. at in alio pisce circa caudam exercitatissima. pelamydes in apolectos particulatimque consectae in genera cybiorum dispertiuntur.
<plin. nat. 9.21> piscium genus omne praecipua celeritate adolescit, maxime in ponto. causa multitudo amnium dulces inferentium aquas. amiam vocant cuius incrementum singulis diebus intellegitur. cum thynnis haec et pelamydes in pontum ad dulciora pabula intrant gregatim suis quaeque ducibus, et primi omnium scombri, quibus est in aqua sulpureus color, extra qui ceteris. hispaniae cetarias hi replent, thynnis non commeantibus.
<plin. nat. 9.22> sed in pontum nulla intrat bestia piscibus malefica praeter vitulos et parvos delphinos. thynni dextera ripa intrant, exeunt laeva. id accidere existimatur, quia dextro oculo plus cernant, utroque natura hebeti. est in euripo thracii bospori, quo propontis euxino iungitur, in ipsis europam asiamque separantis freti angustiis saxum miri candoris, a vado ad summa perlucens, iuxta calchedonem  in latere asiae. huius aspectu repente territi semper adversum byzantii promunturium, ex ea causa appellatum aurei cornus, praecipiti petunt agmine. itaque omnis captura byzantii est, magna calchedonis penuria, m passibus medii interfluentis euripi. opperiuntur autem aquilonis flatum, ut secundo fluctu exeant e ponto, nec nisi intrantes portum byzantium capiuntur. bruma non vagantur; ubicumque deprehensi, usque ad aequinoctium ibi hibernant. iidem saepe navigia velis euntia comitantes mira quadam dulcedine per aliquot horarum spatia et passuum milia a gubernaculis spectantur, ne tridente quidem in eos saepius iacto territi. quidam eos, qui hoc e thynnis faciant, pompilos vocant. multi in propontide aestivant, pontum non intrant; item soleae, cum rhombi intrent, nec saepia est, cum lolligo reperiatur; saxatilium turdus et merula desunt, sicut conchylia, cum ostreae abundent. omnia autem hibernant in aegaeo. intrantium pontum soli non remeant trichiae - graecis enim plerisque nominibus uti par erit, quando aliis atque aliis eosdem diversi appellavere tractus - , sed hi soli in histrum mare subeunt et ex eo subterraneis eius venis in hadriaticum mare defluunt, itaque et illic descendentes nec umquam subeuntes e mari visuntur.
<plin. nat. 9.23> thynnorum captura est a vergiliarum exortu ad arcturi  occasum. reliquo tempore hiberno latent in gurgitibus imis, nisi tepore aliquo evocati aut pleniluniis. pinguescunt et in tantum, ut dehiscant. vita longissima iis bienni.
<plin. nat. 9.24> animal est parvum scorpionis effigie, aranei magnitudine. hoc se et thynno et ei qui gladius vocatur, crebro delphini magnitudinem excedenti, sub pinna adfigit aculeo tantoque infestat dolore, ut in naves saepenumero exiliant. quod et alias faciunt aliorum vim timentes mugiles maxime, tam praecipuae velocitatis, ut transversa navigia interim superiaciant.
<plin. nat. 9.25> sunt et in hac parte naturae auguria, sunt et piscibus praescita. siculo bello ambulante in litore augusto piscis e mari ad pedes eius exilivit, quo argumento vates respondere, neptunum patrem adoptante tum sibi sexto pompeio - tanta erat navalis rei gloria - , sub pedibus caesaris futuros qui maria tempore illo tenerent.
<plin. nat. 9.26> piscium feminae maiores quam mares. in quodam genere omnino non sunt mares, sicut erythinis et channis; omnes enim ovis gravidae capiuntur. vagantur gregatim fere cuiusque generis squamosi. capiuntur ante solis ortum: tum maxime piscium fallitur visus. noctibus quies, set  inlustribus aeque quam die cernunt. aiunt et si teratur gurges interesse capturae; itaque plures secundo tractu capi quam primo. gustu olei maxime, dein modicis imbribus gaudent alunturque. quippe et harundines, quamvis in palude prognatae, non tamen sine imbre adolescunt, et alias ubicumque pisces in eadem aqua adsidui, si non adfluat, exanimantur.
<plin. nat. 9.27> praegelidam hiemem omnes sentiunt, sed maxime qui lapidem in capite habere existimantur, ut lupi, chromis, sciaena, phagri. cum asperae hiemes fuere, multi caeci capiuntur. itaque his mensibus iacent speluncis conditi, sicut in genere terrestrium retulimus, maxime hippurus et coracini, hieme non capti praeterquam statis diebus paucis et isdem semper, item murena et orphus, conger, percae et saxatiles omnes. terra quidem, hoc est vado maris excavato, condi per hiemes torpedinem, psettam, soleam tradunt.
<plin. nat. 9.28> quidam rursus aestus inpatientia mediis fervoribus sexagenis diebus latent, ut glaucus, aselli, auratae. fluviatilium silurus caniculae exortu sideratur, et alias semper fulgure sopitur; hoc et in mari accidere cyprino putant. et alioqui totum mare sentit exortum eius sideris, quod maxime  in bosporo apparet. alga enim et pisces superferuntur, omniaque ab imo versa.
<plin. nat. 9.29> mugilum natura ridetur in metu capite abscondito totos se occultari credentium. isdem tam incauta salacitas, ut in phoenice et in narbonensi provincia coitus tempore e vivariis marem linea longinqua per os ad branchias religata emissum in mare eademque linea retractum feminae sequantur ad litus rursusque feminam mares partus tempore.
<plin. nat. 9.30> apud antiquos piscium nobilissimus habitus acipenser, unus omnium squamis ad os versis contra quam in nando meant, nullo nunc in honore est, quod equidem miror, cum sit rarus inventu. quidam eum elopem vocant.
<plin. nat. 9.31> postea praecipuam auctoritatem fuisse lupo et asellis nepos cornelius et laberius poeta mimorum tradidere. luporum laudatissimi qui appellantur lanati a candore mollitiaque carnis. asellorum duo genera, callariae minores et bacchi, qui non nisi in alto capiuntur, ideo praelati prioribus. at in lupis in amne capti praeferuntur.
<plin. nat. 9.32> nunc principatus scaro datur, qui solus piscium dicitur ruminare herbisque vesci atque non aliis piscibus,  carpathio maxime mari frequens. promunturium troadis lectum numquam sponte transit. inde advectos tiberio claudio principe optatus e libertis eius praefectus classis inter ostiensem et campaniae oram sparsos disseminavit, quinquennio fere cura adhibita, ut capti redderentur mari. postea frequentes inveniuntur italiae litore, non antea ibi capti, admovetque sibi gula sapores piscibus satis et novum incolam mari dedit, ne quis peregrinas aves romae parere miretur. proxima est mensa iecori dumtaxat mustelarum, quas, mirum dictu, inter alpis quoque lacus raetiae brigantinus aemulas marinis generat.
<plin. nat. 9.33> ex reliqua nobilitate et gratia maxima est et copia mullis, sicut magnitudo modica, binasque libras ponderis raro admodum exuperant nec in vivariis piscinisque crescunt. septentrionalis tantum hos et proxima occidentis parte gignit oceanus. cetero genera eorum plura; nam et alga vescuntur et ostreis et limo et aliorum piscium carne, et barba gemina insigniuntur inferiori labro. lutarium ex iis vilissimi generis appellant; hunc semper comitatur sargus nomine alius piscis et caenum fodiente eo excitatum devorat pabulum. nec litorariis gratia. laudatissimi conchylium sapiunt. nomen iis fenestella a colore mulleorum calciamentorum datum putat. pariunt ter annis; certe totiens  fetura apparet. mullum expirantem versicolori quadam et numerosa varietate spectari proceres gulae narrant, rubentium squamarum multiplici mutatione pallescentem, utique si vitro spectetur inclusus. m. apicius, ad omne luxus ingenium natus, in sociorum garo - nam ea quoque res cognomen invenit - necari eos praecellens putavit atque e iecore eorum allecem excogitare.
<plin. nat. 9.34> provocavit - id enim est facilius dixisse quam quis vicerit - asinius celer e consularibus hoc pisce prodigos omnes gaio principe unum mercatus hs [viii] mullum. quae reputatio aufert traversum animum ad contemplationem eorum, qui in conquestione luxus coquos emi singulos pluris quam equos quiritabant. at nunc coci trium horum pretiis parantur et coquorum pisces, nullusque prope iam mortalis aestimatur pluris quam qui peritissime censum domini mergit. mullum lxxx librarum in mari rubro captum licinius mucianus prodidit, quanti mercatura eum luxuria suburbanis litoribus inventum
<plin. nat. 9.35> est et haec natura, ut alii alibi pisces principatum optineant, coracinus in aegypto, zaeus, idem faber appellatus, gadibus, circa ebusum salpa, obscenus alibi et qui nusquam percoqui possit nisi ferula verberatus; in aquitania salmo fluviatilis marinis omnibus praefertur.
<plin. nat. 9.36> piscium alii branchias multiplices habent, alii simplices, alii duplices. his aquam emittunt acceptam ore. senectutis indicium squamarum duritia, quae non sunt omnibus similes. duo lacus italiae in radicibus alpium larius et verbannus appellantur, in quibus pisces omnibus annis vergiliarum ortu existunt squamis conspicui crebris atque praeacutis, clavorum caligarium effigie, nec amplius quam circa eum mensem visuntur.
<plin. nat. 9.37> miratur et arcadia suum exocoetum, appellatum ab eo quod in siccum somni causa exeat. circa clitorium vocalis hic traditur et sine branchiis, idem aliquis adonis dictus.
<plin. nat. 9.38> exeunt in terram et qui marini mures vocantur et polypi et murenae, quin et in indiae fluminibus certum genus piscium ac deinde resilit. nam in stagna et amnes transeundi plerisque evidens ratio est, ut tutos fetus edant, quia non sint ibi qui devorent partus fluctusque minus saeviant. has intellegi ab iis causas servarique temporum vices  magis miretur, si quis reputet quoto cuique hominum nosci uberrimam esse capturam sole transeunte piscium signum.
<plin. nat. 9.39> marinorum alii sunt plani, ut rhombi, soleae ac passeres, qui ab rhombis situ tantum corporum differunt - dexter hic resupinatis est illis, passeri laevus - , alii longi, ut murena, conger. ideo pinnarum quoque fiunt discrimina, quae pedum vice sunt datae piscibus, nullis supra quaternas, quibusdam binae, aliquis nullae. in fucino tantum lacu piscis est qui octonis pinnis natat. binae omnino longis et lubricis, ut anguillis et congris, aliis nullae, ut murenis, quibus nec branchiae. haec omnia flexuoso corporum inpulsu ita mari utuntur, ut serpentes terra, et in sicco quoque repunt; ideo etiam vivaciora talia. et e planis aliqua non habent pinnas, ut pastinacae - ipsa enim latitudine natant - et quae mollia appellantur, ut polypi, quoniam pedes illis pinnarum vicem praestant.
<plin. nat. 9.40> anguillae octonis vivunt annis. durant et sine aqua, quinis et senis diebus aquilone spirante, austro paucioribusant hieme, eadem in exigua aqua non tolerant  neque in turbida. ideo circa vergilias maxime capiuntur fluminibus tum praecipue turbidis. pascuntur noctibus. exanimes piscium solae non fluitant. lacus est italiae benacus in veronensi agro mincium amnem tramittens, ad cuius emersus annuo tempore, octobri fere mense, autumnali sidere, ut palam est, hiemato lacu, fluctibus glomeratae volvuntur in tantum mirabili multitudine, ut in excipulis eius fluminis ob hoc ipsum fabricatis singulorum milium reperiantur globi.
<plin. nat. 9.41> murena quocumque mense parit, cum ceteri pisces stato pariant. ova eius citissime crescunt. in sicca litora elapsas vulgus coitu serpentium impleri putat. aristoteles zmyrum vocat marem qui generet; discrimen esse quod murena varia et infirma sit, zmyrus unicolor et robustus dentesque et extra os habeat. in gallia septentrionali murenis omnibus dextera in maxilla septenae maculae ad formam septentrionis aureo colore fulgent, dumtaxat viventibus, pariterque cum anima extinguuntur. invenit in hoc animali documenta saevitiae vedius pollio, eques romanus ex amicis Divi Augusti, vivariis earum inmergens damnata mancipia, non tamquam ad hoc feris terrarum non sufficientibus, sed quia in alio genere totum pariter hominem distrahi spectare non poterat. ferunt aceti gustu praecipue eas in rabiem agi. tenuissimum iis tergus, contra  anguillis crassius, eoque verberari solitos tradit verrius praetextatos et ob id multam iis dici non institutum.
<plin. nat. 9.42> planorum piscium alterum est genus, quod pro spina cartilaginem habet, ut raiae, pastinacae, squatinae, torpedo et quos bovis, lamiae, aquilae, ranae nominibus graeci appellant. quo in numero sunt squali quoque, quamvis non plani. haec graece in universum ÏÎµÎ»Î±ÌÏÎ· appellavit aristoteles primus hoc nomine iis inposito. nos distinguere non possumus, nisi si cartilaginea appellare libeat. omnia autem carnivora sunt talia et supina vescuntur, ut in delphinis diximus, et cum ceteri pisces ova pariant, hoc genus solum, ut ea quae cete appellant, animal parit, excepta quam ranam vocant.
<plin. nat. 9.43> est parvus admodum piscis adsuetus petris, echeneis appellatus. hoc carinis adhaerente naves tardius ire creduntur, inde nomine inposito. quam ob causam amatoriis quoque veneficiis infamis est et iudiciorum ac litium mora, quae crimina una laude pensat fluxus gravidarum utero sistens partusque continens ad puerperium. in cibos tamen non admittitur. pedes eum habere arbitrantur, aristotelesit apposita pinnarum similitudine. mucianus muricem esse latiorem purpura, neque aspero neque  rotundo ore neque in angulos prodeunte rostro, sed sicut concha utroque latere sese colligente. quibus inhaerentibus plenam venti stetisse navem periandri portantem, ut castrarentur, nobiles pueros; conchas, quae id praestiterint, apud cnidiorum venerem coli. trebius niger pedalem esse et crassitudine quinque digitorum, naves morari; praeterea hanc esse vim eius adservati in sale, ut aurum, quod deciderit in altissimos puteos, admotus extrahat.
<plin. nat. 9.44> mutant colorem candidum menae et fiunt aestate nigriores. mutat et phycis, reliquo tempore candida, vere varia. eadem piscium sola nidificat ex alga atque in nido parit.
<plin. nat. 9.45> volat sane perquam similis volucri hirundo, item miluus, subit in summa maria piscis ex argumento appellatus lucerna, linguaque ignea per os exerta tranquillis noctibus relucet. attollit e mari sesquipedanea fere cornua quae ab iis nomen traxit. rursus draco marinus, captus atque inmissus in harenam, cavernam sibi rostro mira celeritate excavat.
<plin. nat. 9.46> piscium sanguine carent de quibus dicemus. sunt autem tria genera: primum quae mollia appellantur,  dein contecta crustis tenuibus, postremo testis conclusa duris. mollia sunt lolligo, saepia, polypus et cetera generis eius. his caput inter pedes et ventrem, pediculi octoni omnibus. saepiae et lolligini pedes duo ex his longissimi et asperi, quibus ad ora admovent cibos et in fluctu se velut ancoris stabiliunt, cetera cirri, quibus venantur.
<plin. nat. 9.47> lolligo etiam volitat extra aquam se efferens, quod et pectunculi faciunt, sagittae modo. - saepiarum generi mares varii et nigriores constantiaeque maioris. percussae tridente feminae auxiliantur, at femina icto mare fugit. ambo autem, ubi sensere se adprehendi, effuso atramento, quod pro sanguine iis est, infuscata aqua absconduntur.
<plin. nat. 9.48> polyporum multa genera. terreni maiores quam pelagii. omnibus bracchiis ut pedibus ac manibus utuntur, cauda vero, quae est bisulca et acuta, in coitu. et polypis fistula in dorso, qua tramittunt mare, eamque modo in dexteram partem, modo in sinistram transferunt. natant obliqui in caput, quod praedurum est sufflatione viventibus. cetero per bracchia velut acetabulis dispersis haustu quodam adhaerescunt; tenent supini, ut avelli non queant. vada  non adprehendunt, et grandibus minor tenacitas. soli mollium in siccum exeunt, dumtaxat asperum; levitatem odere. vescuntur conchyliorum carne, quorum conchas conplexu crinium frangunt; itaque praeiacentibus testis cubile eorum deprehenditur. et cum alioqui brutum habeatur animal, ut quod ad manum hominis adnatet, in re quodammodo familiari callet. omnia in domum conportat, dein putamina erosa carne egerit adnatantesque pisciculos ad ea venatur. colorem mutat ad similitudinem loci, et maxime in metu. ipsum bracchia sua rodere falsa opinio est - id enim a congris evenit ei - , sed renasci, sicut colotis et lacertis caudas, haut falsum.
<plin. nat. 9.49> inter praecipua autem miracula est qui vocatur nautilos, ab aliis pompilos. supinus in summa aequorum pervenit, ita se paulatim adsubrigens, ut emissa omni per fistulam aqua velut exoneratus sentina facile naviget. postea prima duo bracchia retorquens membranam inter illa mirae tenuitatis extendit, qua velificante in aura, ceteris subremigans bracchiis, media se cauda ut gubernaculo regit. ita vadit alto liburnicarum gaudens imagine, si quid pavoris interveniat, hausta se mergens aqua.
<plin. nat. 9.50> polyporum generis est ozaena dicta a gravi capitis odore, ob hoc maxime murenis eam consectantibus.      polypi binis mensibus conduntur. ultra bimatum non vivunt. pereunt autem tabe semper, feminae celerius et fere a partu.     non sunt praetereunda et l. lucullo proconsule baeticae conperta de polypis, quae trebius niger e comitibus eius prodidit: avidissimos esse concharum, illas ad tactum conprimi, praecidentes bracchia eorum, ultroque escam ex praedante capere. carent conchae visu omnique sensu alio quam cibi et periculi. insidiantur ergo polypi apertis inpositoque lapillo extra corpus, ne palpitatu eiciatur: ita securi grassantur extrahuntque carnes. illae se contrahunt, sed frustra, discuneatae. tanta sollertia animalium hebetissimis quoque est. praeterea negat ullum atrocius esse animal ad conficiendum hominem in aqua. luctatur enim conplexu et sorbet acetabulis ac numeroso suctu trahit, cum in naufragos urinantesve impetum cepit. sed si invertatur, elanguescit vis; exporrigunt enim se resupinati. cetera, quae idem retulit, monstro propiora possunt videri. carteiae in cetariis adsuetus exire e mari in lacus eorum apertos atque ibi salsamenta populari - mire omnibus marinis expetentibus odorem quoque eorum, qua de causa et nassis inlinuntur - , convertit in se custodum indignationem adsiduitate furti inmodicam. saepes erant obiectae, sed has transcendebat per arborem nec deprehendi potuit nisi canum  sagacitate. hi redeuntem circumvasere noctu, concitique custodes expavere novitatem. primum omnium magnitudo inaudita erat, dein colos muria obliti, odore diri. quis ibi polypum exspectasset aut ita cognosceret cum monstro dimicare sibi videbantur. namque et adflatu terribili canes agebat, nunc extremis crinibus flagellatos, nunc robustioribus bracchiis clavarum modo incussos, aegreque multis tridentibus confici potuit. ostendere lucullo caput eius, dolii magnitudine, amphorarum xv capax, atque, ut ipsius trebi verbis utar, "barbas, quas vix utroque bracchio conplecti esset, clavarum modo torosas, longas pedum xxx, acetabulis sive caliculis urnalibus pelvium modo, dentes magnitudini respondentes." reliquiae adservatae miraculo pependere pondo dcc. saepias quoque et lolligines eiusdem magnitudinis expulsas in litus illud idem auctor est. in nostro mari lolligines quinum cubitorum capiuntur, saepiae binum. neque his bimatu longior vita.
<plin. nat. 9.51> navigeram similitudinem et aliam in propontide visam sibi prodidit mucianus: concham esse acatii modo carinatam, inflexa puppe, prora rostrata. in hanc condi nauplium, animal saepiae simile, ludendi societate sola. duobus hoc fieri generibus: tranquillo enim vectorem demissis palmulis ferire ut remis; si vero flatus invitet, easdem in usum gubernaculi porrigi pandique buccarum sinus aurae. huius voluptatem esse ut ferat, illius ut regat, simulque eam  descendere in duo sensu carentia, nisi forte tristi - id etenim constat - omine navigantium humana calamitas in causa est.
<plin. nat. 9.52> locustae crusta fragili muniuntur in eo genere quod caret sanguine. latent mensibus quinis. similiter cancri, qui eodem tempore occultantur, et ambo veris principio senectutem anguium more exuunt renovatione tergorum. cetera in undis natant, locustae reptantium modo fluitant, si nullus ingruat metus, recto meatu, cornibus, quae sunt propria rotunditate praepilata, ad latera porrectis; isdem erectis in pavore oblique in latera procedunt. cornibus inter se dimicant. unum hoc animalium, nisi vivum ferventi aqua incoquatur, fluida carne non habet callum. vivunt petrosis locis, cancri mollibus. hieme aprica litora sectantur, aestate in opaca gurgitum recedunt. omnia eius generis hieme laeduntur, autumno et vere pinguescunt et plenilunio magis, quia noctes sidus tepido fulgore mitificat.
<plin. nat. 9.53> cancrorum genera carabi, astaci, maeae, paguri, heracleotici, leones et alia ignobiliora. carabi cauda a ceteris cancris distant. in phoenice hippoe vocantur, tantae velocitatis, ut consequi non sit. cancris vita longa, pedes octoni, omnes in obliquum flexi. feminae primus pes  duplex, mari simplex. praeterea bina bracchia denticulatis forcipibus. superior pars in primoribus his movetur, inferiore inmobili. dexterum bracchium omnibus maius. universi aliquando congregantur. os ponti evincere non valent; quam ob rem egressi circumeunt apparetque tritum iter. pinotheras vocatur minimus ex omni genere, ideo opportunus iniuriae. huic sollertia est inanium ostrearum testis se condere et, cum adcreverit, migrare in capaciores. cancri in pavore et retrorsi pari velocitate redeunt. dimicant inter se ut arietes adversis cornibus incursantes. contra serpentium ictus medentur. sole cancri signum transeunte et ipsorum, cum exanimati sint, corpus transfigurari in scorpiones narratur in sicco. ex eodem genere sunt echini, quibus spinae pro pedibus. ingredi est iis in orbem volvi, itaque detritis saepe aculeis inveniuntur. ex his echinometrae appellantur quorum spinae longissimae, calyces minimi. nec omnibus idem vitreus color. circa toronen candidi nascuntur, spina parva. ova omnium amara, quina numero. ora in medio corpore in terram versa. tradunt saevitiam maris praesagire eos correptisque opperiri lapillis, mobilitatem pondere stabilientes; nolunt volutatione spinas atterere. quod ubi videre nautici, statim pluribus ancoris navigia infrenant.
<plin. nat. 9.54> in eodem genere cocleae aquatiles terrestresque, exerentes se domicilio binaque ceu cornua protendentes contrahentesque, oculis carent, itaque corniculis praetemptant iter. pectines in mari ex eodem genere habentur, reconditi et ipsi magnis frigoribus ac magnis aestibus, unguesque velut igne lucentes in tenebris, etiam in ore mandentium.
<plin. nat. 9.55> firmioris iam testae murices et concharum genera, in quibus magna ludentis naturae varietas. tot colorum differentiae, tot figurae planis, concavis, longis, lunatis, in orbem circumactis, dimidio orbe caesis, in dorsum elatis, levibus, rugatis, denticulatis, striatis, vertice muricatim intorto, margine in mucronem emisso, foris effuso, intus replicato, iam distinctione virgulata, crinita, crispa, canaliculatim, pectinatim divisa, imbricatim undata, cancellatim reticulata, in obliquum, in rectum expansa, densata, porrecta, sinuata, brevi nodo ligatis, toto latere conexis, ad plausum apertis, ad bucinum recurvis. navigant ex iis veneriae praebentesque concavam sui partem et aurae opponentes per summa aequorum velificant. saliunt pectines et extra volitant seque et ipsi carinant.
<plin. nat. 9.56> sed quid haec tam parva commemoro, cum populatio morum atque luxuria non aliunde maior quam e concharum genere proveniat iam quidem ex tota rerum  natura damnosissimum ventri mare est tot modis, tot mensis, tot piscium saporibus, quis pretia capientium periculo fiunt. sed quota haec portio est reputantibus purpuras, conchylia, margaritas! parum scilicet fuerat in gulas condi maria, nisi manibus, auribus, capite totoque corpore a feminis iuxta virisque gestarentur. quid mari cum vestibus, quid undis fluctibusque cum vellere non recte recipit haec nos rerum natura nisi nudos esto, sit tanta ventri cum eo societas: quid tergori parum est, nisi qui vescimur periculis etiam vestiamur adeo per totum corpus anima hominis quaesita maxime placent.
<plin. nat. 9.57> principium ergo columenque omnium rerum pretii margaritae tenent. indicus maxime has mittit oceanus inter illas beluas tales tantasque, quas diximus, per tot maria venientes, tam longo terrarum tractu et tantis solis ardoribus. atque indis quoque in insulas petuntur et admodum paucas. fertilissima est taprobane et stoidis, ut diximus in circuitu mundi, item perimula, promunturium indiae. praecipue autem laudantur circa arabiam in persico sinu maris rubri.
<plin. nat. 9.58> origo atque genitura conchae sunt, haut multum ostrearum conchis differentes. has ubi genitalis anni stimularit hora, pandentes se quadam oscitatione impleri roscido conceptu tradunt, gravidas postea eniti, partumque concharum  esse margaritas pro qualitate roris accepti. si purus influxerit, candorem conspici; si vero turbidus, et fetum sordescere; eundem pallere caelo minante. conceptum ex eo quippe constare, caelique iis maiorem societatem esse quam maris: inde nubilum trahi colorem aut pro claritate matutina serenum. si tempestive satientur, grandescere et partus; si fulguret, conprimi conchas ac pro ieiunii modo minui; si vero etiam tonuerit, pavidas ac repente conpressas quae vocant physemata efficere, specie modo inani inflata sine corpore; hos esse concharum abortus. sani quidem partus multiplici constant cute, non inproprie callum ut existimari corporis possit. itaque et purgantur a peritis. miror ipso tantum eas caelo gaudere, sole rufescere candoremque perdere ut corpus humanum. quare praecipuum custodiunt pelagiae, altius mersae quam ut penetrent radii. flavescunt tamen et illae senecta rugisque torpescunt, nec nisi in iuventa constat ille qui quaeritur vigor. crassescunt etiam in senecta conchisque adhaerescunt nec his evelli queunt nisi lima. quibus una tantum est facies et ab ea rotunditas, aversis planities, ob id tympania nominantur. cohaerentes videmus in conchis hac dote unguenta circumferentibus. cetero in aqua mollis unio, exemptus protinus durescit.
<plin. nat. 9.59> concha ipsa, cum manum vidit, conprimit sese operitque opes suas, gnara propter illas se peti, manumque, si praeveniat, acie sua abscidat, nulla iustiore poena, et aliis munita suppliciis, quippe inter scopulos maior pars invenitur,  in alto quoque comitantibus marinis canibus, nec tamen aures feminarum arcentur. quidam tradunt sicut apibus, ita concharum examinibus singulas magnitudine et vetustate praecipuas esse veluti duces, mirae ad cavendum sollertiae. has urinantium cura peti, illis captis facile ceteras palantes retibus includi, multo deinde obrutas sale in vasis fictilibus; rosa carne omni nucleos quosdam corporum, hoc est uniones, decidere in ima.
<plin. nat. 9.60> vsu atteri non dubium est coloremque indiligentia mutare. dos omnis in candore, magnitudine, orbe, levore, pondere, haut promptis rebus in tantum, ut nulli duo reperiantur indiscreti: unde nomen unionum romanae scilicet inposuere deliciae, nam id apud graecos non est, ne apud barbaros quidem, inventores rei eius, aliud quam margaritae. et in candore ipso magna differentia: clarior in rubro mari repertis, in indico specularium lapidum squamas adsimulant, alias magnitudine praecellentes. summa laus coloris est exaluminatos vocari. et procerioribus sua gratia est. elenchos appellant fastigata longitudine alabastrorum figura in pleniorem orbem desinentes. hos digitis suspendere et binos ac ternos auribus feminarum gloria est, subeuntque luxuriae  eius nomina externa, exquisita perdito nepotatu, si quidem, cum id fecere, crotalia appellant, ceu sono quoque gaudeant et collisu ipso margaritarum; cupiuntque iam et pauperes, lictorem feminae in publico unionem esse dictitantes. quin et pedibus, nec crepidarum tantum obstragulis, set totis socculis addunt. neque enim gestare iam margaritas, nisi calcent ac per uniones etiam ambulent, satis est.
<plin. nat. 9.61> in nostro mari reperiri solebant crebrius circa bosporum thracium, rufi ac parvi in conchis quas myas appellant. at in acarnania quae vocatur pina gignit, quo apparet non uno conchae genere nasci. namque et iuba tradit arabicis concham esse similem pectini insecto, hirsutam echinorum modo, ipsum unionem in carne grandini similem. conchae non tales ad nos adferuntur. nec in acarnania autem laudati reperiuntur, enormes et feri colorisque marmorei. meliores circa actium, sed et hi parvi, et in mauretaniae maritimis. alexander polyhistor et sudines senescere eos putant coloremque expirare.
<plin. nat. 9.62> firmum corpus esse manifestum est, quod nullo lapsu franguntur. non autem semper in media carne reperiuntur, sed aliis atque aliis locis, vidimusque iam in extremis etiam marginibus velut e concha exeuntes et in quibusdam quaternos quinosque. pondus ad hoc aevi  semunciae pauci singulis scripulis excessere. in britannia parvos atque decolores nasci certum est, quoniam divus iulius thoracem, quem veneri genetrici in templo eius dicavit, ex britannicis margaritis factum voluerit intellegi.
<plin. nat. 9.63> lolliam paulinam, quae fuit gai principis matrona, ne serio quidem aut sollemni caerimoniarum aliquo apparatu, sed mediocrium etiam sponsalium cena, vidi smaragdis margaritisque opertam, alterno textu fulgentibus toto capite, crinibus spira, auribus, collo monilibus, digitis. quae summa quadringentiens hs colligebat, ipsa confestim parata mancupationem tabulis probare. nec dona prodigi principis fuerant, sed avitae opes, provinciarum scilicet spoliis partae. hic est rapinarum exitus, hoc fuit quare m. lollius infamatus regum muneribus in toto oriente interdicta amicitia a gaio caesare augusti filio venenum biberet, ut neptis eius quadringentiens hs operta spectaretur ad lucernas! computet nunc aliquis ex altera parte quantum curius aut fabricius in triumphis tulerint, imaginetur illorum fercula, ex altera parte lolliam, unam imperii mulierculam, accubantem: non illos curru detractos quam in hoc vicisse malit nec haec summa luxuriae exempla sunt. duo fuere maximi uniones per omne aevum; utrumque possedit cleopatra, aegypti reginarum novissima, per manus orientis regum sibi traditos. haec, cum exquisitis cotidie antonius saginaretur epulis, superbo simul ac procaci fastu, ut regina meretrix lautitiam eius omnem apparatumque obtrectans,  quaerente eo, quid adstrui magnificentiae posset, respondit una se cena centiens hs absumpturam. cupiebat discere antonius, sed fieri posse non arbitrabatur. ergo sponsionibus factis postero die, quo iudicium agebatur, magnificam alias cenam, ne dies periret, sed cotidianam, antonio apposuit inridenti computationemque expostulanti. at illa corollarium id esse et consumpturam eam cenam taxationem confirmans solamque se centiens hs cenaturam, inferri mensam secundam iussit. ex praecepto ministri unum tantum vas ante eam posuere aceti, cuius asperitas visque in tabem margaritas resolvit. gerebat auribus cum maxime singulare illud et vere unicum naturae opus. itaque expectante antonio, quidnam esset actura, detractum alterum mersit ac liquefactum obsorbuit. iniecit alteri manum l. plancus, iudex sponsionis eius, eum quoque parante simili modo absumere, victumque antonium pronuntiavit omine rato. comitatur fama unionis eius parem, capta illa tantae quaestionis victrice regina, dissectum, ut esset in utrisque veneris auribus romae in pantheo dimidia eorum cena. non ferent hanc palmam spoliabunturque etiam luxuriae gloria. prior id fecerat romae in unionibus magnae taxationis clodius, tragoedi aesopi filius, relictus ab eo in amplis opibus heres, ne triumviratu suo nimis superbiat antonius paene histrioni comparatus, et quidem nulla  sponsione ad hoc producto (quo magis regium fiat), sed ut experiretur in gloriam palati, quidnam saperent margaritae. atque ut mire placuere, ne solus hoc sciret, singulos uniones convivis quoque absorbendos dedit.
<plin. nat. 9.64> romae in promiscuum ac frequentem usum venisse alexandria in dicionem redacta, primum autem coepisse circa sullana tempora minutas et viles fenestella tradit, manifesto errore, cum aelius stilo circa iugurthinum bellum unionum nomen inponi cum maxime grandibus margaritis prodat.
<plin. nat. 9.65> et hoc tamen aeternae prope possessionis est; sequitur heredem, in mancipatum venit ut praedium aliquod: conchylia et purpuras omnis hora atterit, quibus eadem mater luxuria paria paene et margaritis pretia fecit.
<plin. nat. 9.66> purpurae vivunt annis plurimum septenis. latent sicut murices circa canis ortum tricenis diebus. congregantur verno tempore mutuoque attritu lentorem cuiusdam cerae salivant. simili modo et murices, sed purpurae florem illum tinguendis expetitum vestibus in mediis habent faucibus. liquoris hic minimi est candida vena, unde pretiosus ille bibitur nigrantis rosae colore sublucens; reliquum  corpus sterile. vivas capere contendunt, quia cum vita sucum eum evomunt. et maioribus quidem purpuris detracta concha auferunt, minores cum testa vivas frangunt, ita demum eum expuentes. tyri praecipuus hic asiae, meninge africae et gaetulo litore oceani, in laconica europae. fasces huic securesque romanae viam faciunt, idemque pro maiestate pueritiae est, distinguit ab equite curiam, dis advocatur placandis omnemque vestem inluminat, in triumphali miscetur auro. quapropter excusata et purpurae sit insania. sed unde conchyliis pretia, quis virus grave in fuco, color austerus in glauco et irascenti similis mari
<plin. nat. 9.67> lingua purpurae longitudine digitali, qua pascitur perforando reliqua conchylia: tanta duritia aculeo est. aquae dulcedine necantur et sicubi flumen inmergitur; alioqui captae et diebus quinquagenis vivunt saliva sua. conchae omnes celerrime crescunt, praecipue purpurae: anno magnitudinem implent.
<plin. nat. 9.68> quod si hactenus transcurrat expositio, fraudatam profecto se luxuria credat nosque indiligentiae damnet. quam ob rem persequemur etiam officinas, ut, tamquam in victu frugum noscitur ratio, sic omnes qui istis gaudent in praemio vitae suae calleant. concharum ad purpuras et conchylia - eadem enim est materia, sed distat temperamento - duo sunt genera: bucinum minor concha ad similitudinem eius qua bucini sonus editur - unde et causa  nomini - , rotunditate oris in margine incisa; alterum purpura vocatur canaliculato procurrente rostro et canaliculi latere introrsus tubulato, qua proseratur lingua. praeterea clavatum est ad turbinem usque aculeis in orbem septenis fere, qui non sunt bucino, sed utrisque orbes totidem, quot habeant annos. bucinum non nisi petris adhaeret circaque scopulos legitur.
<plin. nat. 9.69> purpurae nomine alio pelagiae vocantur. earum genera plura pabulo et solo discreta: lutense putre limo et algense nutritum alga, vilissimum utrumque. melius taeniense in taeniis maris collectum, hoc quoque tamen etiamnum levius atque dilutius. calculense appellatur a calculo in mari, mire aptum conchyliis, et longe optimum purpuris dialutense, id est vario soli genere pastum. capiuntur autem purpurae parvulis rarisque textu veluti nassis in alto iactis. inest his esca, clusiles mordacesque conchae, ceu mitulos videmus. has semineces, sed redditas mari avido hiatu revivescentes, appetunt purpurae porrectisque linguis infestant. at illae aculeo exstimulatae claudunt sese conprimuntque mordentia. ita pendentes aviditate sua purpurae tolluntur.
<plin. nat. 9.70> capi eas post canis ortum aut ante vernum  tempus utilissimum, quoniam, cum cerificavere, fluxos habent sucos. sed id tinguentium officinae ignorant, cum summa vertatur in eo. eximitur postea vena quam diximus, cui addi salem necessarium, sextarios ferme centenas in libras; macerari triduo iustum, quippe tanto maior vis, quanto recentior, fervere in plumbo, singulasque amphoras centenas aquae, quingentenas medicaminis libras aequali ac modico vapore torreri et ideo longinquae fornacis cuniculo. ita despumatis subinde carnibus, quas adhaesisse venis necesse est, decimo ferme die liquata cortina vellus elutriatum mergitur in experimentum et, donec spei satis fiat, uritur liquor. rubens color nigrante deterior. quinis lana potat horis rursusque mergitur carminata, donec omnem ebibat saniem. bucinum per se damnatur, quoniam fucum remittit: pelagio ad modum alligatur nimiaeque eius nigritiae dat austeritatem illam nitoremque qui quaeritur cocci. ita permixtis viribus alterum altero excitatur aut adstringitur. summa medicaminum in librasvellerum bucini ducenae et e pelagio cxi. ita fit amethysti colos eximius ille. at tyrius pelagio primum satiatur inmatura viridique cortina, mox permutatur in bucino. laus ei summa in colore sanguinis concreti, nigricans aspectu idemque suspectu refulgens. unde et homero purpureus dicitur sanguis.
<plin. nat. 9.71> purpurae usum romae semper fuisse video,  sed romulo in trabea. nam toga praetexta et latiore clavo tullum hostilium e regibus primum usum etruscis devictis satis constat. nepos cornelius, qui Divi Augusti principatu obiit: "me," inquit, "iuvene violacea purpura vigebat, cuius libra denariis centum venibat, nec multo post rubra tarentina. huic successit dibapha tyria, quae in libras denariis mille non poterat emi. hac p. lentulus spinther aedilis curulis primus in praetexta usus inprobabatur. qua purpura quis non iam," inquit, "tricliniaria facit" spinther aedilis fuit urbis conditae anno dcxci Cicerone consule. dibapha tunc dicebatur quae bis tincta esset, veluti magnifico inpendio, qualiter nunc omnes paene commodiores purpurae tinguuntur.
<plin. nat. 9.72> in conchyliata veste cetera eadem sine bucino, praeterque ius temperatur aqua et pro indiviso humani potus excremento. dimidia et medicamina adduntur. sic gignitur laudatus ille pallor saturitate fraudata tantoque dilutior, quanto magis vellera esuriunt.     pretia medicamento sunt quidem pro fertilitate litorum viliora, non tamen usquam pelagii centenas libras quinquagenos nummos excedere et bucini centenos sciant qui ista mercantur inmenso.
<plin. nat. 9.73> set alia e fine initia, iuvatque ludere inpendio et lusus geminare miscendo iterumque et ipsa adulterare adulteria naturae, sicut testudines tinguere, argentum auro  confundere, ut electra fiant, addere his aera, ut corinthia. non est satis abstulisse gemmae nomen amethystum; rursum absolutum inebriatur tyrio, ut sit ex utroque nomen inprobum simulque luxuria duplex, et cum confecere conchylia transire melius in tyrium putant. paenitentia hoc primo debet invenisse, artifice mutante quod damnabat. inde ratio nata, votum quoque factum e vitio portentosis ingeniis, et gemina demonstrata via luxuriae, ut color alius operiretur alio, suavior ita fieri leniorque dictus; quin et terrena miscere coccoque tinctum tyrio tinguere, ut fieret hysginum. coccum galatiae, rubens granum, ut dicemus in terrestribus, aut circa emeritam lusitaniae in maxima laude est. verum, ut simul peragantur nobilia pigmenta, anniculo grano languidus sucus, idem a quadrimo evanidus. ita nec recenti vires neque senescenti. abunde tractata est ratio qua se virorum iuxta feminarumque forma credit amplissimam fieri.
<plin. nat. 9.74> concharum generis et pina est. nascitur in limosis, subrecta semper nec umquam sine comite, quem pinoteren vocant, alii pinophylacem; is est squilla parva, aliubi cancer dapis adsectator. pandit se pina, luminibus orbum corpus intus minutis piscibus praebens. adsultant illi protinus et, ubi licentia audacia crevit, implent eam. hoc tempus speculatus index morsu levi significat. illa conpressu quicquid inclusit exanimat partemque socio tribuit.
<plin. nat. 9.75> quo magis miror quosdam existimasse aquatilibus nullum inesse sensum. novit torpedo vim suam ipsa non torpens, mersaque in limo se occultat, piscium qui securi supernatantes obtorpuere corripiens. - huius iecori teneritas nulla praefertur. - nec minor sollertia ranae, quae in mari piscatrix vocatur. eminentia sub oculis cornicula turbato limo exerit, adsultantibus pisciculis praetrahens, donec tam prope accedant, ut adsiliat. simili modo squatina et rhombus abditi pinnas exertas movent specie vermiculorum, item quae vocantur raiae. nam pastinaca latrocinatur ex occulto transeuntes radio, quod telum est ei, figens. argumenta sollertiae huius, quod tardissimi piscium hi mugilem velocissimum omnium habentes in ventre reperiuntur.
<plin. nat. 9.76> scolopendrae, terrestribus similes, quas centipedes vocant, hamo devorato omnia interanea evomunt, donec hamum egerant, dein resorbent. at vulpes marinae simili in periculo gluttiunt amplius usque ad infirma lineae, qua facile praerodant. cautius qui glanis vocatur aversos mordet hamos nec devorat, sed esca spoliat.     grassatur aries ut latro et nunc grandiorum navium in salo stantium occultatus umbra, si quem nandi voluptas invitet, expectat, nunc elato extra aquam capite piscantium cumbas speculatur occultusque adnatans mergit.
<plin. nat. 9.77> equidem et iis inesse sensum arbitror, quae  neque animalium neque fruticum, sed tertiam quandam ex utroque naturam habent, urticis dico et spongeis.     vrticae noctu vagantur locumque mutant. carnosae frondis iis natura, et carne vescuntur. vis pruritu mordax est eademque, quae terrestris urticae. contrahit ergo se quam maxime rigens ac praenatante pisciculo frondem suam spargit conplectensque devorat. alias marcenti similis et iactari se passa fluctu algae vice, contactos piscium attrituque petrae scalpentes pruritum invadit. eadem noctu pectines et echinos per quaerit. cum admoveri sibi manum sentit, colorem mutat et contrahitur. tacta uredinem mittit, paulumque si fuit intervalli, absconditur. ora ei in radice esse traduntur, excrementa per summa tenui fistula reddi.
<plin. nat. 9.78> spongearum tria genera accepimus: spissum ac praedurum et asperum tragos id vocatur, spissum et mollius manos, tenue densumque, ex quo penicilli, achillium. nascuntur omnes in petris, aluntur conchis, pisce, limo. intellectum inesse iis apparet, quia, ubi avulsorem sensere, contractae multo difficilius abstrahuntur; hoc idem fluctu pulsante faciunt. vivere esca manifesto conchae minutae in  iis repertae ostendunt. circa toronen vesci illis avulsas etiam aiunt et ex relictis radicibus recrescere in petris; cruoris quoque inhaeret colos, africis praecipue, quae generantur in syrtibus. maximae fiunt manoe, sed mollissimae circa lyciam, in profundo autem nec ventoso molliores; in hellesponto asperae, et densae circa maleam. putrescunt in apricis locis, ideo optimae in gurgitibus. viventibus idem qui madentibus nigricans colos. adhaerent nec parte nec totae; intersunt enim fistulae quaedam inanes quaternae fere aut quinae, per quas pasci existimantur. sunt et aliae, sed superne concretae. et subesse membrana quaedam radicibus earum intellegitur. vivere constat longo tempore. pessimum omnium genus est earum quae aplysiae vocantur, quia elui non possunt; in quibus magnae sunt fistulae et reliqua densitas spissa.
<plin. nat. 9.79> canicularum maxime multitudo circa eas urinantes gravi periculo infestat. ipsi ferunt et nubem quandam crassescere super capita, animali planorum piscium similem, prementem eos arcentemque a reciprocando, et ob id stilos praeacutos lineis adnexos habere sese, quia nisi perfossae ita non recedant, caliginis et pavoris, ut arbitror, opere. nubem enim et nebulam, cuius nomine id malum appellant, inter animalia haut ulla conperit quisquam. cum caniculis atrox dimicatio. inguina et calces omnemque candorem corporum appetunt. salus una in adversas eundi  ultroque terrendi, pavet enim hominem aeque ac terret, et ita sors aequa in gurgite. ut ad summa aquae ventum est, ibi periculum anceps adempta ratione contra eundi, dum conetur emergere, et salus omnis in sociis. funem illi religatum ab umeris eius trahunt; hunc dimicans, ut sit periculi signum, laeva quatit, dextera adprehenso stilo in pugna est. modicus alias tractus; ut prope carinam ventum est, nisi praeceleri vi repente rapuit, absumi spectant. ac saepe iam subducti e manibus auferuntur, si non trahentium opem conglobato corpore in pilae modum ipsi adiuvere. protendunt quidem tridentes alii, set monstro sollertia est navigium subeundi atque ita e tuto proeliandi. omnis ergo cura ad speculandum hoc malum insumitur. certissima est securitas vidisse planos pisces, quia numquam sunt ubi maleficae bestiae, qua de causa urinantes sacros appellant eos.
<plin. nat. 9.80> silicea testa inclusis fatendum est nullum esse sensum, ut ostreis. multis eadem natura quae frutici, ut holothuriis, pulmonibus, stellis. adeoque nihil non gignitur in mari, ut cauponarum etiam aestiva animalia, pernici molesta saltu aut quae capillus maxime celat, existant et circumglobata escae saepe extrahantur, quae causa somnum piscium in mari noctibus infestare existimatur. quibusdam vero ipsis innascuntur, quo in numero chalcis accipitur.
<plin. nat. 9.81> nec venena cessant dira, ut in lepore, qui in indico mari etiam tactu pestilens vomitum dissolutionemque stomachi protinus creat, in nostro offa informis, colore tantum lepori similis, in indis et magnitudine et pilo, duriore tantum. nec vivus ibi capitur. aeque pestiferum animal araneus, spinae in dorso aculeo noxius. sed nullum usquam execrabilius quam radius super caudam eminens trygonis, quam nostri pastinacam appellant, quincunciali magnitudine: arbores infixus radici necat, arma ut telum perforat vi ferri et veneni malo.
<plin. nat. 9.82> morbos universa genera piscium, ut cetera animalia etiam fera, non accipimus sentire. verum aegrotare singulos manifestum facit aliquorum macies, cum in eodem genere praepingues alii capiantur.
<plin. nat. 9.83> quonam modo generent, desiderium et admiratio hominum differri non patitur. pisces attritu ventrium coeunt tanta celeritate, ut visum fallant, delphini et reliqua cete simili modo et paulo diutius. femina piscis coitus tempore marem sequitur, ventrem eius rostro pulsans; sub partu mares feminas similiter, ova vescentes earum. nec satis est generationi per se coitus, nisi editis ovis interversando mares vitale adsperserint virus. non omnibus id contingit ovis in tanta multitudine; alioqui replerentur maria et stagna, cum singuli uteri innumerabilia concipiant.
<plin. nat. 9.84> piscium ova in mari crescunt, quaedam summa celeritate, ut murenarum, quaedam paulo tardius. plani  piscium, quibus cauda non estaculeatique, et testudines in coitu superveniunt, polypi crine uno feminae naribus adnexo, saepiae et lolligines linguis, conponentes inter se bracchia et in contrarium nantes; ore et pariunt. sed polypi in terram verso capite coeunt, reliqua mollium tergis ut canes, item locustae et squillae, cancri ore. ranae superveniunt, prioribus pedibus alas feminae mare adprehendente, posterioribus clunes. pariunt minimas carnes nigras, quas gyrinos vocant, oculis tantum et cauda insignes, mox pedes figurantur cauda findente se in posteriores. mirumque, semestri vita resolvuntur in limum nullo cernente, et rursus vernis aquis renascuntur quae fuere natae, perinde occulta ratione, cum omnibus annis id eveniat. et mituli, pectines sponte naturae in harenosis proveniunt; quae durioris testae sunt, ut murices, purpurae, salivario lentore, sicut acescente umore culices; apua spuma maris incalescente, cum admissus est imber; quae vero siliceo tegmine operiuntur, ut ostrea, putrescente limo aut spuma circa navigia diutius stantia defixosque palos et lignum maxime. nuper conpertum in ostreariis umorem iis fetificum lactis modo effluere. anguillae atterunt se scopulis; ea strigmenta vivescunt, nec alia  est earum procreatio. piscium diversa genera non coeunt praeter squatinam et raiam, ex quibus nascitur priore parte raiae similis, et nomen ex utroque conpositum apud graecos trahit. quaedam tempore anni gignuntur et in umore ut in terra, vere pectines, limaces, hirudines; eadem tempore evanescunt. piscium lupus et trichias bis anno parit, et saxatiles omnes; mulli ter et chalcis, cyprini sexiens, scorpaenae bis ac sargi, vere et autumno, ex planis squatina bis sola, autumno, occasu vergiliarum, plurimi piscium tribus mensibus aprili, maio, iunio, salpae autumno, sargi, torpedo, squali circa aequinoctium, molles vere, saepia omnibus mensibus. ova eius glutino atramenti ad speciem uvae cohaerentia masculus prosequitur adflatu; alias sterilescunt. polypi hieme coeunt, pariunt vere ova tortili vibrata pampino, tanta fecunditate, ut multitudinem ovorum occisi non recipiant cavo capitis quo praegnantes tulere; excludunt l die, e quibus multa propter numerum intercidunt. locustae et reliqua tenuioris crustae ponunt ova supter ipsa atque ita incubant. polypus femina modo in ovis sedet, modo  cavernam cancellato bracchiorum inplexu claudit. saepia in terreno parit inter harundines aut sicubi enata alga, excludit quinto decimo die. lolligines in alto conserta ova edunt ut saepiae. purpurae, murices eiusdemque generis vere pariunt. echini ova pleniluniis habent hieme; et cocleae hiberno tempore nascuntur.
<plin. nat. 9.85> torpedo octogenos fetus habens invenitur eaque intra se parit, ova praemollia in alium locum uteri transferens atque ibi excludens. simili modo omnia quae cartilaginea appellavimus. ita fit ut sola piscium et animal pariant et ova concipiant. silurus mas solus omnium edita custodit ova, saepe et quinquagenis diebus, ne absumantur ab aliis. ceterae feminae in triduo excludunt, si mas attigit.
<plin. nat. 9.86> acus sive belone unus piscium dehiscente propter multitudinem utero parit. a partu coalescit vulnus, quod et in caecis serpentibus tradunt. mus marinus in terra scrobe effosso parit ova et rursus obruit terra, tricensimo die refossa aperit fetumque in aquam ducit.     erythini et channae volvas habere traduntur; qui trochos appellatur a graecis, ipse se inire. fetus omnium aquatilium inter initia visu carent.
<plin. nat. 9.87> aevi piscium memorandum nuper exemplum accepimus. pausilypum villa est campaniae haut procul  neapoli; in ea in caesaris piscinis a pollione vedio coniectum piscem sexagensimum post annum expirasse scribit annaeus seneca, duobus aliis aequalibus eius ex eodem genere etiam tunc viventibus. quae mentio piscinarum admonet, ut paulo plura dicamus hac de re prius quam digrediamur ab aquatilibus.
<plin. nat. 9.88> ostrearum vivaria primus omnium sergius orata invenit in baiano aetate L. Crassi oratoris ante marsicum bellum, nec gulae causa, sed avaritiae, magna vectigalia tali ex ingenio suo percipiens, ut qui primus pensiles invenerit balineas, ita mangonicatas villas subinde vendendo. is primus optimum saporem ostreis lucrinis adiudicavit, quando eadem aquatilium genera aliubi atque aliubi meliora, sicut lupi pisces in tiberi amne inter duos pontes, rhombus ravennae, murena in sicilia, elops rhodi, et alia genera similiter, ne culinarum censura peragatur. nondum britannica serviebant litora, cum orata lucrina nobilitabat. postea visum tanti in extremam italiam petere brundisium ostreas, ac, ne lis esset inter duos sapores, nuper excogitatum famem longae advectionis a brundisio conpascere in lucrino.
<plin. nat. 9.89> eadem aetate prior licinius murena reliquorum piscium vivaria invenit, cuius deinde exemplum nobilitas secuta est philippi, hortensi. lucullus exciso etiam monte iuxta neapolim maiore inpendio quam villam exaedificaverat  euripum et maria admisit, qua de causa magnus pompeius xerxen togatum eum appellabat. [30xl]30 hs e piscina ea defuncto illo veniere pisces.
<plin. nat. 9.90> murenarum vivarium privatim excogitavit ante alios c. hirrius, qui cenis triumphalibus caesaris dictatoris sex milia numero murenarum mutua appendit. nam permutare quidem pretio noluit aliave merce. huius villam infra quam modicam [30xl]30 piscinae vendiderunt. invasit dein singulorum piscium amor. apud baulos in parte baiana piscinam habuit hortensius orator, in qua murenam adeo dilexit, ut exanimatam flesse credatur. in eadem villa antonia drusi murenae, quam diligebat, inaures addidit, cuius propter famam nonnulli baulos videre concupiverunt.
<plin. nat. 9.91> coclearum vivaria instituit fulvius lippinus in tarquiniensi paulo ante civile bellum quod cum pompeio magno gestum est, distinctis quidem generibus earum, separatim ut essent albae, quae in reatino agro nascuntur, separatim illyricae, quibus magnitudo praecipua, africanae, quibus fecunditas, solitanae, quibus nobilitas. quin et saginam earum commentus est sapa et farre aliisque generibus, ut cocleae quoque altiles ganeam implerent: cuius artis  gloria in eam magnitudinem perductas, ut lxxx quadrantes caperent singularum calices, auctor est M. Varro.
<plin. nat. 9.92> piscium genera etiamnum a theophrasto mira produntur. circa babylonis rigua decedentibus fluviis in cavernis aquas habentibus remanere quosdam, inde exire ad pabula pinnulis gradientes crebro caudae motu, contraque venantes refugere in suas cavernas et in his obversos stare; capita eorum esse ranae marinae similia, reliquas partes gobionum, branchias ut ceteris piscibus. circa heracleam et cromnam et multifariam in ponto unum genus esse quod extremas fluminum aquas sectetur cavernasque sibi faciat in terra atque in his vivat, etiam reciprocis amnibus siccato litore; effodi ergo, motu demum corporum vivere eos adprobante. circa eandem heracleam eodemque lyco amne decedente ovis relictis in limo generari pisces, qui ad pabula petenda palpitent exiguis branchiis, quo fieri non indigos umoris, propter quod et anguillas diutius vivere exemptas aquis, ova autem in sicco maturari ut testudinum. eadem in ponti regione adprehendi glacie piscium maxime gobiones non nisi patinarum calore vitalem motum fatentes. et in his quidem, tametsi mirabilis, est tamen aliqua ratio.  idem tradit in paphlagonia effodi pisces gratissimos cibis terrenos altis scrobibus in iis locis, in quibus nullae restagnent aquae, miraturque et ipse gigni sine coitu: umoris quidem vim aliquam inesse quam puteis arbitratur, ceu vero in ullis reperiantur pisces. quicquid est hoc, certe minus admirabilem talparum facit vitam, subterranei animalis, nisi forte vermium terrenorum et his piscibus natura inest.
<plin. nat. 9.93> verum omnibus his fidem nili inundatio adfert omnia excedente miraculo. quippe detegente eo musculi reperiuntur inchoato opere genitalis aquae terraeque, iam parte corporis viventes, novissima effigie etiamnum terrena.
<plin. nat. 9.94> nec de anthia pisce sileri convenit quae plerosque adverto credidisse. chelidonias insulas diximus asiae scopulosi maris ante promunturium tauri sitas; ibi frequens hic piscis et celeriter capitur uno genere. parvo navigio et concolori veste eademque hora per aliquot dies continuos piscator enavigat certo spatio escamque proicit. quicquid vero mutetur, suspecta fraus praedae est, cavetque quod timuit. cum id saepe factum est, unus aliquande consuetudine invitatus anthias escam adpetit. notatur hic intentione diligenti ut auctor spei conciliatorque capturae;  neque est difficile, cum per aliquot dies solus accedere audeat. tandem et aliquos invenit paulatimque comitatior postremo greges adducit innumeros, iam vetustissimis quibusque adsuetis piscatorem agnoscere et e manu cibum rapere. tum ille paulum ultra digitos in esca iaculatus hamum singulos involat verius quam capit, ab umbra navis brevi conatu rapiens ita ne ceteri sentiant, alio intus excipiente centonibus raptum, ne palpitatio ulla aut sonus ceteros abigat. conciliatorem nosse ad hoc prodest, ne capiatur, fugituro in reliquum grege. ferunt discordem socium duci insidiatum pulchre noto cepisse malefica voluntate; agnitum in macello socio, cuius iniuria erat, et damni formulam editam condemnatumque addit mucianus aestimata lite. iidem anthiae, cum unum hamo teneri viderint, spinis, quas in dorso serratas habent, lineam secare traduntur, eo qui teneatur extendente, ut praecidi possit. at inter sargos ipse qui tenetur ad scopulos lineam terit.
<plin. nat. 9.95> praeter haec claros sapientia auctores video mirari stellam in mari. ea figura est, parva admodum caro intus, extra duriore callo. huic tam igneum fervorem esse tradunt, ut omnia in mari contacta adurat, omnem cibum statim peragat. quibus sit hoc cognitum experimentis haut facile dixerim, multoque memorabilius duxerim id cuius experiendi cotidie occasio est.
<plin. nat. 9.96> concharum e genere sunt dactyli, ab  humanorum unguium similitudine appellati. his natura in tenebris remoto lumine alio fulgere claro et, quanto magis umorem habeant, lucere in ore mandentium, lucere in manibus atque etiam in solo ac veste decidentibus guttis, ut procul dubio pateat, suci illam naturam esse, quam miraremur etiam in corpore.
<plin. nat. 9.97> sunt et inimicitiarum atque concordiae miracula. mugil et lupus mutuo odio flagrant, conger et murena caudam inter se praerodentes. polypum in tantum locusta pavet, ut, si iuxta vidit omnino, moriatur, locustam conger; rursus polypum congri lacerant. nigidius auctor est praerodere caudam mugili lupum eosdemque statis mensibus concordes esse; omnes autem vivere, quibus caudae sic amputentur. at e contrario amicitiae exempla sunt, praeter illa quorum diximus societatem, ballaena et musculus, quando praegravi superciliorum pondere obrutis eius oculis infestantia magnitudinem vada praenatans demonstrat oculorumque vice fungitur.
<plin. nat. 9.98> hinc volucrum naturae dicentur.
<plin. nat. 10.1> sequitur natura avium, quarum grandissimi et paene bestiarum generis struthocameli africi vel aethiopici altitudinem equitis insidentis equo excedunt, celeritatem vincunt, ad hoc demum datis pinnis, ut currentem adiuvent. cetero non sunt volucres nec a terra attolluntur. ungulae iis cervinis similes, quibus dimicant, bisulcae et conprehendendis lapidibus utiles, quos in fuga contra sequentes ingerunt pedibus. concoquendi sine dilectu devorata mira natura, sed non minus stoliditas in tanta reliqui corporis altitudine, cum colla frutice occultaverint, latere sese existimantium. praemia ex iis ova, propter amplitudinem pro quibusdam habita vasis, conosque bellicos et galeas adornantes pinnae.
<plin. nat. 10.2> aethiopes atque indi discolores maxime et  inenarrabiles ferunt aves et ante omnes nobilem arabiae phoenicem, haud scio an fabulose, unum in toto orbe nec visum magno opere. aquilae narratur magnitudine, auri fulgore circa colla, cetero purpureus, caeruleam roseis caudam pinnis distinguentibus, cristis fauces caputque plumeo apice honestante. primus atque diligentissime togatorum de eo prodidit manilius, senator ille maximis nobilis doctrinis doctore nullo: neminem extitisse qui viderit vescentem, sacrum in arabia soli esse, vivere annis dxl, senescentem casiae turisque surculis construere nidum, replere odoribus et superemori. ex ossibus deinde et medullis eius nasci primo ceu vermiculum, inde fieri pullum, principioque iusta funera priori reddere et totum deferre nidum prope panchaiam in solis urbem et in ara ibi deponere. cum huius alitis vita magni conversionem anni fieri prodit idem manilius iterumque significationes tempestatum et siderum easdem reverti, hoc autem circa meridiem incipere quo die signum arietis sol intraverit, et fuisse eius conversionis annum prodente se p. licinio cn. cornelio cos. ccxv. cornelius valerianus phoenicem devolavisse in aegyptum tradit q. plautio sex. papinio cos. allatus est et in urbem claudii principis censura anno urbis dccc et in comitio propositus, quod actis testatum est, sed quem falsum esse nemo dubitaret.
<plin. nat. 10.3> ex his quas novimus aquilae maximus honos, maxima et vis. sex earum genera. melanae+tos a graecis dicta, eadem leporaria, minima magnitudine, viribus praecipua, colore nigricans, sola aquilarum fetus suos alit - ceterae, ut dicemus, fugant - , sola sine clangore, sine murmuratione. conversatur autem in montibus, secundi generis pygargus in oppidis et in campis, albicante cauda. tertii morphnos, quam homerus et percnum vocat, aliqui et plangum et anatariam, secunda magnitudine et vi; huic vita circa lacus. phemonoe, apollinis dicta filia, dentes esse ei prodidit, mutae alias carentique lingua, eandem aquilarum nigerrimam, prominentiore cauda; consensit et boeus. huius ingenium est et testudines raptas frangere e sublimi iaciendo, quae fors interemit poetam aeschylum, praedictam fatis, ut ferunt, eius diei ruinam secura caeli fide caventem. quarti generis est percnopterus, eadem oripelargus, vulturina specie, alis minimis, reliqua magnitudine  antecellens, sed inbellis et degener, ut quam verberet corvus; eadem ieiunae semper aviditatis et querulae murmurationis. sola aquilarum exanima fert corpora; ceterae, cum occidere, considunt. haec facit, ut quintum genus Î³Î½Î·ÌÏÎ¹Î¿Î½ vocetur velut verum solumque incorruptae originis, media magnitudine, colore subrutilo, rarum conspectu. superest haliae+tos, clarissima oculorum acie, librans ex alto sese visoque in mari pisce praeceps in eum ruens et discussis pectore aquis rapiens. illa, quam tertiam fecimus, aquaticas aves circa stagna adpetit mergentes se subinde, donec sopitas lassatasque rapiat. spectanda dimicatio, ave ad perfugia litorum tendente, maxime si condensa harundo sit, aquila inde ictu abigente alae et, cum adpetiit in lacu, scandente umbramque suam nanti sub aquam a litore ostendente, rursus ave in diverso et ubi minime se credat expectari emergente. haec causa gregatim avibus natandi, quia plures simul non infestantur respersu pinnarum occaecantes. saepe et aquilae ipsae, non tolerantes pondus adprehensum, una merguntur. haliae+tus tantum inplumes etiamnum pullos suos percutiens subinde cogit adversos intueri solis radios et, si coniventem umectantemque animadvertit, praecipitat e nido velut  adulterinum atque degenerem. illum, cuius acies firma contra stetit, educat. haliae+ti suum genus non habent, sed ex diverso aquilarum coitu nascuntur. id quidem, quod ex his natum est, in ossifragis genus habet, e quibus vultures minores progenerantur et ex his magni, qui omnino non generant. quidam adiciunt genus aquilae quam barbatam vocant, tusci vero ossifragam.
<plin. nat. 10.4> tribus primis et quinto aquilarum generi inaedificatur nido lapis ae+tites, quem aliqui dixere gagiten, ad multa remedia utilis, nihil igne deperdens. - est autem lapis iste praegnans intus alio, cum quatias, velut in utero sonante. - sed vis illa medica non nisi nido dereptis. nidificant in petris et arboribus, pariunt et ova terna, excludunt pullos binos; visi sunt et tres aliquando. alterum expellunt taedio nutriendi. quippe eo tempore ipsis cibum negavit natura, prospiciens ne omnium ferarum fetus raperentur. ungues quoque earum invertuntur diebus his, albescunt inedia pinnae, ut merito partus suos oderint. sed eiectos ab iis cognatum genus ossifragi excipiunt et educant cum suis. verum adultos quoque persequitur parens et longe fugat, aemulos scilicet rapinae. et alioqui unum par aquilarum magno ad populandum tractu, ut satietur, indiget.  determinant ergo spatia nec in proximo praedantur. rapta non protinus ferunt, sed primo deponunt expertaeque pondus tunc demum abeunt. - oppetunt non senio nec aegritudine, sed fame, in tantum superiore adcrescente rostro, ut aduncitas aperiri non queat. - a meridiano autem tempore operantur et volant; prioribus horis diei, donec impleantur hominum conventu fora, ignavae sedent. aquilarum pinnae mixtas reliquarum alitum pinnas devorant. negant umquam solam hanc alitem fulmine exanimatam; ideo armigeram iovis consuetudo iudicavit.
<plin. nat. 10.5> romanis eam legionibus gaius marius in secundo consulatu suo proprie dicavit. erat et antea prima cum quattuor aliis: lupi, minotauri, equi aprique singulos ordines anteibant. paucis ante annis sola in aciem portari coepta erat, reliqua in castris relinquebantur; marius in totum ea abdicavit. ex eo notatum, non fere legionis umquam hiberna esse castra ubi aquilarum non sit iugum.
<plin. nat. 10.6> primo et secundo generi non minorum tantum quadripedum rapina, sed etiam cum cervis proelia. multum pulverem volutatu collectum insidens cornibus excutit in oculos, pinnis verberans, donec praecipitet in rupes. nec unus hostis illi satis: est acrior cum dracone pugna multoque magis anceps, etiamsi in ae+re. ova hic consectatur aquilae aviditate melefica. aquila ob hoc rapit ubicumque visum,  ille multiplici nexu alas ligat, ita se inplicans, ut simul decidat ipse.
<plin. nat. 10.7> celebris apud seston urbem aquilae gloria est: educatam a virgine retulisse gratiam aves primo, mox deinde venatus adgerentem, defuncta postremo in rogum accensum eius iniecisse sese et simul conflagrasse. quam ob causam incolae quod vocant heroum in eo loco fecere, appellatum iovis et virginis, quoniam illi deo ales adscribitur.
<plin. nat. 10.8> vulturum praevalent nigri. nidos nemo attigit; ideo et fuere qui putarent illos ex adverso orbe advolare. falso: nidificant in excelsissimis rupibus; fetus quidem saepe cernuntur, fere bini. vmbricius, haruspicum in nostro aevo peritissimus, parere tradit ova xiii, uno ex his reliqua ova nidumque lustrare, mox abicere. triduo autem ante advolare eos, ubi cadavera futura sunt.
<plin. nat. 10.9> sanqualem avem atque inmusulum augures romani magnae quaestioni habent. inmusulum aliqui vulturis pullum arbitrantur esse et sanqualem ossifragum.  masurius sanqualem ossifragam esse dicit, inmusulum autem pullum aquilae prius quam albicet cauda. quidam post mucium augurem visos non esse romae confirmavere; ego, quod veri similius, in desidia rerum omnium arbitror non agnitos.
<plin. nat. 10.10> accipitrum genera sedecim invenimus, ex his aegithum, claudum altero pede, prosperrimi augurii nuptialibus negotiis et pecuariae rei; triorchem a numero testium, cui principatum in auguriis phemonoe dedit. buteonem hunc appellant romani, familia etiam cognominata, cum prospero auspicio in ducis navi sedisset. epileum graeci vocant qui solus omni tempore apparet; ceteri hieme abeunt. distinctio generum ex aviditate: alii non nisi e terra rapiunt avem, alii non nisi circa arbores volitantem, alii sedentem in sublimi, aliqui volantem in aperto. itaque et columbae novere ex his pericula visoque considunt vel subvolant, contra naturam eius auxiliantes sibi. in insula africae cerne in oceano accipitres totius masaesyliae humi fetificant nec alibi nascuntur, illis adsueti gentibus.
<plin. nat. 10.11> in thraciae parte super amphipolim homines et  accipitres societate quadam aucupantur. hi ex silvis et harundinetis excitant aves, illi supervolantes deprimunt rursus; captas aucupes dividunt cum iis. traditum est missas in sublime sibi excipere eos et, cum sit tempus capturae, clangore ac volatus genere invitare ad occasionem. simile quiddam lupi ad maeotim paludem faciunt. nam nisi partem a piscantibus suam accepere, expansa eorum retia lacerant.
<plin. nat. 10.12> accipitres avium non edunt corda. nocturnus accipiter cybindis vocatur, rarus etiam in silvis, interdiu minus cernens. bellum internecivum gerit cum aquila, cohaerentesque saepe prenduntur.
<plin. nat. 10.13> coccyx videtur ex accipitre fieri, tempore anni figuram mutans, quoniam tunc non apparent reliqui nisi perquam paucis diebus. ipse quoque, modico tempore aestatis visus, non cernitur postea. est autem neque aduncis unguibus, solus accipitrum, nec capite similis illis neque alio quam colore, ac visu columbi potius; quin et absumitur ab accipitre, si quando una apparuere, sola omnium avis a suo genere interempta. mutat autem et vocem. procedit vere, occultatur caniculae ortu, inter quae parit in alienis nidis, maxime palumbium, maiore ex parte singula ova, quod nulla alia avis, raro bina. causa pullos subiciendi  putatur quod sciat se invisam cunctis avibus; nam minutae quoque infestant. ita non fore tutam generi suo stirpem opinatur, ni fefellerit; quare nullum facit nidum, alioqui trepidum animal. educat ergo subditum adulterato feta nido. ille, avidus ex natura, praeripit cibos reliquis pullis, itaque pinguescit et nitidus in se nutricem convertit. illa gaudet eius specie miraturque sese ipsam, quod talem pepererit; suos comparatione eius damnat ut alienos absumique etiam se inspectante patitur, donec corripiat ipsam quoque, iam volandi potens. nulla tunc avium suavitate carnis comparatur illi.
<plin. nat. 10.14> milui ex eodem accipitrum genere magnitudine differunt. notatum in his, rapacissimam et famelicam semper alitem nihil esculenti rapere umquam e funerum ferculis nec olympiae ex ara ac ne ferentium quidem manibus nisi lugubri municipiorum inmolantium ostento. iidem videntur artem gubernandi docuisse caudae flexibus, in caelo monstrante natura quod opus esset in profundo. milui et ipsi hibernis mensibus latent, non tamen ante hirundinem abeuntes. traduntur autem et a solstitiis adfici podagra.
<plin. nat. 10.15> volucrum prima distinctio pedibus maxime constat: aut enim aduncos ungues habent aut digitos, aut palmipedum in genere sunt, uti anseres et aquaticae fere aves. aduncos ungues habentia carne tantum vescuntur ex parte magna; cornices et alio pabulo, ut quae  duritiam nucis rostro repugnantem volantes in altum in saxa tegulasve iaciant iterum ac saepius, donec quassatam perfringere queant. ipsa ales est inauspicatae garrulitatis, a quibusdam tamen laudata. ab arcturi sidere ad hirundinum adventum notatur eam in minervae lucis templisque raro, alicubi omnino non aspici, sicut athenis; inauspicatissima fetus tempore, hoc est post solstitium. praeterea sola haec etiam volantes pullos aliquamdiu pascit. ceterae omnes ex eodem genere pellunt nidis pullos ac volare cogunt, sicut et corvi, qui et ipsi non carne tantum aluntur. sed robustos quoque fetus suos fugant longius; itaque parvis in vicis non plus bina coniugia sunt, circa crannonem quidem thessaliae singula perpetuo. genitores suboli loco cedunt.
<plin. nat. 10.16> diversa in hac et supradicta alite quaedam. corvi ante solstitium generant; iidem aegrescunt sexagenis diebus, siti maxime, ante quam fici coquantur autumno. cornix ab eo tempore corripitur morbo.     corvi pariunt, cum plurimum, quinos. ore eos parere aut coire vulgus arbitratur ideoque gravidas, si ederint corvinum ovum, per os partum reddere atque in totum difficulter parere, si tecto inferantur. aristoteles negat: non hercule magis quam in aegypto ibim, sed illam exosculationem, quae saepe cernitur, qualem in columbis esse.  corvi in auspiciis soli videntur intellectum habere significationum suarum. nam cum medi hospites occisi sunt, omnes e peloponneso et attica regione volaverunt. pessima eorum significatio, cum gluttiunt vocem velut strangulati.
<plin. nat. 10.17> vncos ungues et nocturnae aves habent, ut noctuae, bubo, ululae. omnium horum hebetes interdiu oculi. bubo, funebris et maxime abominatus publicis praecipue auspiciis, deserta incolit nec tantum desolata, sed dira etiam et inaccessa, noctis monstrum, nec cantu aliquo vocalis, sed gemitu. itaque in urbibus aut omnino in luce visus dirum ostentum est. privatorum domibus insidentem plurium scio non fuisse feralem. volat numquam quo libuit, sed traversus aufertur. capitolii cellam ipsam intravit sexto palpellio histro l. pedanio cos., propter quod nonis martiis urbs lustrata est eo anno.
<plin. nat. 10.18> inauspicata est et incendiaria avis, quam propter saepenumero lustratam urbem in annalibus invenimus, sicut l. cassio c. mario cos., quo anno et bubone viso lustratam esse. quae sit avis ea, non reperitur nec traditur. quidam ita interpretantur, incendiariam esse quaecumque apparuerit carbonem ferens ex aris vel altaribus; alii spinturnicem eam vocant, sed haec ipsa quae esset inter aves,  qui se scire diceret non inveni. cliviam quoque avem ab antiquis nominatam animadverto ignorari - quidam clamatoriam dicunt, labeo prohibitoriam - , et apud nigidium super appellatur avis, quae aquilarum ova frangat. sunt praeterea conplura genera depicta in etrusca disciplina saeculis non visa, quae nunc defecisse mirum est, cum abundent etiam quae gula humana populatur.
<plin. nat. 10.19> externorum de auguriis peritissime scripsisse hylas nomine putatur. is tradit noctuam, bubonem, picum arbores cavantem, trygonem, cornicem a cauda de ovo exire, quoniam pondere capitum perversa ova posteriorem partem corporum fovendam matri adplicent.
<plin. nat. 10.20> noctuarum contra aves sollers dimicatio. maiore circumdatae multitudine resupinae pedibus repugnant collectaeque in artum rostro et unguibus totae teguntur. auxiliatur accipiter collegio quodam naturae bellumque partitur. noctuas sexagenis diebus hiemis cubare et novem voces habere tradit nigidius.
<plin. nat. 10.21> sunt et parvae aves uncorum unguium, ut pici martio cognomine insignes et in auspiciis magni. quo in genere arborum cavatores scandentes in subrectum felium modo, illi vero et supini, percussi corticis sono pabulum subesse intellegunt. pullos in cavis educant avium soli.  adactos cavernis eorum a pastore cuneos admota quadam ab iis herba elabi creditur vulgo. trebius auctor est clavum cuneumve adactum quanta libeat vi arbori, in qua nidum habeat, statim exilire cum crepitu arboris, cum insederit clavo aut cuneo. ipsi principales latio sunt in auguriis a rege qui nomen huic avi dedit. unum eorum praescitum transire non queo. in capite praetoris urbani aelii tuberonis in foro iura pro tribunali reddentis sedit ita placide, ut manu prehenderetur. respondere vates exitium imperio portendi, si dimitteretur, at si exanimaretur, praetori. et ille avem protinus concerpsit nec multo post implevit prodigium.
<plin. nat. 10.22> vescuntur et glande in hoc genere pomisque multae, sed quae carne tantum, non bibunt, excepto miluo, quod ipsum in auguriis dirum est. uncos ungues habentes omnino non congregantur et sibi quaeque praedantur. sunt autem omnes fere altivolae praeter nocturnas, et magis maiores. omnibus alae grandes, corpus exiguum. ambulant difficulter; in petris raro consistunt curvatura unguium prohibente.
<plin. nat. 10.23> nunc de secundo genere dicamus, quod in duas dividitur species, oscines et alites. illarum generi cantus oris, his magnitudo differentiam dedit; itaque  praecedent et ordine, omnesque reliquas in iis pavonum genus cum forma tum intellectu eius et gloria. gemmantes laudatus expandit colores, adverso maxime sole, quia sic fulgentius radiant. simul umbrae quosdam repercussus ceteris, qui et in opaco clarius micant, conchata quaerit cauda omnesque in acervum contrahit pinnarum quos spectari gaudet oculos. idem cauda annuis vicibus amissa cum foliis arborum, donec renascatur alia cum flore, pudibundus ac maerens quaerit latebram. vivit annis xxv. colores fundere incipit in trimatu. ab auctoribus non gloriosum tantum animal hoc traditur, sed et malivolum, sicut anserem verecundum, quoniam has quoque quidam addiderunt notas in iis, haut probatas mihi.
<plin. nat. 10.24> pavonem cibi gratia romae primus occidit orator hortensius aditiali cena sacerdotii. saginare primus instituit circa novissimum piraticum bellum m. aufidius lurco exque eo quaestu reditus hs sexagena milia habuit.
<plin. nat. 10.25> proxime gloriam sentiunt et hi nostri vigiles nocturni, quos excitandis in opera mortalibus rumpendoque somno natura genuit. norunt sidera et ternas distinguunt horas interdiu cantu. cum sole eunt cubitum quartaque castrensi vigilia ad curas laboremque revocant nec solis ortum incautis patiuntur obrepere diemque venientem  nuntiant cantu, ipsum vero cantum plausu laterum. imperitant suo generi et regnum in quacumque sunt domo exercent. dimicatione paritur hoc inter ipsos velut ideo tela agnata cruribus suis intellegentium, nec finis saepe commorientibus. quod si palma contigit, statim in victoria canunt seque ipsi principes testantur; victus occultatur silens aegreque servitium patitur. et plebs tamen aeque superba graditur ardua cervice, cristis celsa, caelumque sola volucrum aspicit crebra, in sublime caudam quoque falcatam erigens. itaque terrori sunt etiam leonibus ferarum generosissimis. iam ex his quidam ad bella tantum et proelia adsidua nascuntur - quibus etiam patrias nobilitarunt, rhodum aut tanagram; secundus est honos habitus melicis et chalcidicis - , ut plane dignae aliti tantum honoris perhibeat romana purpura. horum sunt tripudia solistima, hi magistratus nostros cotidie regunt domusque ipsis suas claudunt aut reserant. hi fasces romanos inpellunt aut retinent, iubent acies aut prohibent, victoriarum omnium toto orbe partarum auspices. hi maxime terrarum imperio imperant, extis etiam fibrisque haut aliter quam opimae victimae diis grati. habent ostenta et praeposteri eorum vespertinique cantus: namque totis  noctibus canendo boeotiis nobilem illam adversus lacedaemonios praesagivere victoriam, ita coniecta interpretatione, quoniam victa ales illa non caneret.
<plin. nat. 10.26> desinunt canere castrati, quod duobus fit modis, lumbis adustis candente ferro aut imis cruribus, mox ulcere oblito figlina creta; facilius ita pinguescunt. pergami omnibus annis spectaculum gallorum publice editur ceu gladiatorum. invenitur in annalibus in agro ariminensi m. lepido q. catulo cos. in villa galerii locutum gallinaceum, semel, quod equidem sciam.
<plin. nat. 10.27> et anseri vigil cura capitolio testata defenso, per id tempus canum silentio proditis rebus, quam ob causam cibaria anserum censores in primis locant. quin et fama amoris aegii dilecta forma pueri nomine olenii et glauces ptolemaeo regi cithara canentis, quam eodem tempore et aries amasse proditur. potest et sapientiae videri intellectus iis esse: ita comes perpetuo adhaesisse lacydi philosopho dicitur, nusquam ab eo, non in publico, non in balineis, non noctu, non interdiu, digressus.
<plin. nat. 10.28> nostri sapientiores, qui eos iecoris bonitate novere.  fartilibus in magnam amplitudinem crescit, exemptum quoque lacte mulso augetur. nec sine causa in quaestione est, quis tantum bonum invenerit, scipio metellus vir consularis an marcus seius eadem aetate eques romanus. sed, quod constat, messalinus cotta, messalae oratoris filius, palmas pedum ex iis torrere atque patinis cum gallinaceorum cristis condire repperit; tribuetur enim a me culinis cuiusque palma cum fide. mirum in hac alite a morinis usque romam pedibus venire. fessi proferuntur ad primos; ita ceteri stipatione naturali propellunt eos.
<plin. nat. 10.29> candidorum alterum vectigal in pluma. velluntur quibusdam locis bis anno, rursus plumigeri vestiuntur. mollior quae corpori proxima, et e germania laudatissima. candidi ibi, verum minores; gantae vocantur. pretium plumae eorum in libras denarii quini. et inde crimina plerumque auxiliorum praefectis, a vigili statione ad haec aucupia dimissis cohortibus totis; eoque deliciae processere, ut sine hoc instrumento durare iam ne virorum quidem cervices possint.
<plin. nat. 10.30> aliud repperit syriae pars quae commagene vocatur, adipem eorum in vase aereo cum cinnamo nive multa obrutum ac rigore gelido maceratum ad usum praeclari medicaminis, quod ab gente dicitur commagenum.
<plin. nat. 10.31> anserini generis sunt chenalopeces et, quibus  lautiores epulas non novit britannia, chenerotes, fere ansere minores. decet tetraonas suus nitor absolutaque nigritia, in superciliis cocci rubor. alterum eorum genus vulturum magnitudinem excedit, quorum et colorem reddit, nec ulla ales, excepto struthocamelo, maius corpore inplens pondus, in tantum aucta, ut in terra quoque inmobilis prehendatur. gignunt eos alpes et septentrionalis regio. in vivariis saporem perdunt. moriuntur contumacia spiritu revocato. proximae iis sunt quas hispania aves tardas appellat, graecia ÏÌÏÎ¹ÌÎ´Î±Ï, damnatas in cibis; emissa enim ossibus medulla odoris taedium extemplo sequitur.
<plin. nat. 10.32> indutias habet gens pygmaea abscessu gruum, ut diximus, cum iis dimicantium. inmensus est tractus, quo veniunt, si quis reputet, a mari eoo. quando proficiscantur consentiunt; volant ad prospiciendum alte, ducem quem sequantur eligunt, in extremo agmine per vices qui adclament dispositos habent et qui gregem voce contineant. excubias habent nocturnis temporibus lapillum pede sustinentes, qui laxatus somno et decidens indiligentiam coarguat; ceterae dormiunt, capite subter alam condito alternis pedibus insistentes. dux erecto providet collo ac praedicit.  eaedem mansuefactae lasciviunt gyrosque quosdam indecoro cursu vel singulae peragunt. certum est, pontum transvolaturas primum omnium angustias petere inter duo promunturia criu metopon et carambim, mox saburra stabiliri; cum medium transierint, abici lapillos e pedibus, cum attigerint continentem, et e gutture harenam. cornelius nepos, qui Divi Augusti principatu obiit, cum scriberet turdos paulo ante coeptos saginari, addidit ciconias magis placere quam grues, cum haec nunc ales inter primas expetatur, illam nemo velit attigisse.
<plin. nat. 10.33> ciconiae quonam e loco veniant aut quo se referant, inconpertum adhuc est. e longinquo venire non dubium eodem quo grues modo, illas hiemis, has aestatis advenas. abiturae congregantur in loca certa comitataeque sic, ut nulla generis sui relinquatur nisi captiva et serva, ceu lege praedicta die recedunt. nemo vidit agmen discedentium, cum discessurum appareat, nec venire, sed venisse cernimus. utrumque nocturnis fit temporibus, et quamvis ultra citrave pervolent, numquam tamen advenisse usquam nisi noctu existimantur. pythonos comen vocant in asia patentibus campis, ubi congregatae inter se commurmurant eamque, quae novissima advenit, lacerant atque ita abeunt. notatum post idus augustas non temere visas ibi. sunt qui ciconiis non inesse linguam confirment. honos iis serpentium exitio tantus, ut in thessalia capital fuerit occidisse eademque legibus poena, quae in homicidam.
<plin. nat. 10.34> simili anseres quoque et olores ratione commeant, sed horum volatus cernitur. liburnicarum more rostrato impetu feruntur, facilius ita findentes ae+ra quam si recta fronte inpellerent; a tergo sensim dilatante se cuneo porrigitur agmen largeque inpellenti praebetur aurae. colla inponunt praecedentibus, fessos duces ad terga recipiunt. - (ciconiae nidos eosdem repetunt, genetricum senectam invicem educant) - olorum morte narratur flebilis cantus, falso, ut arbitror, aliquot experimentis. iidem mutua carne vescuntur inter se.
<plin. nat. 10.35> verum haec commeantium per maria terrasque peregrinatio non patitur differri minores quoque, quibus est natura similis. utcumque enim supra dictas magnitudo et vires corporum invitare videri possint, coturnices ante etiam semper adveniunt quam grues, parva avis et, cum ad nos venit, terrestris potius quam sublimis. advolant et hae simili modo, non sine periculo navigantium, cum adpropinquavere terris. quippe velis saepe incidunt, et hoc semper noctu, merguntque navigia. iter est iis per hospitia certa. austro non volant, umido scilicet et graviore vento; aura tamen vehi volunt propter pondus corporum viresque parvas - hinc volantium illa conquestio labore expressa - , aquilone ergo maxime volant, ortygometra duce. primam earum terrae adpropinquantem accipiter rapit. semper hic  remeantes comitatum sollicitant, abeuntque una persuasae glottis et otus et cychramus. glottis praelongam exerit linguam, unde ei nomen. hanc initio blandita peregrinatione avide profectam paenitentia in volatu cum labore scilicet subit: reverti incomitatam piget et sequi nec umquam plus uno die pergit, in proximo hospitio deserit. verum invenitur alia antecedente anno relicta simili modo in singulos dies. cychramus perseverantior festinat etiam pervenire ad expetitas sibi terras. itaque noctu is eas excitat admonetque itineris. otus bubone minor est, noctuis maior, auribus plumeis eminentibus, unde et nomen illi - quidam latine axionem vocant - , imitatrix alias avis ac parasita et quodam genere saltatrix. capitur haut difficulter ut noctuae, intentam in aliquem circumeunte alio. quod si ventus agmen adverso flatu coepit inhibere, pondusculis lapidum adprehensis aut gutture harena repleto stabilitae volant. coturnicibus veneni semen gratissimus cibus, quam ob causam eas damnavere mensae, simulque comitialem propter morbum despui suetum, quem solae animalium sentiunt praeter hominem.
<plin. nat. 10.36> abeunt et hirundines hibernis mensibus, sola  carne vescens avis ex iis quae aduncos ungues non habent. sed in vicina abeunt apricos secutae montium recessus, inventaeque iam sunt ibi nudae atque deplumes. thebarum tecta subire negantur, quoniam urbs illa saepius capta sit, nec bizyes in threcia propter scelera terei. caecina volaterranus equestris ordinis, quadrigarum dominus, conprehensas in urbem secum auferens victoriae nuntias amicis mittebat in eundem nidum remeantes inlito victoriae colore. tradit et fabius pictor in annalibus suis, cum obsideretur praesidium romanum a ligustinis, hirundinem a pullis ad se adlatam, ut lino ad pedem eius adligato nodis significaret, quoto die adveniente auxilio eruptio fieri deberet.
<plin. nat. 10.37> abeunt et merulae turdique et sturni simili modo in vicina. sed hi plumam non amittunt nec occultantur, visi saepe ibi quo hibernum pabulum petunt; itaque in germania hieme maxime turdi cernuntur. verius turtur occultatur pinnasque amittit. abeunt et palumbes; quonam et in his incertum. sturnorum generi proprium catervatim volare et quodam pilae orbe circumagi, omnibus in medium agmen tendentibus. volucrum soli hirundini flexuosi volatus velox celeritas, quibus ex causis neque rapinae ceterarum alitum obnoxia est. eadem sola avium non nisi in volatu pascitur.
<plin. nat. 10.38> temporum magna differentia avibus: perennes, ut columbae, semenstres, ut hirundines, trimenstres,  ut turdi, turtures, et quae, cum fetum eduxere, abeunt, ut galguli, upupae.
<plin. nat. 10.39> auctores sunt omnibus annis advolare ilium ex aethiopia aves et confligere ad memnonis tumulum, quas ob id memnonidas vocant. hoc idem quinto quoque anno facere eas in aethiopia circa regiam memnonis, exploratum sibi cremutius tradit. simili modo pugnant meleagrides in boeotia. africae hoc est gallinarum genus, gibberum, variis sparsum plumis. quae novissimae sunt peregrinarum avium in mensas receptae propter ingratum virus; verum meleagri tumulus nobiles eas fecit.
<plin. nat. 10.40> seleucides aves vocantur quarum adventum ab iove precibus inpetrant cadmi montis incolae, fruges eorum locustis vastantibus. nec unde veniant quove abeant compertum, numquam conspectis nisi cum praesidio earum indigetur. invocant et aegyptii ibis suas contra serpentium adventum, et elei myiacoren deum muscarum multitudine pestilentiam adferente, quae protinus intereunt quam litatum est ei deo.
<plin. nat. 10.41> sed in secessu avium et noctuae paucis diebus latere traduntur, quarum genus in creta insula non  esse, etiam, si qua invecta sit, emori. nam haec quoque mira naturae differentia: alia aliis locis negat, tamquam genera frugum fruticumve, sic et animalium; non nasci tralaticium, invecta emori mirum. quod illud est unius generis saluti adversum, quaeve ista naturae invidia aut qui terrarum dicti avibus termini rhodos aquilam non habet. transpadana italia iuxta alpes larium lacum appellat amoenum arbusto agro, ad quem ciconiae non permeant, sicuti nec octavum citra lapidem ab eo inmensa alioqui finitimo insubrum tractu examina graculorum monedularum, cui soli avi furacitas argenti aurique praecipue mira est. picus martius in tarentino agro negatur esse. nuper et adhuc tamen rara ab appennino ad urbem versus cerni coepere picarum genera, quae longa insignes cauda variae appellantur; proprium iis calvescere omnibus annis, cum serantur rapa. perdices non transvolant boeotiae fines in attica, nec ulla avis in ponto insula, qua sepultus est achilles, sacratam ei aedem. in fidenate agro iuxta urbem ciconiae nec pullos nec nidum faciunt. at in agrum volaterranum palumbium vis e mari quotannis advolat. romae in aedem herculis in foro boario nec muscae nec canes intrant. multa praeterea similia, quae prudens subinde omitto in singulis generibus, fastidio parcens, quippe cum  theophrastus tradat invecticias esse in asia etiam columbas et pavones et cervos et in cyrenaica vocales ranas.
<plin. nat. 10.42> alia admiratio circa oscines. fere mutant colorem vocemque tempore anni ac repente fiunt aliae, quod in grandiore alitum genere grues tantum; hae enim senectute nigrescunt. merula ex nigra rufescit, canit aestate, hieme balbutit, circa solstitium muta. rostrum quoque anniculis in ebur transfiguratur, dumtaxat maribus. turdis colos aestate circa cervicem varius, hieme concoloribus.
<plin. nat. 10.43> lusciniis diebus ac noctibus continuis xv garrulus sine intermissu cantus densante se frondium germine, non in novissimis digna miratu ave. primum tanta vox tam parvo in corpusculo, tam pertinax spiritus; deinde in una perfecta musica scientia: modulatus editur sonus et nunc continuo spiritu trahitur in longum, nunc variatur inflexo, nunc distinguitur conciso, copulatur intorto, promittitur revocato, infuscatur ex inopinato, interdum et secum ipse murmurat, plenus, gravis, acutus, creber, extentus, ubi visum est, vibrans, summus, medius, imus. breviterque omnia tam parvulis in faucibus, quae tot exquisitis tibiarum tormentis ars hominum excogitavit, non ut sit dubium hanc suavitatem praemonstratam efficaci auspicio, cum in ore stesichori cecinit infantis. ac ne quis dubitet artis esse, plures singulis sunt cantus, nec iidem omnibus, sed sui  cuique. certant inter se, palamque animosa contentio est. victa morte finit saepe vitam spiritu prius deficiente quam cantu. meditantur aliae iuveniores versusque quos imitentur accipiunt. audit discipula intentione magna et reddit, vicibusque reticent: intellegitur emendatae correptio et in docente quaedam reprehensio. ergo servorum illis pretia sunt, et quidem ampliora quam quibus olim armigeri parabantur. scio hs [vi] candidam alioqui, quod est prope invisitatum, venisse, quae agrippinae claudi principis coniugi dono daretur. visum iam saepe iussas canere coepisse et cum symphonia alternasse, sicut homines repertos qui sonum earum addita in transversas harundines aqua foramen inspirantes linguaeve parva aliqua opposita mora indiscreta redderent similitudine. sed hae tantae tamque artifices argutiae a xv diebus paulatim desinunt, nec ut fatigatas possis dicere aut satiatas. mox aestu aucto in totum alia vox fit, nec modulata aut varia; mutatur et color. postremo hieme ipsa non cernitur. linguis earum tenuitas illa prima non est quae ceteris avibus. pariunt vere primo, cum plurimum, sena ova.
<plin. nat. 10.44> alia ratio ficedulis, nam formam simul coloremque mutant. hoc nomen autumno habent, postea melancoryphi vocantur. sic et erithacus hieme, idem phoenicurus aestate.  mutat et upupa, ut tradit aeschylus poeta, obscena alias pastu avis, crista visenda plicatili, contrahens eam subrigensque per longitudinem capitis.
<plin. nat. 10.45> oenanthe quidem etiam statos latebrae dies habet. exoriente sirio occultata ab occasu eiusdem prodit, quod miremur, ipsis diebus utrumque. chlorion quoque, qui totus est luteus, hieme non visus, circa solstitia procedit. merulae circa cyllenen arcadiae, nec usquam aliubi, candidae nascuntur. ibis circa pelusium tantum nigra est, ceteris omnibus locis candida.
<plin. nat. 10.46> oscines praeter exceptas non temere fetus faciunt ante aequinoctium vernum aut post autumnale, ante solstitium autem dubios, post solstitium vitales.
<plin. nat. 10.47> eo maxime sunt insignes halcyones. dies earum partus maria quique navigant novere. ipsa avis paulo amplior passere, colore cyanea et parte inferiore tantum purpurea, candidis admixta pinnis collo, gracili ac procero rostro. alterum genus earum magnitudine distinguitur et cantu: minores in harundinetis canunt. halcyonem videre rarissimum est nec nisi vergiliarum occasu et circa solstitia  brumamve, nave aliquando circumvolata statim in latebras abeuntem. fetificant bruma, qui dies halcyonides vocantur, placido mari per eos et navigabili, siculo maxime. faciunt autem vii ante brumam diebus nidos et totidem sequentibus pariunt. nidi earum admirationem habent pilae figura paulum eminenti, ore perquam angusto, grandium spongearum similitudine. ferro intercidi non queunt, franguntur ictu valido, ut spuma arida maris. nec unde confingantur invenitur; putant ex spinis aculeatis, piscibus enim vivunt. subeunt et in amnes. pariunt ova quina.
<plin. nat. 10.48> gaviae in petris nidificant, mergi et in arboribus. pariunt plurimum terna, sed gaviae aestate, mergi incipiente vere.
<plin. nat. 10.49> halcyonum nidi figura reliquarum quoque sollertiae admonet, neque alia parte ingenia avium magis admiranda sunt. hirundines luto construunt, stramento roborant. si quando inopia est luti, madefactis multa aqua pinnis pulverem spargunt; ipsum vero nidum mollibus plumis floccisque consternunt tepefaciendis ovis, simul ne durus sit infantibus pullis. in fetu summa aequitate alternant cibum. notabili munditia egerunt excrementa pullorum adultioresque circumagi docent et foris saturitatem emittere. alterum est hirundinum genus rusticarum et agrestium, quae raro in domibus diversos figura, sed eadem materia confingunt nidos, totos supinos, faucibus porrectis in angustum, utero capaci, mirum qua peritia et occultandis  habiles pullis et substernendis molles. in aegypti heracleotico ostio molem continuatione nidorum evaganti nilo inexpugnabilem opponunt stadii fere unius spatio, quod humano opere perfici non posset. in eadem aegypto iuxta oppidum copton insula est sacra isidi, quam ne laceret amnis idem, muniunt opere, incipientibus vernis diebus palea et stramento rostrum eius firmantes, continuatis per triduum noctibus tanto labore, ut multas in opere emori constet; eaque militia illis cum anno redit semper. tertium est earum genus: excavant ripas atque ita internidificant. - (harum pulli ad cinerem ambusti mortifero faucium malo multisque aliis morbis humani corporis medentur) - non faciunt hae nidos migrantque multis diebus ante, si futurum est, ut auctus amnis attingat.
<plin. nat. 10.50> in genere vitiparrarum est cui nidus ex musco arido ita absoluta perficitur pila, ut inveniri non possit aditus. acanthyllis appellatur eadem figura ex lino intexens. picorum aliquis suspenditur surculo primis in ramis cyathi modo, ut nulla quadripes possit accedere. galgulos quidem ipsos dependentes pedibus somnum capere confirmant, quia tutiores ita se sperent. iam publicum quidem omnium est tabulata ramorum sustinendo nido provide eligere,  camarare ab imbri aut fronde protegere densa. in arabia cinnamolgus avis appellatur cinnami surculis nidificans; plumbatis eos sagittis decutiunt indigenae mercis gratia. in scythis avis magnitudine otidis binos parit in leporina pelle semper in cacuminibus ramorum suspensa. picae cum diligentius visum ab homine nidum sensere, ova transgerunt alio. hoc in iis avibus, quarum digiti non sint accommodati conplectendis transferendisque ovis, miro traditur modo. namque surculo super bina ova inposito ac feruminato alvi glutino, subdita cervice medio, aequa utrimque libra deportant alio.
<plin. nat. 10.51> nec vero iis minor sollertia, quae cunabula in terra faciunt corporis gravitate prohibitae sublime petere. merops vocatur genitores suos reconditos pascens, pallido intus colore pinnarum, superne cyaneo, priore parte subrutilo. nidificat in specu sex pedum defossa altitudine.
<plin. nat. 10.52> perdices spina et frutice sic muniunt receptaculum, ut contra feram abunde vallentur. ovis stragulum molle pulvere contumulant nec in quo loco peperere incubant: ne cui frequentior conversatio suspecta sit, transferunt alio. illae quidem et maritos suos fallunt, quoniam intemperantia libidinis frangunt earum ova, ne incubando detineantur. tunc inter se dimicant mares desiderio feminarum; victum  aiunt venerem pati. id quidem et coturnices trogus et gallinaceos aliquando, perdices vero a domitis feros et novos aut victos iniri promiscue. capiuntur quoque pugnacitate eiusdem libidinis, contra aucupis inlicem exeunte in proelium duce totius gregis. capto eo procedit alter ac subinde singuli. rursus circa conceptum feminae capiuntur contra aucupum feminam exeuntes, ut rixando abigant eam. nec in alio animali par opus libidinis. si contra mares steterint, feminae aura ab iis flante praegnantes fiunt, hiantes autem exerta lingua per id tempus aestuant. concipiunt et supervolantium adflatu, saepe voce tantum audita masculi, adeoque vincit libido etiam fetus caritatem, ut illa furtim et in occulto incubans, cum sensit feminam aucupis accedentem ad marem, recanat revocetque et ultro praebeat se libidini. rabie quidem tanta feruntur, ut in capite aucupantium saepe caecae motu sedeant. si ad nidum is coepit accedere, procurrit ad pedes eius feta, praegravem aut delumbem sese simulans, subitoque in procursu aut brevi aliquo volatu cadit, ut fracta ala aut pedibus, at procurrit iterum iamiam prehensurum effugiens spemque frustrans, donec in diversum abducat a nidis. eadem in pavore, libera ac  materna vacans cura, in sulco resupina glaeba se terrae pedibus adprehensa operit. perdicum vita et ad sedecim annos durare existimatur.
<plin. nat. 10.53> ab iis columbarum maxime spectantur simili ratione mores. inest pudicitia illis plurima et neutri nota adulteria. coniugi fidem non violant communemque servant domum. nisi caelebs aut vidua nidum non relinquit. et imperiosos mares, subinde etiam iniquos ferunt, quippe suspicio est adulterii, quamvis natura non sit: tunc plenum querela guttur saevique rostro ictus, mox in satisfactione exosculatio et circa veneris preces crebris pedum orbibus adulatio. amor utrique subolis aequalis; saepe et ex hac causa castigatio pigrius intrante femina ad pullos. parturienti solatia et ministeria ex mare. pullis primo salsiorem terram collectam gutture in ora inspuunt praeparantes tempestivitatem cibo. proprium generis eius et turturum, cum bibant, colla non resupinare largeque bibere iumentorum modo.
<plin. nat. 10.54> vivere palumbes ad tricensimum annum, aliquas et ad quadragensimum, habemus auctores, uno tantum incommodo unguium - eodem et argumento senectae - , qui citra perniciem reciduntur. cantus omnibus similis atque idem trino conficitur versu praeterque in clausula gemitu,  hieme mutis, a vere vocalibus. nigidius putat, cum ova incubet sub tecto, nominatam palumbem relinquere nidos. pariunt autem post solstitium. columbae et turtures octonis annis vivunt. contra passeri minimum vitae, cui salacitas par. mares negantur anno diutius durare argumento, quia nulla veris initio appareat nigritudo in rostro, quae ab aestate incipit. feminis longiusculum spatium. verum columbis inest quidam et gloriae intellectus: nosse credas suos colores varietatemque dispositam; quin etiam ex volatu quaeritur: plaudere in caelo varieque sulcare. qua in ostentatione ut vinctae praebentur accipitri, inplicatis strepitu pinnis, qui non nisi ipsis alarum umeris eliditur, alioquin soluto volatu multum velociores. speculatur occultus fronde latro et gaudentem in ipsa gloria rapit. ob id cum iis habenda est avis quae tinnungulus vocatur; defendit enim illas terretque accipitres naturali potentia in tantum, ut visum vocemque eius fugiant. hac de causa praecipuus columbis amor eorum, feruntque, si in quattuor angulis defodiantur in ollis novis oblitis, non mutare sedem columbas - quod et auro insectis alarum articulis quaesivere aliqui, non aliter innoxiis vulneribus - , multivaga alioqui ave. est enim ars illis inter se blandiri et corrumpere alias furtoque comitatiores reverti. quin et internuntiae in  magnis rebus fuere, epistulas adnexas earum pedibus obsidione mutinensi in castra consulum Decumo Bruto mittente. quid vallum et vigil obsidio atque etiam retia in amne praetenta profuere antonio, per caelum eunte nuntio et harum amore insaniunt multi. super tecta exaedificant turres iis nobilitatemque singularum et origines narrant, vetere iam exemplo. l. axius eques romanus ante bellum civile pompeianum denariis cccc singula paria venditavit, ut M. Varro tradit. quin et patriam nobilitavere in campania grandissimae provenire existimatae.
<plin. nat. 10.55> harum volatus in reputationem ceterarum quoque volucrum inpellit. omnibus animalibus reliquis certus et unius modi et in suo cuique genere incessus est; aves solae vario meatu feruntur et in terra et in ae+re. ambulant aliquae, ut cornices; saliunt aliae, ut passeres, merulae; currunt, ut perdices, rusticulae; ante se pedes iaciunt, ut ciconiae, grues. expandunt alas pendentesque raro intervallo quatiunt, aliae crebrius, sed et primas dumtaxat pinnas, aliae tota latera plaudunt; quaedam vero maiore ex parte conpressis volant percussoque semel, aliquae et gemino ictu, ae+re feruntur: velut inclusum eum prementes eiaculantur sese in sublime, in rectum, in pronum. impingi putes aliquas aut rursus ab alto cadere has, illas salire. anates solae quaeque sunt eiusdem generis in sublime protinus sese tollunt atque e vestigio caelum petunt, et hoc etiam ex aqua. itaque in foveas, quibus feras venamur,  delapsae solae evadunt. vultur et fere graviores nisi ex procursu aut altiore cumulo inmissae non evolant; cauda reguntur. aliae circumspectant, aliae flectunt colla, nec ullae vescuntur ea quae rapuere pedibus. sine voce non volant multae, aut e contrario semper in volatu silent. subrectae, pronae, obliquae in latera, in ora, quaedam et resupinae feruntur, ut, si pariter cernantur plura genera, non in eadem natura meare videantur.
<plin. nat. 10.56> plurimum volant quae apodes, quia careant usu pedum, ab aliis cypseli appellantur, hirundinum specie. nidificant in scopulis. hae sunt quae toto mari cernuntur, nec umquam tam longo naves tamque continuo cursu recedunt a terra, ut non circumvolitent eas apodes. cetera genera residunt et insistunt; his quies nisi in nido nulla: aut pendent aut iacent.
<plin. nat. 10.57> et ingenia aeque varia, ad pastum maxime. caprimulgi appellantur, grandioris merulae aspectu, fures nocturni; interdiu enim visu carent. intrant pastorum stabula caprarumque uberibus advolant suctum propter lactis, qua iniuria uber emoritur caprisque caecitas, quas ita mulsere, oboritur. platea nominatur advolans ad eas, quae se in mari mergunt, et capita illarum morsu corripiens, donec capturam extorqueat. eadem cum devoratis se inplevit conchis, calore ventris coctas evomit atque ita ex iis esculenta eligit testas excernens.
<plin. nat. 10.58> villaribus gallinis et religio inest. inhorrescunt edito ovo excutiuntque sese et circumactae purificant aut festuca aliqua sese et ova lustrant. minimae avium cardueles imperata faciunt, nec voce tantum, sed pedibus et ore pro manibus. est quae boum mugitus imitetur, in arelatensi agro taurus appellata, alioquin parva est. equorum quoque hinnitus anthus nomine herbae pabulo adventu eorum pulsa imitatur, ad hunc modum se ulciscens. super omnia humanas voces reddunt, psittaci quidem etiam sermocinantes. india hanc avem mittit, siptacen vocat, viridem toto corpore, torque tantum miniato in cervice distinctam. imperatores salutat et quae accipit verba pronuntiat, in vino praecipue lasciva. capiti eius duritia eadem quae rostro. hoc, cum loqui discit, ferreo verberatur radio; non sentit aliter ictus. cum devolat, rostro se excipit, illi innititur levioremque ita se pedum infirmitati facit.
<plin. nat. 10.59> minor nobilitas, quia non ex longinquo venit, sed expressior loquacitas certo generi picarum est. adamant verba quae loquantur nec discunt, sed diligunt meditantesque intra semet curam atque cogitationem, intentionem non occultant. constat emori victas difficultate verbi ac, nisi subinde eadem audiant, memoria falli quaerentesque mirum  in modum hilarari, si interim audierint id verbum. nec vulgaris his forma, quamvis non spectanda: satis illis decoris in specie sermonis humani est. verum addiscere alias negant posse quam ex genere earum quae glande vescantur, et inter eas facilius quibus quini sint digiti in pedibus, ac ne eas quidem ipsas nisi primis duobus vitae annis. latiores linguae omnibus in suo cuique genere, quae sermonem imitantur humanum. quamquam id paene in omnibus contigit: agrippina claudii caesaris turdum habuit, quod numquam ante, imitantem sermones hominum. cum haec proderem, habebant et caesares iuvenes sturnum, item luscinias graeco ac latino sermone dociles, praeterea meditantes assidue et in diem nova loquentes, longiore etiam contextu. docentur secreto et ubi nulla alia vox misceatur, adsidente qui crebro dicat ea, quae condita velit, ac cibis blandiente.
<plin. nat. 10.60> reddatur et corvis sua gratia, indignatione quoque populi romani testata, non solum conscientia. tiberio principe ex fetu supra castorum aedem genito pullus in adpositam sutrinam devolavit, etiam religione commendatus officinae domino. is mature sermoni adsuefactus,  omnibus matutinis evolans in rostra in forum versus, tiberium, dein germanicum et drusum caesares nominatim, mox transeuntem populum romanum salutabat, postea ad tabernam remeans, plurium annorum adsiduo officio mirus. hunc sive aemulatione vicinitatis manceps proximae sutrinae sive iracundia subita, ut voluit videri, excrementis eius posita calceis macula, exanimavit, tanta plebei consternatione, ut primo pulsus ex ea regione, mox interemptus sit funusque aliti innumeris celebratum exequiis, constratum lectum super aethiopum duorum umeros, praecedente tibicine et coronis omnium generum ad rogum usque, qui constructus dextra viae appiae ad secundum lapidem in campo rediculi appellato fuit. adeo satis iusta causa populo romano visa est exequiarum ingenium avis aut supplicii de cive romano in ea urbe, in qua multorum principum nemo deduxerat funus, scipionis vero aemiliani post carthaginem numantiamque deletas ab eo nemo vindicaverat mortem. hoc gestum m. servilio c. cestio cos. a. d. v kal. apriles. nunc quoque erat in urbe roma, haec prodente me, equitis romani cornix e baetica primum colore mira admodum nigro, dein plura contexta verba exprimens et alia atque alia crebro addiscens. nec non et recens fama crateri monocerotis cognomine in erizena regione asiae corvorum opera venantis eo quod devehebat in silvas eos insidentes corniculo umerisque; illi vestigabant agebantque eo perducta consuetudine, ut exeuntem sic comitarentur et feri. tradendum putavere memoriae quidam, visum per  sitim lapides congerentem in situlam monimenti, in qua pluvia aqua durabat, sed quae attingi non posset; ita descendere paventem expressisse tali congerie quantum poturo sufficeret.
<plin. nat. 10.61> nec diomedias praeteribo aves. iuba cataractas vocat, et eis esse dentes oculosque igneo colore cetero candidis tradens. duos semper his duces: alterum ducere agmen, alterum cogere. scrobes excavare rostro, inde crate consternere et operire terra quae ante fuerit egesta; in his fetificare. fores binas omnium scrobibus: orientem spectare quibus exeant in pascua, occasum quibus redeant. alvum exoneraturas subvolare semper et contrario flatu. uno hae in loco totius orbis visuntur, in insula, quam diximus nobilem diomedis tumulo atque delubro contra apuliae oram, fulicarum similes. advenas barbaros clangore infestant, graecis tantum adulantur miro discrimine, velut generi diomedis hoc tribuentes, aedemque eam cotidie pleno gutture madentibus pinnis perluunt atque purificant, unde origo fabulae diomedis socios in earum effigies mutatos.
<plin. nat. 10.62> non omittendum est, cum de ingeniis disserimus, e volucribus hirundines indociles esse, e terrestribus mures, cum elephanti iussa faciant, leones iugum subeant, in mari vituli totque piscium genera mitescant.
<plin. nat. 10.63> bibunt aves suctu, ex iis, quibus longa colla,  intermittentes et capite resupinato velut infundentes sibi; porphyrio solus morsu bibit. idem est proprio genere, omnem cibum aqua subinde tinguens, deinde pede ad rostrum veluti manu adferens. laudatissimi in commagene. rostra iis et praelonga crura rubent.
<plin. nat. 10.64> haec quidem et himantopodi multo minori, quamquam eadem crurum altitudine. nascitur in aegypto. insistit ternis digitis. praecipue ei pabulum muscae. vita in italia paucis diebus.     graviores omnes fruge vescuntur, altivolae carne tantum, inter aquaticas mergi, soliti avide vorare et quae ceterae reddunt.
<plin. nat. 10.65> olorum similitudinem onocrotali habent nec distare existimarentur omnino, nisi faucibus ipsis inesset alterius uteri genus. huc omnia inexplebile animal congerit, mira ut sit capacitas. mox perfecta rapina sensim inde in os reddita in veram alvum ruminantis modo refert. gallia hos septentrionalis proxima oceano mittit.
<plin. nat. 10.66> in hercynio germaniae saltu invisitata genera alitum accepimus, quarum plumae ignium modo conluceant noctibus. in ceteris nihil praeter nobilitatem longinquitate factam memorandum occurrit: phalerides in seleucia  parthorum et in asia, aquaticarum laudatissimae, rursus phasianae in colchis - geminas ex pluma aures submittunt subriguntque - , numidicae in parte africae numidia; omnesque iam in italia.
<plin. nat. 10.67> phoenicopteri linguam praecipui saporis esse apicius docuit, nepotum omnium altissimus gurges. attagen maxime ionius celeber et vocalis alias, captus vero obmutescens, quondam existimatus inter raras aves, iam et in gallia hispaniaque. capitur circa alpes etiam, ubi et phalacrocoraces, avis baliarium insularum peculiaris, sicut alpium pyrrhocorax, luteo rostro niger, et praecipua sapore lagopus. pedes leporino villo nomen hoc dedere cetero candidae, columbarum magnitudine. non extra terram eam vesci facile, quando nec vita mansuescit et corpus ocissime marcescit. est et alia nomine eodem, a coturnicibus magnitudine tantum differens, croceo unctu cibis gratissima. visam in alpibus ab se peculiarem aegypti et ibim egnatius calvinus praefectus earum prodidit.
<plin. nat. 10.68> venerunt in italiam bedriacensibus bellis civilibus trans padum et novae aves - ita enim adhuc vocantur - , turdorum specie, paulum infra columbas  magnitudine, sapore gratae. baliares insulae nobiliorem etiam supra dicto porphyrionem mittunt. ibi et buteo accipitrum generis in honore mensarum est, item vibiones; sic vocant minorem gruem.
<plin. nat. 10.69> pegasos equino capite volucres et grypas aurita aduncitate rostri fabulosos reor, illos in scythia, hos in aethiopia. equidem et tragopana, de qua plures adfirmant, maiorem aquila, cornua in temporibus curvata habentem, ferruginei coloris, tantum capite phoeniceo. nec sirenes impetraverint fidem, adfirmet licet dinon, clitarchi celebrati auctoris pater, in india esse mulcerique earum cantu quos gravatos somno lacerent. qui credat ista, et melampodi profecto aures lambendo dedisse intellectum avium sermonis dracones non abnuat vel quae democritus tradit nominando aves quarum confuso sanguine serpens gignatur, quem quisquis ederit intellecturus sit alitum colloquia, quaeque de una ave galerita privatim commemorat, etiam sine his inmensa vitae ambage circa auguria. nominantur ab homero scopes avium genus: neque harum saturicos motus, cum insidientur, plerisque memoratos facile conceperim mente, neque ipsae iam aves noscuntur, quam ob rem de confessis disseruisse praestiterit.
<plin. nat. 10.70> gallinas saginare deliaci coepere, unde pestis exorta opimas aves et suopte corpore unctas devorandi. hoc primum antiquis cenarum interdictis exceptum invenio iam lege gai fanni consulis undecim annis ante tertium punicum bellum, ne quid volucre poneretur praeter unam gallinam quae non esset altilis, quod deinde caput translatum per omnes leges ambulavit. inventumque deverticulum est in fraudem earum gallinaceos quoque pascendi lacte madidis cibis: multo ita gratiores adprobantur. feminae quidem ad saginam non omnes eliguntur nec nisi in cervice pingui cute. postea culinarum artes, ut clunes spectentur, ut dividantur in tergora, ut a pede uno dilatatae repositoria occupent. dedere et parthi cocis suos mores. nec tamen in hoc mangonio quicquam totum placet, clune, alibi pectore tantum laudatis.
<plin. nat. 10.71> aviaria primus instituit inclusis omnium generum avibus m. laenius strabo brundisi equestris ordinis. ex eo coepimus carcere animalia coercere, quibus rerum natura caelum adsignaverat. maxime tamen insignis est in hac memoria clodii aesopi, tragici histrionis, patina hs [c] taxata, in qua posuit aves cantu aliquo aut humano sermone vocales, hs [vi] singulas coemptas, nulla alia inductus  suavitate nisi ut in iis imitationem hominis manderet, ne quaestus quidem suos reveritus illos opimos et voce meritos, dignus prorsus filio, a quo devoratas diximus margaritas, non sic tamen, ut verum facere velim inter duos iudicium turpitudinis, nisi quod minus est summas rerum naturae opes quam hominum linguas cenasse.
<plin. nat. 10.72> generatio avium simplex videtur esse, cum et ipsa habeat sua miracula, quoniam et quadripedes ova gignunt, chamaeleontes, lacertae et quae diximus, item serpentes. pinnatorum autem infecunda sunt quae aduncos habent ungues. cenchris sola ex his supra quaterna edit ova. tribuit hoc avium generi natura, ut fecundiores essent fugaces earum quam fortes. plurima pariunt struthocameli, gallinae, perdices soli. coitus avibus duobus modis, femina considente humi, ut in gallinis, aut stante, ut in gruibus.
<plin. nat. 10.73> ovorum alia sunt candida, ut columbis, perdicibus, alia pallida, ut aquaticis, alia punctis distincta, ut meleagridum, alia rubri coloris, ut phasianis, cenchridi. intus autem omne ovum volucrum bicolor, aquaticis lutei plus quam albi, id ipsum magis luridum quam ceteris; piscium unicolor,  in quo nihil candidi. avium ova ex calore fragilia, serpentium ex frigore lenta, piscium ex liquore mollia. aquatilium rotunda, reliqua fere fastigio cacuminata. exeunt a rotundissima sui parte, dum pariuntur, molli putamine, sed protinus durescente quibuscumque emergunt portionibus. quae oblonga sint ova, gratioris saporis putat horatius flaccus. feminam edunt quae rotundiora gignuntur, reliqua marem. umbilicus ovis a cacumine inest, ceu gutta eminens in putamine.
<plin. nat. 10.74> quaedam omni tempore coeunt, ut gallinae, et pariunt, praeterquam duobus mensibus hiemis brumalibus. ex iis iuvencae plura quam veteres, sed minora, et in eodem fetu prima ac novissima. est autem tanta fecunditas, ut aliquae et sexagena pariant, aliquae cotidie, aliquae bis die, aliquae in tantum, ut effetae moriantur. hadrianis laus maxima. columbae deciens anno pariunt, quaedam et undeciens, in aegypto vero etiam brumali mense. hirundines et merulae et palumbi et turtures bis anno pariunt, ceterae aves fere semel. turdi, in cacuminibus arborum luto nidificantes paene contextim, in secessu generant. a coitu x diebus ova maturescunt in utero, vexatis autem gallinae et columbae pinna evulsa aliave simili iniuria diutius.
<plin. nat. 10.75> omnibus ovis medio vitelli parva inest velut sanguinea  gutta, quod esse cor avium existimant, primum in omni corpore id gigni opinantes: in ovo certe gutta ea salit palpitatque. ipsum animal ex albo liquore ovi corporatur. cibus eius in luteo est. omnibus intus caput maius toto corpore, oculi conpressi capite maiores. increscente pullo candor in medium vertitur, luteum circumfunditur. vicensimo die si moveatur ovum, iam viventis intra putamen vox auditur. ab eodem tempore plumescit, ita positus, ut caput supra dextrum pedem habeat, dextram vero alam supra caput. vitellus paulatim deficit. aves omnes in pedes nascuntur, contra quam reliqua animalia. quaedam gallinae omnia gemina ova pariunt et geminos interdum excludunt, ut cornelius celsus auctor est, alterum maiorem; aliqui negant omnino geminos excludi. plus vicena quina incubanda subici vetant. parere a bruma incipiunt. optima fetura ante vernum aequinoctium. post solstitium nata non implent magnitudinem iustam tantoque minus, quanto serius provenere.
<plin. nat. 10.76> ova incubari intra decem dies edita utilissimum; vetera aut recentiora infecunda. subici inpari numero debent. quarto die post quam coepere incubari, si contra lumen cacumine ovorum adprehenso ima manu purus et unius modi perluceat color, sterilia existimantur esse proque iis alia substituenda. et in aqua est experimentum:  inane fluitat, itaque sidentia, hoc est plena, subici volunt. concuti vero experimento vetant, quoniam non gignant confusis vitalibus venis. incubationi datur initium post novam lunam, quia prius inchoata non proveniant. celerius excluduntur calidis diebus; ideo aestate undevicensimo educent fetum, hieme xxv. si incubitu tonuit, ova pereunt; et accipitris audita voce vitiantur. remedium contra tonitrus clavus ferreus sub stramine ovorum positus aut terra ex aratro. quaedam autem et citra incubitum sponte naturae gignunt, ut in aegypti fimetis. scitum de quodam potore reperitur syracusis tam diu potare solitum, donec cooperta terra fetum ederent ova.
<plin. nat. 10.77> quin et ab homine perficiuntur. iulia augusta prima sua iuventa tib. caesare ex nerone gravida, cum parere virilem sexum admodum cuperet, hoc usa est puellari augurio, ovum in sinu fovendo atque, cum deponendum haberet, nutrici per sinum tradendo, ne intermitteretur tepor; nec falso augurata proditur. nuper inde fortassis inventum, ut ova calido in loco inposita paleis igne modico foverentur homine versante, pariterque et stato die illinc  erumperet fetus. traditur quaedam ars gallinarii cuiusdam dicentis, quod ex quaque esset. narrantur et mortua gallina mariti earum visi succedentes in vicem et reliqua fetae more facientes abstinentesque se cantu. super omnia est anatum ovis subditis atque exclusis admiratio prima non plane agnoscentis fetum, mox incerti singultus sollicite convocantis, postremo lamenta circa piscinae stagna mergentibus se pullis natura duce.
<plin. nat. 10.78> gallinarum generositas spectatur crista erecta, interim et gemina, pinnis nigris, ore rubicundo, digitis inparibus, aliquando et super iiii digitos traverso uno. ad rem divinam luteo rostro pedibusque purae non videntur, ad opertanea sacra nigrae. est et pumilionum genus non sterile in iis, quod non in alio genere alitum, sed quibus centra, fecunditas rara et incubatio ovis noxia.
<plin. nat. 10.79> inimicissima autem omni generi pituita maximeque inter messis ac vindemiae tempus. medicina in fame et cubitus in fumo, utique si e lauru aut herba sabina fiat, pinna per traversas inserta nares et per omnes dies mota;  cibus alium cum farre aut aqua perfusus, in qua maduerit noctua, aut cum semine vitis albae coctus ac quaedam alia.
<plin. nat. 10.80> columbae proprio ritu osculantur ante coitum. pariunt fere bina ova, ita natura moderante, ut aliis crebrior sit fetus, aliis numerosior. palumbis et turtur plurimum terna nec plus quam bis vere pariunt, atque ita, si prior fetus corruptus est et ut, quamvis iii pepererint, numquam plus ii educant. tertium inritum est; urinum vocant. palumbis incubat femina post meridiana in matutinum, cetero mas. columbae marem semper et feminam pariunt, priorem marem, postridie feminam. incubant in eo genere ambo, interdiu mas, noctu femina. excludunt xx die, pariunt a coitu v. aestate quidem interdum binis mensibus terna educunt paria, namque xviii die excludunt statimque concipiunt; quare inter pullos saepe ova inveniuntur, et alii provolant, alii erumpunt. ipsi deinde pulli quinquemenstres fetificant. et ipsae autem inter se, si mas non sit, feminae aeque saliunt pariuntque ova inrita, ex quibus nihil gignitur, quae hypenemia graeci vocant.
<plin. nat. 10.81> pavo a trimatu parit; primo anno unum aut alterum ovum, sequenti quaterna quinave, ceteris duodena, non amplius, intermittens binos dies ternosve parit, et ter anno, si  gallinis subiciantur incubanda. mares ea frangunt desiderio incubantium; quapropter noctu et in latebris pariunt aut in excelso cubantes, set nisi molli strato excepta franguntur. mares singuli quinis sufficiunt coniugibus. cum singulae aut binae fuere, corrumpitur salacitate fecunditas. partus excluditur diebus ter novenis aut tardius tricensimo.
<plin. nat. 10.82> anseres in aqua coeunt, pariunt vere aut, si bruma coiere, post solstitium, xl prope, bis anno, si priorem fetum gallinae excludant, alias plurima ova xvi, paucissima vii. si quis subripiat, pariunt donec rumpantur. aliena non excludunt. incubanda subici utilissimum viiii aut xi. incubant feminae tantum tricenis diebus, si vero tepidiores sint, xxv. pullis eorum urtica contactu mortifera, nec minus aviditas nunc satietate nimia, nunc suamet vi, quando adprehensa radice morsu saepe conantes avellere ante colla sua abrumpunt. contra urticam remedium est stramento ab incubitu subdita radix earum.
<plin. nat. 10.83> ardiolarum tria genera: leucon, asterias, pelion. hi in coitu anguntur; mares quidem cum vociferatu sanguinem etiam ex oculis profundunt. nec minus aegre pariunt gravidae. aquila tricenis diebus incubat et fere maiores alites, minores vicenis, ut miluus et accipiter. miluus fere parit numquam plus ternos, is qui aegolios vocatur et quaternos, corvus aliquando et quinos. incubant totidem  diebus. cornicem incubantem mas pascit. pica novenos, melancoryphus supra xx parit, semper numero inpari, nec alia iis plures: tanto fecunditas maior parvis. hirundini caeci primo pulli sunt et fere omnibus quibus numerosior fetus.
<plin. nat. 10.84> inrita ova, quae hypenemia diximus, aut mutua feminae inter se libidinis imaginatione concipiunt aut pulvere, nec columbae tantum, sed et gallinae, perdices, pavones, anseres, chenalopeces. sunt autem sterilia et minora ac minus iucundi saporis et magis umida. quidam et vento putant ea generari, qua de causa etiam zephyria appellant. urina autem vere tantum fiunt incubatione derelicta, quae alii cynosura dixere. ova aceto macerata in tantum emolliuntur, ut per anulos transeant. servari ea in lomento aut hieme in paleis, aestate in furfuribus utilissimum. sale exinaniri creduntur.
<plin. nat. 10.85> volucrum animal parit vespertilio tantum, cui et membranaceae pinnae uni. eadem sola volucrum lacte nutrit ubera admovens. parit geminos; volitat amplexa infantes secumque portat. eidem coxendix una traditur esse. in cibatu culices gratissimi.
<plin. nat. 10.86> rursus in terrestribus ova pariunt serpentes, de quibus nondum dictum est. coeunt conplexu, adeo circumvolutae sibi ipsae, ut una existimari biceps possit. viperae mas caput inserit in os, quod illa abrodit voluptatis dulcedine. terrestrium eadem sola intra se parit ova, unius coloris et mollia, ut pisces. tertio die intra uterum catulos excludit, dein singulis diebus singulos parit, xx fere numero. itaque ceteri tarditatis inpatientes perrumpunt latera occisa parente. ceterae serpentes contexta ova in terra incubant et fetum sequenti excludunt anno. crocodili vicibus incubant, mas et femina. sed reliquorum quoque terrestrium reddatur generatio.
<plin. nat. 10.87> bipedum solus homo animal gignit. homini tantum primi coitus paenitentia, augurium scilicet vitae a paenitenda origine. ceteris animalibus stati per tempora anni concubitus, homini, ut dictum est, omnibus horis dierum noctiumque; ceteris satias in coitu, homini prope nulla. messalina claudi caesaris coniunx, regalem hanc existimans palmam, elegit in id certamen nobilissimam e prostitutis ancillam mercenariae stipis eamque nocte ac die superavit quinto atque vicensimo concubitu. in hominum genere maribus deverticula veneris, excogitata omnia scelere naturae, feminis vero abortus. quantum in hac parte multo nocentiores quam ferae sumus! viros avidiores veneris hieme, feminas aestate hesiodus prodidit.
<plin. nat. 10.88> coitus aversis elephantis, camelis, tigribus, lyncibus, rhinoceroti, leoni, dasypodi, cuniculis, quibus aversa genitalia. cameli etiam solitudines aut secreta certe petunt, neque intervenire datur sine pernicie; coitus toto die, et his tantum ex omnibus. quibus solida ungula in quadripedum genere, mares olfactus accendit. avertuntur et canes, phocae, lupi, in medioque coitu invitique etiam cohaerent. supra dictorum dasypodum plerumque feminae priores superveniunt, in reliquis mares. ursi autem, ut dictum est, humanitus strati, irenacei stantes ambo inter se conplexi, feles mare stante, femina subiacente, vulpes in latera proiectae maremque femina amplexa. taurorum cervorumque feminae vim non tolerant; ea de causa ingrediuntur in conceptu. cervi vicissim ad alias transeunt et ad priores redeunt. lacertae ut ea, quae sine pedibus sunt, circumflexu venerem novere.
<plin. nat. 10.89> omnia animalia quo maiora corpore, hoc minus fecunda. singulos gignunt elephanti, cameli, equi; acanthis duodenos, avis minima. ocissime pariunt quae plurimos gignunt. quo maius est animal, tanto diutius formatur in utero. diutius gestantur quibus longiora sunt vitae spatia, neque crescentium tempestiva ad generandum aetas. quae solidas habent  ungulas, singulos; quae bisulcas, et geminos pariunt; quorum in digitos pedum fissura divisa est, et numerosiora in fetu. sed superiora omnia perfectos edunt partus, haec inchoatos, in quo sunt genere leaenae, ursae; et vulpes informe etiam magis quam supra dicta parit, rarumque est videre parientem. postea lambendo calefaciunt fetus omnia ea et figurant. pariunt plurimum quaternos. caecos autem gignunt canes, lupi, pantherae, thoes.
<plin. nat. 10.90> canum plura genera. laconicae octavo mense utrimque generant; ferunt lx diebus et plurimum iii. ceterae canes et semenstres coitum patiuntur. inplentur omnes uno coitu. quae ante iustum tempus concepere, diutius caecos habent catulos, et omnes totidem diebus. existimantur in urina attollere crus fere semenstres; id est signum consummati virium roboris. feminae hoc idem sidentes. partus duodeni quibus numerosissimi, cetero quini, seni, aliquando singuli, quod prodigiosum putant, sicut omnes mares aut omnes feminas gigni. primos quosque mares pariunt, in ceteris alternant. ineuntur a partu sexto mense. octonos laconicae pariunt. propria in eo genere maribus labore salacitas. vivunt laconici annis denis, feminae duodenis, cetera genera xv annis, aliquando et xx, nec tota sua aetate generant, fere a duodecimo desinentes.
<plin. nat. 10.91> felium et ichneumonum reliqua ut canum. vivunt  annis senis. dasypodes omni mense pariunt et superfetant, sicut lepores. a partu statim inplentur; concipiunt quamvis ubera siccante fetu. pariunt vero caecos. elephanti, ut diximus, pariunt singulos magnitudine vituli trimenstris. cameli xii mensibus ferunt; a trimatu pariunt vere iterumque post annum inplentur a partu. equas autem post tertium demum aut post unum ab enixu utiliter admitti putant coguntque invitas. asinas et septimo die concipere facillime creditur. equarum iubas tondere praecipiunt, ut asinorum coitum patiantur humilitate; comantes enim gloria superbire. a coitu solae animalium currunt exadversus aquilonem austrumve, prout marem aut feminam concepere. colorem ilico mutant, rubriore pilo vel quicumque sit pleniore: hoc argumento desinunt admittere, etiam volentes. nec inpedit partus quasdam ab opere falluntque gravidae. vicisse olympia praegnantem echecratidis thessali invenimus. equos et canes et sues initum matutinum adpetere, feminas autem post meridiem blandiri diligentiores tradunt. equas domitas lx diebus equire ante quam gregales, sues tantum coitu spumam ore fundere, verrem subantis audita voce, ni admittatur, cibum non capere usque in maciem, feminas autem in tantum efferari, ut hominem lancinent, candida maxime veste indutum. rabies ea aceto mitigatur naturae adsperso.  aviditas coitus putatur et cibis fieri, sicut viro eruca, pecori caepa. quae ex feris mitigentur, non concipere, ut anseres, apros vero tarde et cervos nec nisi ab infantia educatos mirum est. quadripedum praegnantes venerem arcent praeter equam et suem; sed superfetant dasypus et lepus tantum.
<plin. nat. 10.92> quaecumque animal pariunt, in capita gignunt circumacto fetu sub enixum, alias in utero porrecto. quadripedes gestantur extentis ad longitudinem cruribus et ad alvum suam adplicatis; homo in semet conglobatus inter duo genua naribus sitis. molas, de quibus ante diximus, gigni putant, ubi mulier non ex mare, verum ex semet ipsa tantum conceperit. ideo nec animari, quia non sit ex duobus, altricemque habere per se vitam illam quae satis arboribusque contingat. ex omnibus, quae perfectos fetus, sues tantum et numerosos edunt, nam plures contra naturam solidipedum aut bisulcorum.
<plin. nat. 10.93> super cuncta est murium fetus, haut sine cunctatione dicendus, quamquam sub auctore aristotele et alexandri magni militibus. generatio eorum lambendo constare, non coitu, dicitur. ex una genitos cxx tradiderunt, apud persas vero praegnantes in ventre parentis repertas. et salis gustatu fieri praegnantes opinantur. itaque  desinit mirum esse unde vis tanta messes populetur murium agrestium, in quibus illud quoque adhuc latet, quonam modo illa multitudo repente occidat. nam nec exanimes reperiuntur neque extat qui murem hieme in agro effoderit. plurimi ita ad troada proveniunt et iam inde fugaverunt incolas. proventus eorum siccitatibus. tradunt etiam obituris vermiculum in capite gigni. aegypti muribus durus pilus sicut irenaceis. iidem bipedes ambulant ceu alpini quoque. - cum diversi generis coiere animalia, ita demum generant, si tempus nascendi par habent. - quadripedum ova gignentium lacertas ore parere, ut creditur vulgo, aristoteles negat. neque incubant eaedem, oblitae quo sint in loco enixae, quoniam huic animali nulla memoria; itaque per se catuli erumpunt.
<plin. nat. 10.94> anguem ex medulla hominis spinae gigni accepimus a multis. pleraque enim occulta et caeca origine proveniunt, etiam in quadripedum genere, sicut salamandrae, animal lacertae figura, stellatum, numquam nisi magnis imbribus proveniens et serenitate desinens. huic tantus rigor, ut ignem tactu restinguat non alio modo quam glacies. eiusdem sanie, quae lactea ore vomitur, quacumque parte corporis humani contacta toti defluunt pili, idque, quod contactum est, colorem in vitiliginem mutat.
<plin. nat. 10.95> quaedam ergo gignuntur ex non genitis et sine ulla simili origine, ut supra dicta et quaecumque ver statumque tempus anni generant. ex his quaedam nihil gignunt ut salamandrae, neque est in iis masculum femininumve, sicut neque in anguillis omnibusque quae nec animal nec ovum ex sese generant. neutrum est et ostreis genus et ceteris adhaerentibus vado vel saxo. quae autem per se generantur, si in mares et feminas discripta sunt, generant quidem aliquid coitu, sed inperfectum ac dissimile et ex quo nihil amplius gignatur, ut vermiculos muscae. id magis declarabit natura eorum quae insecta dicuntur, arduae explanationis omnia et privatim dicato opere narranda. quapropter ingenium praedictorum et reliqua subtexetur edissertatio.
<plin. nat. 10.96> ex sensibus ante cetera homini tactus, dein gustatus; reliquis superatur a multis. aquilae clarius cernunt, vultures sagacius odorantur, liquidius audiunt talpae: obrutae terra, tam denso atque surdo naturae elemento, praeterea voce omni in sublime tendente, sermonem exaudiunt et, si de iis loquare, intellegere etiam dicuntur et profugere. auditus cui hominum primo negatus est, huic et sermonis usus ablatus, nec sunt naturaliter surdi, ut non iidem sint et muti. in marinis ostreis auditum esse non  est verisimile, sed ad sonum mergere se dicuntur solenes; ideo et silentium in more piscantibus. pisces quidem auditus nec membra habent nec foramina, audire tamen eos palam est, utpote cum plausu congregari feros ad cibum adsuetudine in quibusdam vivariis spectetur et in piscinis caesaris genera piscium ad nomen venire quosdamve singulos. itaque produntur etiam clarissime audire mugil, lupus, salpa, chromis et ideo in vado vivere.
<plin. nat. 10.97> olfactum iis esse manifeste patet, quippe non omnes eadem esca capiuntur et prius quam adpetant odorantur. quosdam et speluncis latentes salsamento inlitis faucibus scopuli piscator expellit velut sui cadaveris agnitionem fugientes, conveniuntque ex alto etiam ad quosdam odores, ut saepiam ustam et polypum, quae ideo coiciuntur in nassas. sentinae quidem navium odorem procul fugiunt, maxime tamen piscium sanguinem. non potest petris avelli polypus; idem cunila admota ab odore protinus resilit. purpurae quoque faetidis capiuntur. nam de reliquo animalium genere quis dubitet cornus cervini odore serpentes fugantur, sed maxime styracis; origani aut calcis aut sulpuris formicae necantur. culices acida petunt, ad dulcia non advolant.
<plin. nat. 10.98> tactus sensus omnibus est, etiam quibus nullus alius; nam et ostreis et terestrium vermibus quoque.
<plin. nat. 10.99> existimaverim omnibus sensum et gustatus esse. cur enim alios alia sapores adpetant in quo vel praecipua naturae varietas et lusus: alia dentibus praedantur, alia unguibus, alia rostri aduncitate carpunt, alia latitudine eruunt, alia acumine excavant, alia sugunt, alia lambunt, sorbent, mandunt, vorant. nec minor varietas in pedum ministerio, ut rapiant, distrahant, teneant, premant, pendeant, tellurem scabere non cessent.
<plin. nat. 10.100> venenis capreae et coturnices, ut diximus, pinguescunt, placidissima animalia, at serpentes ovis, spectanda quidem draconum arte: aut enim solida hauriunt, si iam fauces capiunt, quae deinde in semet convoluti frangunt intus atque ita putamina extussiunt, aut si tenerior est catulis adhuc aetas, orbe adprehensa spirae ita sensim vehementerque praestringunt, ut amputata parte ceu ferro e reliqua, quae amplexu tenetur, sorbeant. simili modo avibus devoratis solidis contentione plumam excitam revomunt.
<plin. nat. 10.101> scorpiones terra vivunt. serpentes, cum occasio est, vinum praecipue adpetunt, cum alioqui exiguo  indigeant potu; eaedem minimo et paene nullo cibo, cum adservantur inclusae, sicuti aranei quoque, alioqui suctu viventes. ideo nullum interit fame aut siti venenatum. nam neque calor iis nec sanguis nec sudor, quae aviditatem naturali sale augent. in quo genere omnia magis exitialia, si suum genus edere ante quam noceant. condit in thesauros maxillarum cibum sphingiorum et satyrorum genus, mox inde sensim ad mandendum manibus expromit, et quod formicis in annum, sollemne est his in dies vel horas. unum animal digitos habentium herba alitur, lepus; ea et fruge solidipedes, et e bisulcis sues omni cibatu et radicibus. solidipedum volutatio propria. serratorum dentium carnivora sunt omnia; ursi et fruge, fronde, vindemia, pomis vivunt et apibus, cancris etiam ac formicis; lupi, ut diximus, et terra in fame. pecus potu pinguescit, ideo sal illis aptissimus; item veterina, quamquam et fruge et herba, scilicet ut bibere, sic edunt. ruminant praeter iam dicta silvestrium cervi, cum a nobis aluntur, omnia autem iacentia potius quam stantia, et hieme magis quam aestate, septenis fere mensibus. pontici quoque mures simili modo remandunt.
<plin. nat. 10.102> in potu autem, quibus serrati dentes, lambunt et mures hi vulgares, quamvis ex alio genere sint. quibus continui dentes, sorbent, ut equi, boves. neutrum ursi, sed  aquam quoque morsu vorant. in africa maior pars ferarum aestate non bibunt inopia imbrium, quam ob causam capti mures libyci, si bibere, moriuntur. orygem perpetuo sitientia africae generant ex natura loci potu carentem et mirabili modo ad remedia sitientium: namque gaetuli latrones eo durant auxilio, repertis aperto corpore eorum saluberrimi liquoris vesicis.
<plin. nat. 10.103> insidunt in eadem africa pardi condensam arborem occultatique ex ramis in praetereuntia desiliunt atque e volucrum sede grassantur. feles quidem quo silentio, quam levibus vestigiis obrepunt avibus! quam occulte speculatae in musculos exiliunt! excrementa sua effossa obruunt terra, intellegentes odorem illum indicem sui esse. ergo et alios quosdam sensus esse quam supra dictos haut difficulter apparet.
<plin. nat. 10.104> sunt enim quaedam iis bella amicitiaeque, unde et adfectus, praeter illa quae de quibusque eorum suis diximus locis. dissident olores et aquilae, corvus et chloreus noctu invicem ova exquirentes, simili modo corvus et miluus, illo praeripiente huic cibos, cornices atque noctua, aquilae et trochilus, si credimus, quoniam rex appellatur avium, noctuae et ceterae minores aves, rursus cum trochilo mustela et cornix, turtur et pyrallis, ichneumones vespae et phalangia  aranei, aquaticae brenthos et gavia et harpe, harpe et triorchis accipiter, sorices et ardiolae invicem fetibus insidiantes, - (aegithus avis minima cum asino; spinetis enim se scabendi causa atterens nidos eius dissipat, quod adeo pavet, ut voce omnino rudentis audita ova eiciat, pulli ipsi metu cadant; igitur advolans ulcera eius rostro excavat) - volpes et milui, angues et mustelae et sues. aesalon vocatur parva avis ova corvi frangens, cuius pulli infestantur a volpibus. invicem haec catulos eius ipsamque vellit; quod ubi viderunt corvi, contra auxiliantur velut adversus communem hostem. et acanthis in spinis vivit; idcirco asinos et ipsa odit flores spinae devorantes, aegithum vero in tantum, ut sanguinem eorum credant non coire multisque ideo veneficiis infament. dissident thoes et leones, et minima aeque ac maxima. formicosam arborem urucae cavent. librat araneus se filo in caput serpentis porrectae sub umbra arboris suae tantaque vi morsu cerebrum adprehendit, ut stridens subinde et vertigine rotata ne filum quidem  pendentis rumpere, adeo non fugere queat. nec finis ante mortem est.
<plin. nat. 10.105> rursus amici pavones et columbae, turtures et psittaci, merulae et turtures, cornix et ardiolae contra volpium genus communibus inimicitiis, harpe et miluus contra triorchin. quid, non et adfectus indicia sunt etiam in serpentibus, inmitissimo animalium genere dicta sunt quae arcadia narrat de domino a dracone servato et agnito voce draconis. de aspide miraculum phylarcho reddatur. is enim auctor est, cum ad mensam cuiusdam veniens in aegypto aleretur adsidue enixa catulos, quorum ab uno filium hospitis interemptum, illam reversam ad consuetudinem cibi intellexisse culpam et necem intulisse catulo nec postea in tectum id reversam.
<plin. nat. 10.106> somni quaestio non obscuram coniectationem habet. in terrestribus omnia quae coniveant dormire manifestum est. aquatilia quoque exiguum quidem, etiam qui de ceteris dubitant, dormire tamen existimant, non oculorum argumento, quia non habent genas, verum ipsa quiete cernuntur placida ceu soporata neque aliud quam caudas moventia et ad tumultum aliquem expavescentia. de thynnis confidentius adfirmatur; iuxta ripas enim aut petras dormiunt, plani autem piscium in vado, ut manu saepe tollantur. nam delphini ballaenaeque stertentes etiam audiuntur. insecta quoque dormire silentio apparet, quae ne luminibus quidem admotis excitentur.
<plin. nat. 10.107> homo genitus premitur somno per aliquot menses, dein longior in dies vigilia. somniat statim infans; nam et pavore expergiscitur et suctum imitatur. quidam vero numquam, quibus mortiferum fuisse signum contra consuetudinem somnium invenimus exempla. magnus hic in vita locus et diversis refertus documentis, utrumne sint aliqua praescita animi quiescentis, quae fiant ratione, an fortuita res sit ut pleraque. si exemplis agatur, profecto paria fiant. a vino et a cibis proxima atque in redormitione vana esse visa prope convenit. est autem somnus nihil aliud quam animi in medium sese recessus. praeter hominem somniare equos, canes, boves, pecora, capras palam est: ob hoc creditur et in omnibus quae animal pariant. de iis quae ova gignunt incertum est, sed dormire ea certum.
<plin. nat. 10.108> verum et ad insecta transeamus; haec namque restant inmensae subtilitatis animalia.
