<wandalb. horol. 1>	Quos cursu solis iungant sua tempora menses,
<wandalb. horol. 2>	Carmine nunc, lector, paucis, adverte, docebo,
<wandalb. horol. 3>	Ianua nunc anni est Ianus finisque December:
<wandalb. horol. 4>	Hos menses paribus solis rotat orbita punctis.
<wandalb. horol. 5>	Quae volvit Februum, undecimum regit ipsa Novembrem.
<wandalb. horol. 6>	Martius Octimbrem spatio sibi nectit eodem
<wandalb. horol. 7>	Tum, Septimbre, tibi in speram concurrit Aprilis.
<wandalb. horol. 8>	Augustum Maius centro prospectat ab ipso.
<wandalb. horol. 9>	Iunia Quintilem scandens trahit orbita mensem.
<wandalb. horol. 10>	Quas horas sibi quae iungant in fronte, videto,
<wandalb. horol. 11>	Lector, et in cunctis aeque observare memento.
<wandalb. horol. 12>	Mense omni prima undecimae coniungitur horae:
<wandalb. horol. 13>	Hinc umbris decimam nectit cursuque secundam.
<wandalb. horol. 14>	Tertia mox nonam punctis complectitur hisdem.
<wandalb. horol. 15>	Octavae pariter praecedens quarta cohaeret.
<wandalb. horol. 16>	Quintam subsequitur numero post septima iusto.
<wandalb. horol. 17>	Sola suas tantum mensuras sexta retentat.
<wandalb. horol. 18>	Omnibus has, lector, coniungens mensibus horas,
<wandalb. horol. 19>	Quo superent spatio umbrarum cedantve, videto.
<wandalb. horol. 20>	Hoc tamen in primis noscens retineto, quod orbis
<wandalb. horol. 21>	Diversae partes varias forment quoque metas.
<wandalb. horol. 22>	Nam quae vicino torrentur solet sub Austrum,
<wandalb. horol. 23>	Ut mage luce nitent, minimas sic gignere possunt
<wandalb. horol. 24>	Umbras. Quae Boreae frigentque iacentque sub axe,
<wandalb. horol. 25>	Nocte magis longa tenebrisque premuntur opacis.
<wandalb. horol. 26>	Quae mediis ab utroque absistunt partibus axe,
<wandalb. horol. 27>	Inter utrumque etiam lucem moderantur et umbras.
<wandalb. horol. 28>	Ergo age, si subiecta legentem pagina, lector,
<wandalb. horol. 29>	Te movet, hac illam regione probabis, ab ipso
<wandalb. horol. 30>	Danuvio Hesperiae primos quae vergit ad ortus,
<wandalb. horol. 31>	Lugdunique urbe et Rhodani distincta fluentis
<wandalb. horol. 32>	Respicit Oceani interfusos orbe Britannos.
<wandalb. horol. 33>	Hoc quoque te iuste horarum mensura monebit,
<wandalb. horol. 34>	Umbrarum motus primis ne forte Kalendis
<wandalb. horol. 35>	Ponere et ad finem studeas perducere mensis.
<wandalb. horol. 36>	Nam pridie umbrarum fuerit quae meta priorum.
<wandalb. horol. 37>	Sub noctem nequit in varios transire recursus,
<wandalb. horol. 38>	A medio in medium sensim sed crescere mensem
<wandalb. horol. 39>	Deminuive umbras vera ratione docemur,
<wandalb. horol. 40>	A medio in medium signorum ut volvitur ortus.