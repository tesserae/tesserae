<anon. laud_ver_civ. 1.1>	Magna et preclara pollet urbs haec in Italia
<anon. laud_ver_civ. 1.2>	In partibus Venetiarum, ut docet Isidorus,
<anon. laud_ver_civ. 1.3>	Que Verona vocitatur olim ab antiquitus.
<anon. laud_ver_civ. 1.4>	Per quadrum est compaginata, murificata firmiter;
<anon. laud_ver_civ. 1.5>	Quadraginta et octo turres fulgent per circuitum,
<anon. laud_ver_civ. 1.6>	Ex quibus octo sunt excelsae, quae eminent omnibus.
<anon. laud_ver_civ. 1.7>	Habet altum laberintum, magnum per circuitum,
<anon. laud_ver_civ. 1.8>	In quo nescius ingressus non valet egredere,
<anon. laud_ver_civ. 1.9>	Nisi igne cum lucerne vel a filo glomere.
<anon. laud_ver_civ. 1.10>	Foro lato spatioso sternuto lapidibus,
<anon. laud_ver_civ. 1.11>	Ubi quattuor in cantus magni instant fornices,
<anon. laud_ver_civ. 1.12>	Plateae mire sternutae de sectis silicibus.
<anon. laud_ver_civ. 1.13>	Fana et templa constructa ad deorum nomina,
<anon. laud_ver_civ. 1.14>	Lunis, Martis et Minervis, Iovis atque Veneris,
<anon. laud_ver_civ. 1.15>	Et Saturni sive Solis, qui prefulget omnibus.
<anon. laud_ver_civ. 1.16>	Et dicere lingua non valet huius urbis scemata:
<anon. laud_ver_civ. 1.17>	Intus nitet, foris candet circumsepta laminis,
<anon. laud_ver_civ. 1.18>	In aere pondos deauratos, metalla haud communia.
<anon. laud_ver_civ. 1.19>	Castro magno et excelso et firma pugnacula,
<anon. laud_ver_civ. 1.20>	Pontes lapideos firmatos super flumen Atesis,
<anon. laud_ver_civ. 1.21>	Quorum capita pertingunt in orbem ad oppidum.
<anon. laud_ver_civ. 1.22>	Ecce, quam bene est fundata a malis hominibus,
<anon. laud_ver_civ. 1.23>	Qui nesciebant legem dei nostri, atque vetera
<anon. laud_ver_civ. 1.24>	Simulacra venerabant lignea, lapidea.
<anon. laud_ver_civ. 1.25>	Sed postquam venit ergo sacer plenitudo temporum,
<anon. laud_ver_civ. 1.26>	Incarnavit deitatem nascendo ex virgine,
<anon. laud_ver_civ. 1.27>	Exinanivit semet ipsum, ascendit patibulum.
<anon. laud_ver_civ. 1.28>	Inde depositus ad plebem Iudaeorum pessimam,
<anon. laud_ver_civ. 1.29>	In monumento conlocatus, ibi mansit triduo
<anon. laud_ver_civ. 1.30>	Inde resurgens cum triumpho sedit patris dextera.
<anon. laud_ver_civ. 1.31>	Gentilitas hoc dum cognovit, festinavit credere,
<anon. laud_ver_civ. 1.32>	Quia vere deus caeli ipse terrae conditor,
<anon. laud_ver_civ. 1.33>	Qui apparuit in mundo per Mariae uterum.
<anon. laud_ver_civ. 1.34>	Ex qua stirpe processerunt martyres, apostoli,
<anon. laud_ver_civ. 1.35>	Confessores et doctores et vates sanctissimi,
<anon. laud_ver_civ. 1.36>	Qui concordaverunt mundum ad fidem catholicam.
<anon. laud_ver_civ. 1.37>	Sic factus et adimpletus est sermo Daviticus,
<anon. laud_ver_civ. 1.38>	Quod caeli clariter enarrant gloriam altissimi
<anon. laud_ver_civ. 1.39>	A summo caelorum usque ad terrae terminum.
<anon. laud_ver_civ. 1.40>	Primum Veronae predicavit Euprepus episcopus,
<anon. laud_ver_civ. 1.41>	Secundus Dimidrianus, tertius Simplicius,
<anon. laud_ver_civ. 1.42>	Quartus Proculus confessor, pastor et egregius.
<anon. laud_ver_civ. 1.43>	Quintus fuit Saturninus et sextus Lucilius;
<anon. laud_ver_civ. 1.44>	Septimus fuit Gricinus doctor et episcopus;
<anon. laud_ver_civ. 1.45>	Octavus pastor et confessor Zeno martyr inclitus.
<anon. laud_ver_civ. 1.46>	Qui Veronam predicando reduxit ad baptismum,
<anon. laud_ver_civ. 1.47>	A malo spiritu sanavit Galieni filiam,
<anon. laud_ver_civ. 1.48>	Boves cum homine mergentes reduxit a pelago.
<anon. laud_ver_civ. 1.49>	Et quidem multos liberavit ab hoste pestifero,
<anon. laud_ver_civ. 1.50>	Mortuum resuscitavit ereptum ex fluvio,
<anon. laud_ver_civ. 1.51>	Idola multa destruxit per crebra ieiunia.
<anon. laud_ver_civ. 1.52>	Non queo multa narrare huius sancti opera,
<anon. laud_ver_civ. 1.53>	Quae a Syria veniendo usque in Italiam,
<anon. laud_ver_civ. 1.54>	Per ipsum omnipotens deus ostendit mirabilia.
<anon. laud_ver_civ. 1.55>	O felicem te, Verona, sic ditata et inclita,
<anon. laud_ver_civ. 1.56>	Qualis es circumvallata custodibus sanctissimis,
<anon. laud_ver_civ. 1.57>	Qui te defendant et expugnent ab hoste iniquissimo.
<anon. laud_ver_civ. 1.58>	Ab oriente habes primum protomartyrem Stephanum,
<anon. laud_ver_civ. 1.59>	Florentium, Vindemialem, et Maurum episcopum,
<anon. laud_ver_civ. 1.60>	Mammam, Andronicum et Probum cum quadraginta martyribus.
<anon. laud_ver_civ. 1.61>	Deinde Petrum et Paulum et Iacobum apostolum,
<anon. laud_ver_civ. 1.62>	Precursorem et baptistam Iohannem, et martyrem
<anon. laud_ver_civ. 1.63>	Nazarium una cum Celso, Victore, Ambrosio;
<anon. laud_ver_civ. 1.64>	Inclitos martyres Christi Gervasium et Protasium,
<anon. laud_ver_civ. 1.65>	Faustinum atque Iovitam, Eupolum, Calocerum,
<anon. laud_ver_civ. 1.66>	Domini matrem Mariam, Vitalem, Agricolam;
<anon. laud_ver_civ. 1.67>	In partibus meridianis Firmum et Rusticum,
<anon. laud_ver_civ. 1.68>	Qui olim in te susceperunt coronas martyrii,
<anon. laud_ver_civ. 1.69>	Quorum corpora ablata sunt in maris insulis.
<anon. laud_ver_civ. 1.70>	Quando complacuit deo, regi invisibili,
<anon. laud_ver_civ. 1.71>	In te sunt facta renovata per Annonem presulem,
<anon. laud_ver_civ. 1.72>	Temporibus principum regum Desiderii et Adelchis.
<anon. laud_ver_civ. 1.73>	Qui diu moraverunt sancti, non reversi sunt,
<anon. laud_ver_civ. 1.74>	...
<anon. laud_ver_civ. 1.75>	...
<anon. laud_ver_civ. 1.76>	Quorum corpora insimul condidit episcopus
<anon. laud_ver_civ. 1.77>	Aromata et galbanum, stacten et argoido,
<anon. laud_ver_civ. 1.78>	Myrra et gutta et cassia, et tus lucidissimum.
<anon. laud_ver_civ. 1.79>	Tumulum aureum coopertum circundat centonibus,
<anon. laud_ver_civ. 1.80>	Color interstinctus mire mulcet sensus hominum,
<anon. laud_ver_civ. 1.81>	Modo albus, modo niger inter duos purpureos.
<anon. laud_ver_civ. 1.82>	Haec, ut valuit, paravit Anno praesul inclitus,
<anon. laud_ver_civ. 1.83>	Proba cuius flamma claret de bonis operibus
<anon. laud_ver_civ. 1.84>	Ab Austriae finibus terrae usque Neustriae terminos.
<anon. laud_ver_civ. 1.85>	Ab occidente custodit Syxtus et Laurentius,
<anon. laud_ver_civ. 1.86>	Ypolitus, Apollinaris, duodecim apostoli
<anon. laud_ver_civ. 1.87>	Domini, magnus confessor Martinus sanctissimus.
<anon. laud_ver_civ. 1.88>	Iam laudanda non est tibi urbis in Ausonia,
<anon. laud_ver_civ. 1.89>	Splendens, pollens et redolens a sanctorum corpore,
<anon. laud_ver_civ. 1.90>	Opulenta inter centum sola in Italia.
<anon. laud_ver_civ. 1.91>	Nam te conlaudat Aquilegia, te conlaudant Mantua,
<anon. laud_ver_civ. 1.92>	Brixia, Papia, Roma, simul et Ravenna,
<anon. laud_ver_civ. 1.93>	Per te portus est undique in fines Liguriae.
<anon. laud_ver_civ. 1.94>	Magnus habitat in te rex Pipinus piissimus,
<anon. laud_ver_civ. 1.95>	Non oblitus pietatem aut rectum iudicium,
<anon. laud_ver_civ. 1.96>	Qui bonis agens semper cunctis facit prospera.
<anon. laud_ver_civ. 1.97>	Gloriam canamus deo, regi invisibili,
<anon. laud_ver_civ. 1.98>	Qui talibus te adornavit floribus mysticis,
<anon. laud_ver_civ. 1.99>	In quantis et resplendes, sicut sol irradians.