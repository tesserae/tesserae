<petr_riga. aur. reg_iii. tit.>	liber tertius regum
<petr_riga. aur. reg_iii. 1>	Rexque Dauid senuit, frigescere cepit, amictu
<petr_riga. aur. reg_iii. 2>	Contegitur, sed non consulit ille seni.
<petr_riga. aur. reg_iii. 3>	Queritur huic igitur Abisag, quam gemma pudoris,
<petr_riga. aur. reg_iii. 4>	Quam flos etatis, quam beat oris honor;
<petr_riga. aur. reg_iii. 5>	Vt regem foueat, carpit cum rege soporem,
<petr_riga. aur. reg_iii. 6>	Sed rex non spoliat flore pudoris eam.
<petr_riga. aur. reg_iii. 7>	Virgo decora sacre doctrine scripta figurat;
<petr_riga. aur. reg_iii. 8>	Possideat cordis illa cubile tui,
<petr_riga. aur. reg_iii. 9>	Illa tuos foueat sensus, tibi fiat adherens;
<petr_riga. aur. reg_iii. 10>	Eius in amplexus mens tua semper eat.

<petr_riga. aur. reg_iii. tit>	de regno Salomonis
<petr_riga. aur. reg_iii. 11>	Quartus Adonias inter pueros Dauid, egrum
<petr_riga. aur. reg_iii. 12>	Inspiciens patrem, sceptra tenere parat;
<petr_riga. aur. reg_iii. 13>	Sed sensu monituque Nathan Dominique fauore
<petr_riga. aur. reg_iii. 14>	Ascendit Salomon, patre iubente, thronum.
<petr_riga. aur. reg_iii. 15>	Vngitur in regem populique per ora resultat:
<petr_riga. aur. reg_iii. 16>	"Vivat rex Salomon, et bene sceptra regat."
<petr_riga. aur. reg_iii. 17>	Cumque patris iussu culmen regale teneret,
<petr_riga. aur. reg_iii. 18>	Egypti regis filia nupsit ei;
<petr_riga. aur. reg_iii. 19>	Qui cum paruus adhuc undenum tangeret annum,
<petr_riga. aur. reg_iii. 20>	Naturam superans, incipit esse pater;
<petr_riga. aur. reg_iii. 21>	Ac bis sex puer annorum cum sacra dedisset
<petr_riga. aur. reg_iii. 22>	Grata Deo, meruit nocte uidere Deum.
<petr_riga. aur. reg_iii. 23>	Quem Deus alloquitur: "Pete munus quod cupis." Inquit
<petr_riga. aur. reg_iii. 24>	Ille: "Peto sensum quo mea regna regam."
<petr_riga. aur. reg_iii. 25>	Regia diuino placuerunt uerba fauori,
<petr_riga. aur. reg_iii. 26>	Responsumque Deus reddidit istud ei;
<petr_riga. aur. reg_iii. 27>	"Non plures annos nec opes nec ab hoste triumphos
<petr_riga. aur. reg_iii. 28>	Quesisti; detur quod petis ergo tibi.
<petr_riga. aur. reg_iii. 29>	Non solum sapiens sed diues eris super omnes
<petr_riga. aur. reg_iii. 30>	Quos habuit mundus, quos uel habere potest."
<petr_riga. aur. reg_iii. 31>	Dormiit ergo Dauid, regnans denis quater annis,
<petr_riga. aur. reg_iii. 32>	Cui Salomon tumulum fecit in urbe Dauid;
<petr_riga. aur. reg_iii. 33>	Hunc circa tumulum loculos otto locat, auri
<petr_riga. aur. reg_iii. 34>	Thesauris illos diuitiisque replens.
<petr_riga. aur. reg_iii. 35>	Post annos plures Hyrcanus dissipat unum,
<petr_riga. aur. reg_iii. 36>	Herodes alium; sic liber iste docet.
<petr_riga. aur. reg_iii. 37>	Sex alii loculi magica sunt arte reclusi,
<petr_riga. aur. reg_iii. 38>	Quos ita dispositos a Salomone scias.
<petr_riga. aur. reg_iii. 39>	Cum puer esset adhuc Salomon etate, senili
<petr_riga. aur. reg_iii. 40>	Pollebat sensu, se sapienter habens.
<petr_riga. aur. reg_iii. 41>	Traxit ad hunc nuper lis orta duas meretrices,
<petr_riga. aur. reg_iii. 42>	E quibus hoc uerbum protulit una prior:
<petr_riga. aur. reg_iii. 43>	"Nos domus una duas habuit nullusque manebat
<petr_riga. aur. reg_iii. 44>	Nobiscum; procul hinc arbiter omnis erat.
<petr_riga. aur. reg_iii. 45>	Intumuit uenter michi, natum profero partu,
<petr_riga. aur. reg_iii. 46>	Postque duos alium parturit ista dies.
<petr_riga. aur. reg_iii. 47>	Opprimit illa suum depressa sopore meoque
<petr_riga. aur. reg_iii. 48>	Collocat in lecto nocte meumque tulit;
<petr_riga. aur. reg_iii. 49>	Remque dolumque noto, lac mane uolens dare nato,
<petr_riga. aur. reg_iii. 50>	Et dolor illius fit meus ecce dolor."
<petr_riga. aur. reg_iii. 51>	Istius uerbum respondens altera dampnat
<petr_riga. aur. reg_iii. 52>	Dicens: "Mortuus est non meus, immo tuus."
<petr_riga. aur. reg_iii. 53>	Cumque stupens populus uerbis hereret in istis,
<petr_riga. aur. reg_iii. 54>	Allatus gladius, rege iubente, fuit;
<petr_riga. aur. reg_iii. 55>	Rex inquit: "Pueros in partes diuidat ensis;
<petr_riga. aur. reg_iii. 56>	Dimidias partes illa uel illa ferat."
<petr_riga. aur. reg_iii. 57>	Exclamat mulier cuius uiuit puer: "Infans
<petr_riga. aur. reg_iii. 58>	Huic detur uiuus; non gladietis eum; "
<petr_riga. aur. reg_iii. 59>	Viscera matris enim super illum mota fuerunt;
<petr_riga. aur. reg_iii. 60>	Affectus matrem comprobat esse pius.
<petr_riga. aur. reg_iii. 61>	"Nec michi nec tibi sit," ait alter, "sed gladietur;
<petr_riga. aur. reg_iii. 62>	In geminas partes diuidat ensis eum."
<petr_riga. aur. reg_iii. 63>	Matrum uerba notans, Salomon uiuum iubet illi
<petr_riga. aur. reg_iii. 64>	Infantem reddi que pia uerba sonat;
<petr_riga. aur. reg_iii. 65>	Et qui uerba prius spernebant edita tanquam
<petr_riga. aur. reg_iii. 66>	A puero, proceres ecce uerentur eum.
<petr_riga. aur. reg_iii. 67>	Rex Salomon, cuius nomen pacem sonat, illum
<petr_riga. aur. reg_iii. 68>	Signat qui uere pacis origo fuit.
<petr_riga. aur. reg_iii. 69>	Falsa parens sectam prauorum uel synagogam,
<petr_riga. aur. reg_iii. 70>	Ecclesiam mater uera notare potest.
<petr_riga. aur. reg_iii. 71>	Mater falsa suum perimit, tollens alienum
<petr_riga. aur. reg_iii. 72>	Vt necet; hoc heresis uel synagoga facit.
<petr_riga. aur. reg_iii. 73>	Dum clamat "Nostros super infantes Crucifixi
<petr_riga. aur. reg_iii. 74>	Sanguis eat," proprios tunc synagoga necat;
<petr_riga. aur. reg_iii. 75>	Nec sibi sufficit hoc, sed seducens alienos
<petr_riga. aur. reg_iii. 76>	Quos parit ecclesia, fraude necare parat;
<petr_riga. aur. reg_iii. 77>	Sed uox ecclesie dum Christi clamat ad aures,
<petr_riga. aur. reg_iii. 78>	Pro sibi sublatis sepe precando ualet
<petr_riga. aur. reg_iii. 79>	Inque suum recipit gremium quos fraus synagoge
<petr_riga. aur. reg_iii. 80>	Vel fraus scismatici sustulit arte sua.
<petr_riga. aur. reg_iii. 81>	Est gladius Christi sententia que synagogam
<petr_riga. aur. reg_iii. 82>	Ac heresim reprobat ecclesiamque iuuat.
<petr_riga. aur. reg_iii. 83>	Precedens Salomon omnes ratione peritos,
<petr_riga. aur. reg_iii. 84>	Plus aliis sensu clarus in orbe fuit.
<petr_riga. aur. reg_iii. 85>	Scripsit enigmata tot quot erant tria milia; scripsit
<petr_riga. aur. reg_iii. 86>	Carmina tot quot erant milia quinque canens:
<petr_riga. aur. reg_iii. 87>	Si Tres Personas credis, tria milia scribis
<petr_riga. aur. reg_iii. 88>	Lege noua, ueteris legis enigma loquens;
<petr_riga. aur. reg_iii. 89>	Si seruire Deo per sensus quinque laboras,
<petr_riga. aur. reg_iii. 90>	Das de carminibus milia quinque Deo.
<petr_riga. aur. reg_iii. 91>	Quicquid in arboribus, uirgultis, floribus, herbis,
<petr_riga. aur. reg_iii. 92>	Seminibusue latet in Salomone patet.
<petr_riga. aur. reg_iii. 93>	Omnes naturas pecudum cognouit et omnis
<petr_riga. aur. reg_iii. 94>	Reptilis et piscis omnis et omnis auis.
<petr_riga. aur. reg_iii. 95>	Inuenit uoces quibus adiurare solebat
<petr_riga. aur. reg_iii. 96>	Egrorum morbos subsidiumque dabat.
<petr_riga. aur. reg_iii. 97>	Obuia spiritibus inuenit uerba malignis,
<petr_riga. aur. reg_iii. 98>	Inde fugabat eos, nec remeare sinens;
<petr_riga. aur. reg_iii. 99>	Deque characteribus fuit auctor, quos pretiosis
<petr_riga. aur. reg_iii. 100>	Inscripsit gemmis, mira potenter agens;
<petr_riga. aur. reg_iii. 101>	Quas cum radice quam nouit naribus egri
<petr_riga. aur. reg_iii. 102>	Ponens, pellebat demonis omne genus.
<petr_riga. aur. reg_iii. 103>	Vtilis Hebree fuit ista scientia genti
<petr_riga. aur. reg_iii. 104>	Ante tuum partum, Virgo Beata Parens,
<petr_riga. aur. reg_iii. 105>	Nam tunc spirituum rabies insana malorum
<petr_riga. aur. reg_iii. 106>	Corpora uexabat multa furore graui.
<petr_riga. aur. reg_iii. 107>	Inde refert Iosephus quod mira gerens Eleazar
<petr_riga. aur. reg_iii. 108>	Exorcista fuit tempore, Tite, tuo;
<petr_riga. aur. reg_iii. 109>	Demoniis plenos hic coram Vespasiano
<petr_riga. aur. reg_iii. 110>	Ac Tito sanos hac ratione dabat,
<petr_riga. aur. reg_iii. 111>	Vtque probaret eis uir per nares patientis
<petr_riga. aur. reg_iii. 112>	Egressum Sathanan, uas statuebat aque;
<petr_riga. aur. reg_iii. 113>	Egresso Sathane tunc imperium dabat ut uas
<petr_riga. aur. reg_iii. 114>	Vertens egressum se manifestet eis;
<petr_riga. aur. reg_iii. 115>	Egrediens demon, metuens precepta iubentis,
<petr_riga. aur. reg_iii. 116>	Euertebat aque uas laticemque simul.
<petr_riga. aur. reg_iii. 117>	Disseruit Salomon a cedro donec ad herbam
<petr_riga. aur. reg_iii. 118>	Quam dicunt ysopum currere uerba sinat.
<petr_riga. aur. reg_iii. 119>	Cedrus sublimis Deus est; ysopus, breuis herba,
<petr_riga. aur. reg_iii. 120>	Est homo; solus habet Christus utrumque simul:
<petr_riga. aur. reg_iii. 121>	A cedro Christus paruam descendit ad herbam,
<petr_riga. aur. reg_iii. 122>	Ad carnem ueniens a Deitate sua.
<petr_riga. aur. reg_iii. 123>	Aut ysopus signat humiles, cedrusque superbos:
<petr_riga. aur. reg_iii. 124>	Iustum iudicium Christus utrisque dabit.
<petr_riga. aur. reg_iii. 125>	Porro super ligna rex disseruit, quia pendens
<petr_riga. aur. reg_iii. 126>	In ligno Christus iudicat inde reos.
<petr_riga. aur. reg_iii. 127>	Templum rex Salomon in terris, Christus in altis
<petr_riga. aur. reg_iii. 128>	Construit; illa domus preterit, ista manet.
<petr_riga. aur. reg_iii. 129>	Cum cedris Libani lapides parat ille politos,
<petr_riga. aur. reg_iii. 130>	Rex terrenus opus erigit inde suum:
<petr_riga. aur. reg_iii. 131>	Virtutum meritis animas polit iste fideles,
<petr_riga. aur. reg_iii. 132>	Rex celi fabricam subleuat inde suam.
<petr_riga. aur. reg_iii. 133>	In regis templo non est audita securis:
<petr_riga. aur. reg_iii. 134>	Nullus in etherea sede tumultus erit.
<petr_riga. aur. reg_iii. 135>	Malleus hic tuus est que te patientia tundit
<petr_riga. aur. reg_iii. 136>	Vt sic ad celi regna politus eas.
<petr_riga. aur. reg_iii. 137>	Quot cubitis constet et quid domus illa figuret,
<petr_riga. aur. reg_iii. 138>	Discute nunc, lector, qui sacra uerba legis.
<petr_riga. aur. reg_iii. 139>	In longum decies senos, denos ter in altum,
<petr_riga. aur. reg_iii. 140>	In latum cubitos bis gerit illa decem.
<petr_riga. aur. reg_iii. 141>	Per longum longeua fides signatur in ista
<petr_riga. aur. reg_iii. 142>	Vita, que per sex currit in orbe dies;
<petr_riga. aur. reg_iii. 143>	Per sublime nota spem, que consurgit in altum
<petr_riga. aur. reg_iii. 144>	Vt Tres Personas in Deitate notes;
<petr_riga. aur. reg_iii. 145>	Per latum, quod habet cubitos decies geminatos,
<petr_riga. aur. reg_iii. 146>	Designatur amor fratris amorque Dei:
<petr_riga. aur. reg_iii. 147>	Celestis fabrice structura bonis tribus istis
<petr_riga. aur. reg_iii. 148>	Surgit; Christus opus perficit inde suum.
<petr_riga. aur. reg_iii. 149>	Interius ligno tectus paries fuit omnis,
<petr_riga. aur. reg_iii. 150>	Viuificeque crucis istud imago fuit,
<petr_riga. aur. reg_iii. 151>	Que sanctos omnes in uera pace manentes
<petr_riga. aur. reg_iii. 152>	Protegit et munit consolidatque fide.
<petr_riga. aur. reg_iii. 153>	Templum dum fieret, nebule caligo repleuit;
<petr_riga. aur. reg_iii. 154>	Cernere non poterant presbyteri quid agant:
<petr_riga. aur. reg_iii. 155>	Caligo nebule turgentes plebis Hebree
<petr_riga. aur. reg_iii. 156>	Doctores, dominos, pontificesue notat,
<petr_riga. aur. reg_iii. 157>	Quorum mens spernens in Christum credere nunquam
<petr_riga. aur. reg_iii. 158>	Aspicit erroris nube repleta Deum.
<petr_riga. aur. reg_iii. 159>	In templo factos ex ere boues duodenos
<petr_riga. aur. reg_iii. 160>	Inter res alias a Salomone scias;
<petr_riga. aur. reg_iii. 161>	In labro, quod erat ex ere, boues locat illos.
<petr_riga. aur. reg_iii. 162>	Labrum siue boues, terne quid ista notent:
<petr_riga. aur. reg_iii. 163>	Bis sex discipulos ex ere boues duodeni
<petr_riga. aur. reg_iii. 164>	Designant, Christum qui studuere sequi;
<petr_riga. aur. reg_iii. 165>	Quod resonat, fiunt ex ere boues quia clamor
<petr_riga. aur. reg_iii. 166>	Oris apostolici sparsus ubique fuit;
<petr_riga. aur. reg_iii. 167>	Per labrum terre signari credimus orbem,
<petr_riga. aur. reg_iii. 168>	Quem perlustrauit illa beata cohors,
<petr_riga. aur. reg_iii. 169>	In uirtute Patris, Nati, Flatusque Beati
<petr_riga. aur. reg_iii. 170>	Baptizans gentes instituensque fidem.
<petr_riga. aur. reg_iii. 171>	Vt Iosephus scribit, dum rex Salomon opus istud
<petr_riga. aur. reg_iii. 172>	Construit, inuentus est lapis unus ibi
<petr_riga. aur. reg_iii. 173>	Qui nulla potuit in templi parte locari
<petr_riga. aur. reg_iii. 174>	Donec suscepit angulus hospes eum.
<petr_riga. aur. reg_iii. 175>	Excipit hanc petram sublimior angulus edis,
<petr_riga. aur. reg_iii. 176>	Que gemino muro fibula facta fuit;
<petr_riga. aur. reg_iii. 177>	Inde Dauid loquitur: "Reprobus lapis in caput edis
<petr_riga. aur. reg_iii. 178>	Efficitur, de quo lumina multa stupent."
<petr_riga. aur. reg_iii. 179>	Est lapis hic reprobus Mediator, quem reprobauit,
<petr_riga. aur. reg_iii. 180>	Quem cruce dampnauit liuor, Hebree, tuus;
<petr_riga. aur. reg_iii. 181>	Sed surgendo caput fit nostrum dum synagogam
<petr_riga. aur. reg_iii. 182>	Ecclesie socians nectit utramque sibi.
<petr_riga. aur. reg_iii. 183>	Vt nil de gemmis, nil de lignis pretiosis,
<petr_riga. aur. reg_iii. 184>	Nil de sculpturis deliciisue loquar,
<petr_riga. aur. reg_iii. 185>	Auri fertilitas, argenti copia nullis
<petr_riga. aur. reg_iii. 186>	Exprimitur uerbis, qua nitet illa domus.
<petr_riga. aur. reg_iii. 187>	Qui per plateas lapides sparguntur, aceruis
<petr_riga. aur. reg_iii. 188>	Argenti fieri non potuere pares.
<petr_riga. aur. reg_iii. 189>	Inter opes alias, quarum florebat honore,
<petr_riga. aur. reg_iii. 190>	Festiva Salomon extulit arte thronum;
<petr_riga. aur. reg_iii. 191>	Vendicat ex ebore sibi materiam thronus; auri
<petr_riga. aur. reg_iii. 192>	Regia nobilitas uestit et ornat eum.
<petr_riga. aur. reg_iii. 193>	Auro fulgentes, eboris candore, leuncli
<petr_riga. aur. reg_iii. 194>	Bis sex assistunt respiciuntque thronum;
<petr_riga. aur. reg_iii. 195>	 Nec duo maiores alii desunt ibi; leuum
<petr_riga. aur. reg_iii. 196>	Possidet hic, dextrum possidet ille latus.
<petr_riga. aur. reg_iii. 197>	Totam sustentant sedem duo brachia; senos
<petr_riga. aur. reg_iii. 198>	Sculptor in ascensu fecit inesse gradus.
<petr_riga. aur. reg_iii. 199>	Tam festiva fuit predicte gloria sedis,
<petr_riga. aur. reg_iii. 200>	Omnibus in regnis spreuit habere parem.
<petr_riga. aur. reg_iii. 201>	Rex Salomon Christus, maiestas numinis aurum,
<petr_riga. aur. reg_iii. 202>	Alma parens thronus est, et pudor eius ebur;
<petr_riga. aur. reg_iii. 203>	Bis sex discipulos bis sex assigno leunclis,
<petr_riga. aur. reg_iii. 204>	Laudibus instantes, Virgo Maria, tuis.
<petr_riga. aur. reg_iii. 205>	Est Gabriel dexter leo, leuus uirgo Iohannes;
<petr_riga. aur. reg_iii. 206>	Virgineus custos ille uel ille fuit;
<petr_riga. aur. reg_iii. 207>	Qui bene dicuntur propter duo uerba leones,
<petr_riga. aur. reg_iii. 208>	Nam quasi rugitum uocis uterque dedit.
<petr_riga. aur. reg_iii. 209>	In mundo Gabriel sic rugit, "Aueto, Maria; "
<petr_riga. aur. reg_iii. 210>	Quod leo sit Gabriel, indicat iste sonus.
<petr_riga. aur. reg_iii. 211>	"Est Verbum factum caro," promunt ora Iohannis;
<petr_riga. aur. reg_iii. 212>	Dum tonat his uerbis, factus et ipse leo.
<petr_riga. aur. reg_iii. 213>	Sex bona sex gradibus signantur: pax, modus, equum,
<petr_riga. aur. reg_iii. 214>	Spes robusta, fides integra, uerus amor.
<petr_riga. aur. reg_iii. 215>	Brachia que sedem cingunt utrumque figurant,
<petr_riga. aur. reg_iii. 216>	Cum Simeone Ioseph, qui tenuere Iesum.
<petr_riga. aur. reg_iii. 217>	Par opus huic operi nusquam monstratur: honori
<petr_riga. aur. reg_iii. 218>	Nullus par poterit esse, Maria, tuo.

<petr_riga. aur. reg_iii. tit.>	de regina Austri
<petr_riga. aur. reg_iii. 219>	Austri reginam de finibus orbis ad urbem
<petr_riga. aur. reg_iii. 220>	Ierusalem regis fama stupenda trahit;
<petr_riga. aur. reg_iii. 221>	Plurimus hanc cetus comitatur, aromata, gemmas,
<petr_riga. aur. reg_iii. 222>	Ornatus, auri pondera multa ferens.
<petr_riga. aur. reg_iii. 223>	Que regina Saba proponit enigmata soluit
<petr_riga. aur. reg_iii. 224>	Rex Salomon, reserans clausa, stupenda docens.
<petr_riga. aur. reg_iii. 225>	Auribus illa bibens uim uerborum, sua pascens
<petr_riga. aur. reg_iii. 226>	Eius deliciis lumina, tota stupet;
<petr_riga. aur. reg_iii. 227>	Et uero famam testata fuisse minorem,
<petr_riga. aur. reg_iii. 228>	Inquit quod famam uinceret ipse suam.
<petr_riga. aur. reg_iii. 229>	Dans aurum, gemmas, species, et aromata regi,
<petr_riga. aur. reg_iii. 230>	Suscipit a regis plurima dona manu.
<petr_riga. aur. reg_iii. 231>	Vnam radicem que nutrit balsama regi
<petr_riga. aur. reg_iii. 232>	Reginam Iosephi scripta dedisse ferunt;
<petr_riga. aur. reg_iii. 233>	Vt radicis odor uites inbalsamet, inter
<petr_riga. aur. reg_iii. 234>	Engaddi uites hanc posuere uiri.

<petr_riga. aur. reg_iii. tit.>	de ligno crucis quod indicauit regina Salomoni
<petr_riga. aur. reg_iii. 235>	Post reditum regina suum quod dicere presens
<petr_riga. aur. reg_iii. 236>	Noluit, hoc absens per sua scripta docet:
<petr_riga. aur. reg_iii. 237>	Indiciis certis regi prenobile lignum
<petr_riga. aur. reg_iii. 238>	In Saltus positum nuntiat esse Domo,
<petr_riga. aur. reg_iii. 239>	In quo priuetur uita pendens homo, cuius
<petr_riga. aur. reg_iii. 240>	Pro nece ius regni perdet Hebrea tribus;
<petr_riga. aur. reg_iii. 241>	Hoc metuens Salomon rex intra uiscera terre
<petr_riga. aur. reg_iii. 242>	Abscondit lignum, delituitque diu
<petr_riga. aur. reg_iii. 243>	Donec promeruit piscina Probatica circa,
<petr_riga. aur. reg_iii. 244>	Christe, tuum tempus illud habere sibi;
<petr_riga. aur. reg_iii. 245>	Esse crucem dicunt hoc lignum nobile, cuius
<petr_riga. aur. reg_iii. 246>	Virtus extinxit lumen, Hebree, tuum.
<petr_riga. aur. reg_iii. 247>	Ecclesiam regina notat de gentibus ortam,
<petr_riga. aur. reg_iii. 248>	Que mundum fugiens querit amando Deum;
<petr_riga. aur. reg_iii. 249>	Dat gemmas caste uiuens, dat aromata spargens
<petr_riga. aur. reg_iii. 250>	Virtutes, aurum dat sapienter agens;
<petr_riga. aur. reg_iii. 251>	Sensum miratur Salomonis dum sacra Christi
<petr_riga. aur. reg_iii. 252>	Verba legens in eis mystica multa uidet.
<petr_riga. aur. reg_iii. 253>	Inuoluit regem processu temporis error;
<petr_riga. aur. reg_iii. 254>	Eius corrumpit cor muliebris amor,
<petr_riga. aur. reg_iii. 255>	Vxoresque suas metuens offendere, celi
<petr_riga. aur. reg_iii. 256>	Non timet offensam, numina falsa colens.
<petr_riga. aur. reg_iii. 257>	Quod rex inueniat ueniam tantosque reatus
<petr_riga. aur. reg_iii. 258>	Puniat, hoc nusquam lectio sacra docet.
<petr_riga. aur. reg_iii. 259>	Ieroboam seruus Salomonis tempore quodam
<petr_riga. aur. reg_iii. 260>	Egrediens in agrum carpere cepit iter,
<petr_riga. aur. reg_iii. 261>	Quem clamis ornabat noua; mox occurrit Ahias,
<petr_riga. aur. reg_iii. 262>	Bis sex in partes diuidit hanc, et ait:
<petr_riga. aur. reg_iii. 263>	"Tolle decem tibi scissuras, Dominus tibi dicit;
<petr_riga. aur. reg_iii. 264>	Tot tribuum princeps et dominator eris,
<petr_riga. aur. reg_iii. 265>	Possideatque tribum Salomonis filius unam
<petr_riga. aur. reg_iii. 266>	Ne penitus pereat tota lucerna Dauid."
<petr_riga. aur. reg_iii. 267>	Ieroboam turgens isto sermone laborat
<petr_riga. aur. reg_iii. 268>	Vt plebs excutitat a Salomone iugum;
<petr_riga. aur. reg_iii. 269>	Hac causa Salomon parat hunc gladiare, sed iste
<petr_riga. aur. reg_iii. 270>	Transit ad Egypti regna, cauendo necem.
<petr_riga. aur. reg_iii. 271>	Regnauit Salomon rex denis bis quater annis;
<petr_riga. aur. reg_iii. 272>	Post hec cum patribus dormiit ille suis.
<petr_riga. aur. reg_iii. 273>	Successit Roboam, iuuenum qui uerba secutus,
<petr_riga. aur. reg_iii. 274>	Surda consilium transiit aure sensum.
<petr_riga. aur. reg_iii. 275>	 Ergo decem spreuere tribus seruire superbo,
<petr_riga. aur. reg_iii. 276>	 Quarum Ieroboam rex dominusque fuit.
<petr_riga. aur. reg_iii. 277>	Binos ex auro uitulos quos uulgus adoret
<petr_riga. aur. reg_iii. 278>	Conflari fecit immemor ille Dei.
<petr_riga. aur. reg_iii. 279>	Dum sacra rex offeret eis, ait Abdo propheta:
<petr_riga. aur. reg_iii. 280>	"Aras, cultores destruet ira Dei.
<petr_riga. aur. reg_iii. 281>	Iosias, de stirpe Dauid, procedet ad ortum,
<petr_riga. aur. reg_iii. 282>	Qui tanti sceleris celitus ultor erit;
<petr_riga. aur. reg_iii. 283>	Istud erit signum, presens ruet ara, liquescent
<petr_riga. aur. reg_iii. 284>	Sacra; meis uerbis res dabit ista fidem."
<petr_riga. aur. reg_iii. 285>	Hunc iubet ergo rapi rex, sed manus aruit eius,
<petr_riga. aur. reg_iii. 286>	Quam precibus sanat ille propheta suis.
<petr_riga. aur. reg_iii. 287>	Mox ruit ara, ruunt sacra; rex miratur et illi
<petr_riga. aur. reg_iii. 288>	Precipit ut secum prandeat; ille negat.
<petr_riga. aur. reg_iii. 289>	"Iussit," ait, "Dominus me nusquam tangere panem
<petr_riga. aur. reg_iii. 290>	Donec sit reditus ad mea tectus meus."
<petr_riga. aur. reg_iii. 291>	Decipit hunc senior falso sermone propheta,
<petr_riga. aur. reg_iii. 292>	Instinctu cuius uescitur ille cibo;
<petr_riga. aur. reg_iii. 293>	Dumque sedens asino redit, occurrit leo, uita
<petr_riga. aur. reg_iii. 294>	Privat eum sed ei uulnera nulla facit;
<petr_riga. aur. reg_iii. 295>	Non asinum tangit neque defunctum leo ledit;
<petr_riga. aur. reg_iii. 296>	Inter utrumque fera stat feritate carens.
<petr_riga. aur. reg_iii. 297>	Designatur in hoc facto ne tu cito credas
<petr_riga. aur. reg_iii. 298>	Omni spiritui, qui ratione uiges,
<petr_riga. aur. reg_iii. 299>	Sed precepta Dei serues ne te leo tangat
<petr_riga. aur. reg_iii. 300>	Qui iustis fraudes insidiasque parat.
<petr_riga. aur. reg_iii. 301>	Forte uel hanc penam iustus Deus intulit illi
<petr_riga. aur. reg_iii. 302>	Ne post hanc uitam pena sequatur eum.
	
<petr_riga. aur. reg_iii. tit.>	de Helias et Heliseo
<petr_riga. aur. reg_iii. 303>	Ecce quid Helias notet aut Heliseus adumbret
<petr_riga. aur. reg_iii. 304>	Cerne, quibus magnum signa dedere decus.
<petr_riga. aur. reg_iii. 305>	Dum famis est tempus, coruorum cura ministrans
<petr_riga. aur. reg_iii. 306>	Heliam pascit, dans alimenta cibi.
<petr_riga. aur. reg_iii. 307>	Mane ferunt panes, prebent in uespere carnes;
<petr_riga. aur. reg_iii. 308>	In tali uictu magna figura latet.
<petr_riga. aur. reg_iii. 309>	Peccans est coruus, sed dum peccata fatetur,
<petr_riga. aur. reg_iii. 310>	Pane cibat fidei nunc quasi mane Deum;
<petr_riga. aur. reg_iii. 311>	Credens quod nostra caro mundi fine resurget,
<petr_riga. aur. reg_iii. 312>	Dat carnes tanquam uespere, Christe, tibi.
<petr_riga. aur. reg_iii. 313>	Est uelut esuriens Helias quando salutem
<petr_riga. aur. reg_iii. 314>	Esuriens nostram nos, pie Christe, uocas.
<petr_riga. aur. reg_iii. 315>	Mittitur ad uiduam uir prudens, audit ab illa:
<petr_riga. aur. reg_iii. 316>	"Ante meam mortem colligo ligno duo:"
<petr_riga. aur. reg_iii. 317>	Nomine non solo ligni signata sed ipso
<petr_riga. aur. reg_iii. 318>	Lignorum numero ligna fuere crucis.
<petr_riga. aur. reg_iii. 319>	Helie sacro benedicitur ore farina
<petr_riga. aur. reg_iii. 320>	Ac oleum uidue, fertilitasque fluit:
<petr_riga. aur. reg_iii. 321>	Munda caro Domini, sacra crismatis unctio, possunt
<petr_riga. aur. reg_iii. 322>	Hec duo signari rite per illa duo;
<petr_riga. aur. reg_iii. 323>	Siue farina fides, operum dilectio feruens
<petr_riga. aur. reg_iii. 324>	Est oleum; iustis non perit iste cibus.
<petr_riga. aur. reg_iii. 325>	Per uiduam, de qua canitur "Viduam benedicam,"
<petr_riga. aur. reg_iii. 326>	Ecclesiam sapiens quisque notare potest.
<petr_riga. aur. reg_iii. 327>	Mors rapit huic uidue puerum, uir suscitat illum
<petr_riga. aur. reg_iii. 328>	Predictus; fertur iste fuisse Ionas.
<petr_riga. aur. reg_iii. 329>	Predictum reparat altare Baalque prophetas
<petr_riga. aur. reg_iii. 330>	Omnes occidit, istud agente Deo.
<petr_riga. aur. reg_iii. 331>	Per Domini seruum, qui clauserat ethera, nulla
<petr_riga. aur. reg_iii. 332>	Nubes in sicco tempore uisa fuit.
<petr_riga. aur. reg_iii. 333>	Post species monstrans hominis uestigia, signum
<petr_riga. aur. reg_iii. 334>	Venture pluuie, uisa patensque fuit:
<petr_riga. aur. reg_iii. 335>	Sic fuit ariditas in legis tempore, nullum
<petr_riga. aur. reg_iii. 336>	Producens fructum littera legis erat;
<petr_riga. aur. reg_iii. 337>	Sed post ros nubis Christi descendit in ortu
<petr_riga. aur. reg_iii. 338>	Cum nos mundauit crimine Mundus Homo.
<petr_riga. aur. reg_iii. 339>	Inde propheta uiros bis sex inuenit arantes,
<petr_riga. aur. reg_iii. 340>	In quibus implebat hoc Heliseus opus;
<petr_riga. aur. reg_iii. 341>	Helias clamidem super hunc iacit; ille prophetat
<petr_riga. aur. reg_iii. 342>	Et mox dimisso patre ministrat ei.