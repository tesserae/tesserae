<vers_evers_glonn. 1.1>	Dulces modos et carmina praebe, lyra Treicia,
<vers_evers_glonn. 1.2>	Commota quis cacumina planxere yperborea.
<vers_evers_glonn. 2.1 >	Montes simulque flumina illa putent nunc Orphea,
<vers_evers_glonn. 2.2 >	Respondeantque, carmina silvae canant melliflua.
<vers_evers_glonn. 3.1>	Gravis det organum tuba; alte resultet fistula:
<vers_evers_glonn. 3.2>	Omnis canat armonia; det philomela cantica.
<vers_evers_glonn. 4.1>	Olim nitens clarissima, terrisque famosissima
<vers_evers_glonn. 4.2>	Sancti patris basilica Florentii praecipua:
<vers_evers_glonn. 5.1>	Sensit fera incendia a gente crudelissima
<vers_evers_glonn. 5.2>	Vere bruta Brittannica. Lugete cuncti talia!
<vers_evers_glonn. 6.1>	Omnis enim cum Gallia Florentii suffragia
<vers_evers_glonn. 6.2>	Deposceret tunc cernua, contempsit haec gens impia.
<vers_evers_glonn. 7.1>	Olim pius rex Karolus magnus ac potentissimus
<vers_evers_glonn. 7.2>	Fecit locum devotius pro beati virtutibus.
<vers_evers_glonn. 8.1>	Terris datis foecundibus auxit honorem largius,
<vers_evers_glonn. 8.2>	Et praebuit tunc vasculum coena dei magnificum.
<vers_evers_glonn. 9.1>	Per hunc fugatur saepius infirmitas languentibus,
<vers_evers_glonn. 9.2>	Et sanitas fidelibus praestatur ex hoc protinus.
<vers_evers_glonn. 10.1>	Post imperans Hludovicus, magni Karoli filius,
<vers_evers_glonn. 10.2>	Ipsum locum benignius colit piis ornatibus.
<vers_evers_glonn. 11.1>	Qui filiis rebellibus concussus, altis fluctibus
<vers_evers_glonn. 11.2>	Et Franciam turbantibus regnum reliquit mortuus.
<vers_evers_glonn. 12.1>	His quattuor mox partibus regnum sibi secantibus,
<vers_evers_glonn. 12.2>	Pro Francia iurgantibus bellum fuit horridius.
<vers_evers_glonn. 13.1>	Imperio sic turbido crescit malorum factio;
<vers_evers_glonn. 13.2>	Surgensque tunc dissensio permiscet omnes iurgio.
<vers_evers_glonn. 14.1>	Invadit alter socios; crescunt mali super bonos;
<vers_evers_glonn. 14.2>	Tirannus omnis infremuit; dantur honores impio;
<vers_evers_glonn. 15.1>	Fit plurima vastatio, sanctis locis praedatio,
<vers_evers_glonn. 15.2>	Cunctis bonis turbatio, rerum simul confusio.
<vers_evers_glonn. 16.1>	Quidam fuit hoc tempore Nemenoius nomine,
<vers_evers_glonn. 16.2>	Pauper prius progenie agrum colebat vomere.
<vers_evers_glonn. 17.1>	Sed repperit largissimum thesaurum terrae conditum,
<vers_evers_glonn. 17.2>	Quo plurimorum divitum iunxit sibi solatium.
<vers_evers_glonn. 18.1>	Dehinc per artem fallere coepitque mox succrescere,
<vers_evers_glonn. 18.2>	Donec super cunctos ope transcenderet potentiae.
<vers_evers_glonn. 19.1>	Sic ergo discordantibus Francis simul cum regibus,
<vers_evers_glonn. 19.2>	Cum caeteris rebellibus fit Karolo contrarius.
<vers_evers_glonn. 20.1>	Hic Karolus cum fratribus bellum gerebat saepius,
<vers_evers_glonn. 20.2>	Nec praevalebat hostibus tantis repulsus cladibus.
<vers_evers_glonn. 21.1>	Confidit unde impius, praedas agit Nemenoius,
<vers_evers_glonn. 21.2>	Instando Redonensibus simulque Nannetensibus.
<vers_evers_glonn. 22.1>	Deinde Pictavensium trans Ligerim manentium
<vers_evers_glonn. 22.2>	Pagum petit Medalgicum, Glomnam locum pulcherrimum.
<vers_evers_glonn. 23.1>	Turmam vocat monachicam multamque dat pecuniam,
<vers_evers_glonn. 23.2>	Iubet suam mox statuam effigiari splendidam,
<vers_evers_glonn. 24.1>	Quam ponerent pinnaculo ad Orientem patulo,
<vers_evers_glonn. 24.2>	Signum quod esset, Karolum se non timere dominum.
<vers_evers_glonn. 25.1>	Illi statim regi suo haec pertulerunt Karolo,
<vers_evers_glonn. 25.2>	Qui audiens superbiam miratus est audaciam.
<vers_evers_glonn. 26.1>	Tunc iussit ut pecuniam sibi disponerent totam,
<vers_evers_glonn. 26.2>	Illius albo lapide sculpta visus imagine,
<vers_evers_glonn. 27.1>	Quam ponerent pinnaculo ad Orientem patulo,
<vers_evers_glonn. 27.2>	Signum foret quod impio se subiugandum Karolo.
<vers_evers_glonn. 28.1>	Iratus ille talibus locum petit velocius;
<vers_evers_glonn. 28.2>	Praedas iubet militibus; accendit ignem protinus.
<vers_evers_glonn. 29.1>	Flammas ubique Brittones mox inferunt ira truces:
<vers_evers_glonn. 29.2>	Sanctus locus comburitur, tantum decus consumitur.
<vers_evers_glonn. 30.1>	Heu me, dolores patriae, heu me! honores gloriae
<vers_evers_glonn. 30.2>	Quam novit orbis pristinae! heu me! fluunt nunc lacrimae.
<vers_evers_glonn. 31.1>	Tunc excitatus caelitus sanctus adest Florentius,
<vers_evers_glonn. 31.2>	Respexit inflammantibus locum suum Brittonibus.
<vers_evers_glonn. 32.1>	O quanta esset ultio, si non foret permissio!
<vers_evers_glonn. 32.2>	Percussus est sed impius debilitatis pedibus.
<vers_evers_glonn. 33.1>	Precatur indulgentiam, redire posset patriam;
<vers_evers_glonn. 33.2>	Reversus ad Brittanniam dat nimiam pecuniam.
<vers_evers_glonn. 34.1>	Abbas erat Dido bonus regi Karolo proximus,
<vers_evers_glonn. 34.2>	Qui convocatis fratribus regem petit quantocius.
<vers_evers_glonn. 35.1>	Exponit iras Brittonum magnum scelus crudelium:
<vers_evers_glonn. 35.2>	Tunc rex dolens in pectore quaerit vicem mox reddere.
<vers_evers_glonn. 36.1>	Hinc Andegavam protinus urbem petit tristissimus.
<vers_evers_glonn. 36.2>	Dat abbatiam loculi sancto Iohanni dediti.
<vers_evers_glonn. 37.1>	Sed hoc parum visum fuit moxque alteram tradidit
<vers_evers_glonn. 37.2>	Sancti Gundulfi nomine, quae partibus est Franciae.
<vers_evers_glonn. 38.1>	Magnis datis muneribus circa locum fit sedulus,
<vers_evers_glonn. 38.2>	Restituit nunc felicius decorat atque pulchrius.
<vers_evers_glonn. 39.1>	Gaudete cuncti cordibus, cantate magnis vocibus,
<vers_evers_glonn. 39.2>	Sancte Florenti, quaesumus, adesto nobis caelitus.