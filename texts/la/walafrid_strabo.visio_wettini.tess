<walahfr. wett. visio 1>	Christe, novum qui pascha mihi concedis agendum,
<walahfr. wett. visio 2>	Suscipe dona precum laudisque salubria nostrae
<walahfr. wett. visio 3>	Vota, voluntatem potius quam dona requirens.
<walahfr. wett. visio 4>	Quantum posse dabis, tantum sum velle paratus,
<walahfr. wett. visio 5>	Cum tua maiestas velle atque valere ministret.
<walahfr. wett. visio 6>	Te precor, alme deus, pueriles dissice ludos,
<walahfr. wett. visio 7>	Et fermenta tui placida insere dogmatis, ut sit
<walahfr. wett. visio 8>	Blanda mihi dulcisque patris sententia, cuius
<walahfr. wett. visio 9>	Iussa sequor, ne dorsa fero lacerare flagello
<walahfr. wett. visio 10>	Incipiat, carmenque animo reprobare citato.
<walahfr. wett. visio 11>	Non aliunde quidem primum componere carmen
<walahfr. wett. visio 12>	Disposui, quam sancta sequens praecepta priorum,
<walahfr. wett. visio 13>	Primitias deferre deo, cui cordis in ara
<walahfr. wett. visio 14>	Fertur adeps, sanctae cum laudis odore litatus.
<walahfr. wett. visio 15>	Iesu Christe, crucis rogo per merita alma sacratae
<walahfr. wett. visio 16>	Atque resurgentis per maxima festa leonis,
<walahfr. wett. visio 17>	Cuius adest hodie festum venerabile cunctis,
<walahfr. wett. visio 18>	Ut me digneris vitiis mundare nefandis,
<walahfr. wett. visio 19>	Ne quod voce probo, hoc nostro damnetur in actu.
<walahfr. wett. visio 20>	Quid loquar ulterius? mundi miserere, redemptor,
<walahfr. wett. visio 21>	Perque potestatis numen succurre, triformis.
<walahfr. wett. visio 22>	Rhenus ab Ausoniis quo ducitur Alpibus, aequor
<walahfr. wett. visio 23>	Miscet, in occiduis diffusus partibus, ingens.
<walahfr. wett. visio 24>	Illius in medio suspenditur insula fluctu,
<walahfr. wett. visio 25>	Augia nomen habens, iacet hanc Germania circa.
<walahfr. wett. visio 26>	Haec solet egregias monachorum gignere turmas.
<walahfr. wett. visio 27>	Primus in hac sanctus construxit moenia praesul
<walahfr. wett. visio 28>	Pirminius ternisque gregem protexerat annis.
<walahfr. wett. visio 29>	Huius quisque velit sanctam cognoscere vitam,
<walahfr. wett. visio 30>	Ipsa sepulchra petat, satis ipse probabit in Hornbach.
<walahfr. wett. visio 31>	Postea septenis praesedit cursibus Eto;
<walahfr. wett. visio 32>	Tum sequitur binis laudandus Geba sacerdos.
<walahfr. wett. visio 33>	Bina Ermenfredus tum lustra peregerat abba,
<walahfr. wett. visio 34>	Sidonius ternis denisque ibi praefuit annis;
<walahfr. wett. visio 35>	Vicenos binosque receperat inde Iohannes.
<walahfr. wett. visio 36>	Quinque Petrus sortitur item venerabilis annos,
<walahfr. wett. visio 37>	Quattuor inde tulit Waldonis lustra potestas.
<walahfr. wett. visio 38>	Tempore sub quorum iuvenis velut aurea surgit
<walahfr. wett. visio 39>	Stella, tenebrosum citius vulganda per orbem,
<walahfr. wett. visio 40>	Coenobium quinquennis enim Insulanense petivit.
<walahfr. wett. visio 41>	Nec latet urbs homines in vertice structa levato,
<walahfr. wett. visio 42>	Sed neque testa subit modium. Per regna volando
<walahfr. wett. visio 43>	Tanti fama viri regales verberat aures,
<walahfr. wett. visio 44>	Post rapitur non sponte foras de carcere caro,
<walahfr. wett. visio 45>	Et qui liber erat, fit libertate soluta
<walahfr. wett. visio 46>	Pastor ovile tuens, cuius pars magna profanis
<walahfr. wett. visio 47>	Actibus insistens Christi de calle viavit.
<walahfr. wett. visio 48>	Provida quippe dei talem sapientia patrem
<walahfr. wett. visio 49>	Constituit, qui cuncta sacris sub legibus arcens
<walahfr. wett. visio 50>	Rure tenus destructa novat, geminamque ruinam
<walahfr. wett. visio 51>	Elevat, inque dei varium transmutat honorem,
<walahfr. wett. visio 52>	Interiora medens atque exteriora reformans.
<walahfr. wett. visio 53>	Cuius ad ingenium nullus mihi sermo redundat
<walahfr. wett. visio 54>	Narrandum, quoniam specialis in orbe refulsit
<walahfr. wett. visio 55>	Doctor, in incultis iaciens sacra semina sulcis,
<walahfr. wett. visio 56>	Largus in auxilio, vita probus, aptus amori,
<walahfr. wett. visio 57>	Iustus in arbitrio, arte sagax, perfectior actu:
<walahfr. wett. visio 58>	Quid moror ista canens, cum possim iure fateri
<walahfr. wett. visio 59>	Me nescire alium, qui compensetur ad istum.
<walahfr. wett. visio 60>	Cogitur interea monachorum pastor haberi,
<walahfr. wett. visio 61>	Discipulus dudum disponitur ipse magister;
<walahfr. wett. visio 62>	Carceris ipse fuit custos, quo saepe cupivit
<walahfr. wett. visio 63>	Finitimum expectare diem, tum morte revicta
<walahfr. wett. visio 64>	Perpetuaque frui, Christo donante, corona.
<walahfr. wett. visio 65>	Vocibus in septem, si promat verba palatus,
<walahfr. wett. visio 66>	Non erit ulla tamen narrandi cuncta facultas,
<walahfr. wett. visio 67>	In quibus immensum perfecerit ille laborem.
<walahfr. wett. visio 68>	Quicquid erat Christi per ovilia iure regendum
<walahfr. wett. visio 69>	Fecit et assidua constanter pace salutem
<walahfr. wett. visio 70>	Christicolis statuit, regali munere fultus.
<walahfr. wett. visio 71>	Dirigiturque maris trans aequora vasta profundi
<walahfr. wett. visio 72>	Graecorum ad proceres, scopulisque illisa carina
<walahfr. wett. visio 73>	Fudit onus cunctumque virum, sed praesul ab undis
<walahfr. wett. visio 74>	Seque suosque manum domino praebente recepit.
<walahfr. wett. visio 75>	Nulla maris post haec rabidi discrimina passus,
<walahfr. wett. visio 76>	Sed potius recto cursu fatisque secundis
<walahfr. wett. visio 77>	Argivum responsa rato tulit ordine Francis.
<walahfr. wett. visio 78>	Denique longa tulit postquam fastidia, coepit
<walahfr. wett. visio 79>	Mente sub obscura refugus tractare recessum
<walahfr. wett. visio 80>	Ordine de tanto, ne captus amore tenendi
<walahfr. wett. visio 81>	Linqueret aeternum, cui semper, munus, inhaesit.
<walahfr. wett. visio 82>	Anno igitur decimo Hludowici Caesaris, atque
<walahfr. wett. visio 83>	Bis cessere novem illius tunc ordinis anni,
<walahfr. wett. visio 84>	Sexaginta quoque aetatis iam tempora clausit,
<walahfr. wett. visio 85>	Morbus in exitium traxit loetale patronum.
<walahfr. wett. visio 86>	Ille dolor dilectus erat, carissima febris,
<walahfr. wett. visio 87>	Mors contempta, fugae haec occasio prima patebat.
<walahfr. wett. visio 88>	Venit adoptivum redeundi in carceris antrum
<walahfr. wett. visio 89>	Tempus, ut alterius contemplans ora iubentis,
<walahfr. wett. visio 90>	Quod prius iniunxit, iam tunc servaret agendo.
<walahfr. wett. visio 91>	Solvitur ex onere atque sibi subiecta refutat,
<walahfr. wett. visio 92>	Perfruiturque quiete silens feliciter exin.
<walahfr. wett. visio 93>	Fare, precor, quicumque velis, quaesitor honoris,
<walahfr. wett. visio 94>	Quod tibi munus erit, cuius mala fama cerebrum
<walahfr. wett. visio 95>	Turbat et hanc famam dirissima poena sequetur.
<walahfr. wett. visio 96>	Conspicis ecce meum dulci rumore refertum
<walahfr. wett. visio 97>	Pro nihilo duxisse volans et inane favoris
<walahfr. wett. visio 98>	Molle decus, multumque viris miserabile iustis.
<walahfr. wett. visio 99>	O ne magna dies damnans inhonoret, honores
<walahfr. wett. visio 100>	Spernite, per normamque sacri resipiscite patris.
<walahfr. wett. visio 101>	Versibus in paucis Heitonis gesta parumper
<walahfr. wett. visio 102>	Depinxi, brevitate tamen maiora potestis
<walahfr. wett. visio 103>	Nosse, sub invidia si mens non vestra gravatur.
<walahfr. wett. visio 104>	Musa soror, maiora refer celerique volatu
<walahfr. wett. visio 105>	Pange melos, laudisque facem generisque latebras,
<walahfr. wett. visio 106>	Cuius ab exortu Heitoni traditur heres.
<walahfr. wett. visio 107>	Est famosa tribus, quae legum docta per artes
<walahfr. wett. visio 108>	Promeruit primo populi sedisse senatu
<walahfr. wett. visio 109>	Iudicioque bonas iusto discernere leges:
<walahfr. wett. visio 110>	Illius e medio surgit generamine proles.
<walahfr. wett. visio 111>	Dicitur Erbaldus verso sermone "vir audax".
<walahfr. wett. visio 112>	Post septem denosque petit venerabilis annos
<walahfr. wett. visio 113>	Insulanense salum, sociatur fratribus illis
<walahfr. wett. visio 114>	Atque magisterio Heitonis traditur almi.
<walahfr. wett. visio 115>	Quo monstrante sacris non parva ex parte libellis
<walahfr. wett. visio 116>	Imbuitur, variaeque vetant ne traderet artes
<walahfr. wett. visio 117>	Septenas curae, antiqui quas auribus indunt
<walahfr. wett. visio 118>	Nobilium. Namque illa refert scriptura Iohannis
<walahfr. wett. visio 119>	Ante retroque animalia sancta oculata fuisse.
<walahfr. wett. visio 120>	Sensus adest: sic doctus homo ex ratione biformi
<walahfr. wett. visio 121>	Ante superna videt, retro terrena cavetque,
<walahfr. wett. visio 122>	Hac ex parte foret ne clauso lumine caecus.
<walahfr. wett. visio 123>	Mittitur ad quendam socio comitatus abinde,
<walahfr. wett. visio 124>	Cuius multa viret sapientia dogmate, Scottum.
<walahfr. wett. visio 125>	Quem dixi socium carmen perquirit abundans,
<walahfr. wett. visio 126>	Nam vitam meta et vires in morte triumphat.
<walahfr. wett. visio 127>	Nunc incoepta sequar, post pauca parabor ad illud.
<walahfr. wett. visio 128>	Denique post reditum luxit perfectior actus.
<walahfr. wett. visio 129>	Moribus ardor inest, sermone fidelis amor stat,
<walahfr. wett. visio 130>	Fulget in ingenio verax, probus, aptus, honestus,
<walahfr. wett. visio 131>	Norma boni, aequa fides, dilectio sancta sub illo
<walahfr. wett. visio 132>	Innumerisque bonis nituit, quae cuncta sub ista
<walahfr. wett. visio 133>	Non possum brevitate sequi, ne audire recuses.
<walahfr. wett. visio 134>	Haec Heitonis erant postquam iactata per aures,
<walahfr. wett. visio 135>	Approbat ipse suo passim moderamine vera
<walahfr. wett. visio 136>	Esse satis, secumque vehit per terga liquentum
<walahfr. wett. visio 137>	Camporum, fluctusque secant, Argosque penetrant,
<walahfr. wett. visio 138>	Diximus ut supra, redeuntque Augense sub antrum.
<walahfr. wett. visio 139>	Ergo ubi Heitonis silet argumenta potestas
<walahfr. wett. visio 140>	Per multa, alteriusque licet dum iura levare,
<walahfr. wett. visio 141>	Iam precis arte patet; curritque per ora vicissim
<walahfr. wett. visio 142>	Erbaldo debere dari his in moenibus arcem.
<walahfr. wett. visio 143>	Annuit ipse deus cunctos qui mente sub una
<walahfr. wett. visio 144>	Hoc voluisse dedit, pastori mandat alendas
<walahfr. wett. visio 145>	In tellure ferax quae gaudet fruges bidentes.
<walahfr. wett. visio 146>	Tum perfecta magis domino servire voluntas
<walahfr. wett. visio 147>	Incubat, insignemque virum vota optima produnt.
<walahfr. wett. visio 148>	Mentis in occulto quantum prius esse benignus
<walahfr. wett. visio 149>	Vellet, in adiecta poteris bonitate probare.
<walahfr. wett. visio 150>	Dicam equidem quid in antiquis donasse figuris
<walahfr. wett. visio 151>	Huic agnosco deum veteres recolendo prophetas.
<walahfr. wett. visio 152>	Heliae successit enim venerabilis ille
<walahfr. wett. visio 153>	Heliseus vectumque leves affatur in auras:
<walahfr. wett. visio 154>	"Spiritus, oro, tuus mecum duplicetur", at ille:
<walahfr. wett. visio 155>	"Grandia, nate, petis, fiat tamen ipsa voluntas."
<walahfr. wett. visio 156>	Maxima Heitonis nituerunt facta per orbem:
<walahfr. wett. visio 157>	Si quid adesse potest, tamen exsuperatur ab isto.
<walahfr. wett. visio 158>	Qui solita virtute potens pariterque benignus
<walahfr. wett. visio 159>	Virtutum custos, vitiis saevissimus hostis
<walahfr. wett. visio 160>	Ex aetate fuit puerili ipsam usque senectam.
<walahfr. wett. visio 161>	Quam pulchre et digne multumque insigniter haec res:
<walahfr. wett. visio 162>	Vernat uterque pater vitaque graduque beatus.
<walahfr. wett. visio 163>	Hic pater ante fuit, modo filius adstat, obaudit,
<walahfr. wett. visio 164>	Per natumque regi proprium vult corde paterno;
<walahfr. wett. visio 165>	Filius iste prius ductor patris esse iubetur,
<walahfr. wett. visio 166>	Et tamen intendit, qua se sententia docti
<walahfr. wett. visio 167>	Iam senioris agat, sequiturque per omnia pacis
<walahfr. wett. visio 168>	Congeries, iungitque gregem concordia praepes
<walahfr. wett. visio 169>	Pastorum, nullumque dolus, nullum ira lacessit,
<walahfr. wett. visio 170>	Res laudanda quidem paucisque innata magistris.
<walahfr. wett. visio 171>	Omnipotens vitae pacis lucisque repertor
<walahfr. wett. visio 172>	Ambobus vitam per saecula multa ministret.
<walahfr. wett. visio 173>	Spiritus alme, veni nostraeque adiungere Musae,
<walahfr. wett. visio 174>	Unius ut vitam praestanti fine capessam.
<walahfr. wett. visio 175>	Perge, Camena, virum, quem supra, tolle, reliqui:
<walahfr. wett. visio 176>	Nam Wettinus erat celebri rumore magister
<walahfr. wett. visio 177>	Artibus instructus septem de more priorum,
<walahfr. wett. visio 178>	Cui fortuna dedit scolis adnectier illis,
<walahfr. wett. visio 179>	Quis gaudere solet nitida et lasciva iuventus ".
<walahfr. wett. visio 180>	Sed tamen exterius, quantum discernere nostrum est,
<walahfr. wett. visio 181>	Moribus in castis vitam mediocriter egit
<walahfr. wett. visio 182>	Laudibus ex hominum multas vulgatus ad aures.
<walahfr. wett. visio 183>	Hic igitur postquam dominus descendit ab alto
<walahfr. wett. visio 184>	Carnis in hospitium sexto quater atque peracto
<walahfr. wett. visio 185>	Octingentesimo rapidis discursibus anno
<walahfr. wett. visio 186>	Undecimoque pii Hludowici Caesaris, et dum
<walahfr. wett. visio 187>	Sexies Octimber declinat quinque diebus,
<walahfr. wett. visio 188>	Adfuit illa dies, quae septima in ordine constat.
<walahfr. wett. visio 189>	Ut sibi moris erat, quendam pro corporis haustum
<walahfr. wett. visio 190>	Prosperitate tulit, quod tunc non solus agebat,
<walahfr. wett. visio 191>	Adduntur socii, reliquisque salubriter actis,
<walahfr. wett. visio 192>	Ipse nova ingentes patitur gravitate dolores,
<walahfr. wett. visio 193>	Indigesta vomens, dapibusque in corporis usus
<walahfr. wett. visio 194>	Sumendis fastidit ali. Iam venit ab ortu
<walahfr. wett. visio 195>	Prima dies multusque parum discesserat angor?
<walahfr. wett. visio 196>	Tum reficit non cepta tamen fastidia linquens,
<walahfr. wett. visio 197>	Nec tractavit in hoc ullum se ferre periclum
<walahfr. wett. visio 198>	Mortis, ad hanc vitam quoniam cibus ille animavit.
<walahfr. wett. visio 199>	Tertia lux oritur noctisque rotam Hesperus affert,
<walahfr. wett. visio 200>	Colligitur mixtura virum, residetur ad escas.
<walahfr. wett. visio 201>	Tum frater: "Non mensa placet, non pabula prosunt,
<walahfr. wett. visio 202>	Cedo locum, compellor enim feritate doloris
<walahfr. wett. visio 203>	Strata videre mea, haec aliam portate sub umbram."
<walahfr. wett. visio 204>	Tolluntur stramenta aliamque feruntur in aedem
<walahfr. wett. visio 205>	Contiguam cellae, quam cenatum ante petivit.
<walahfr. wett. visio 206>	Ergo ubi membra suo componit languida lecto,
<walahfr. wett. visio 207>	Conclausis oculis penitus dormire nequibat,
<walahfr. wett. visio 208>	Spiritus ecce doli foribus processit apertis,
<walahfr. wett. visio 209>	Clericus in specie, frontis latuere fenestrae,
<walahfr. wett. visio 210>	Ut nec signa quidem parvi videantur ocelli.
<walahfr. wett. visio 211>	In manibus tormenta gerens, capitique propinquans
<walahfr. wett. visio 212>	Magna sub ardenti complectens gaudia corde:
<walahfr. wett. visio 213>	"Cras torqueris", ait, "meritumque rependitur omne".
<walahfr. wett. visio 214>	O mens orba hominum, quo te deducere caecum
<walahfr. wett. visio 215>	Expetis et cuius retinentur sidera septem
<walahfr. wett. visio 216>	In palma, hunc inimicitia aversaris amara
<walahfr. wett. visio 217>	Et cum luce cares, tenebris circumdaris atris!
<walahfr. wett. visio 218>	Ille feroxque rapaxque, minax, mendaxque sagaxque,
<walahfr. wett. visio 219>	Finibus insidians fundo te tinguit Averni,
<walahfr. wett. visio 220>	At dominus si ductor erit, transmittit Olimpo.
<walahfr. wett. visio 221>	Ille igitur dum tanta minans promittit inermi,
<walahfr. wett. visio 222>	Turba catervatim piceum comitata magistrum
<walahfr. wett. visio 223>	Affluxit totumque locum tetro agmine supplet.
<walahfr. wett. visio 224>	Armati velut in bellum curruntque per aulam,
<walahfr. wett. visio 225>	Structuri angustum poenalis carceris antrum,
<walahfr. wett. visio 226>	Nulla relinquentes fugiendi dona pavorem.
<walahfr. wett. visio 227>	Hic locus insinuat Solimae quod dixit Iesus:
<walahfr. wett. visio 228>	"Ecce dies venient et tu circumdata vallo
<walahfr. wett. visio 229>	Laberis usque solum, gladio mactabitur infans,
<walahfr. wett. visio 230>	Et lapis esse super lapidem hac strage vetatur."
<walahfr. wett. visio 231>	Urbs animam, lapides tractatus nempe figurant,
<walahfr. wett. visio 232>	Vallus in angorem positus dinoscitur esse.
<walahfr. wett. visio 233>	Destructor nam daemon erit, destructio finis.
<walahfr. wett. visio 234>	Evenit hoc illi, qui notum spernit Iesum.
<walahfr. wett. visio 235>	His actis timor ora premit, pavor occupat artus:
<walahfr. wett. visio 236>	Spes iam nulla fuit nigram vitare catervam.
<walahfr. wett. visio 237>	Sed divina cito advenit clementia cursu,
<walahfr. wett. visio 238>	Viderat in cella monachos sedisse nitentes,
<walahfr. wett. visio 239>	Forma quibus radians habitusque ignotus in arvis
<walahfr. wett. visio 240>	Unus ait, media quem fors in sede locavit:
<walahfr. wett. visio 241>	"Res iniusta patet, fugite his e sedibus hostes,
<walahfr. wett. visio 242>	Hic homo sumet adhuc huius compendia vitae."
<walahfr. wett. visio 243>	His dictis, velut in vallem cum lympha minatur,
<walahfr. wett. visio 244>	Fertur ab aspectu subitis discessibus agmen,
<walahfr. wett. visio 245>	Cessit et anxietas, tandemque decorus in aulam
<walahfr. wett. visio 246>	Angelus ingreditur fulgens in veste rubenti,
<walahfr. wett. visio 247>	Gressibus assistens sermone acclamat amico:
<walahfr. wett. visio 248>	"Te, dilecta anima, hoc momento visere veni."
<walahfr. wett. visio 249>	Talia dicenti recubans sermone Latino
<walahfr. wett. visio 250>	Subdidit: "Omnipotens nostris si ignoscere culpis
<walahfr. wett. visio 251>	Dignatur, pietatis opus perfectius auget,
<walahfr. wett. visio 252>	Sin alias, pugno concludimur illius omnes.
<walahfr. wett. visio 253>	Impendat quodcumque placet, sequimurque libenter.
<walahfr. wett. visio 254>	Nam prima sancti patriarchae fronte statuti,
<walahfr. wett. visio 255>	Inde prophetarum collectio sancta priorum,
<walahfr. wett. visio 256>	Sanctus apostolici demum globus ordinis omnis:
<walahfr. wett. visio 257>	Hi genus humanum multo vexere labore,
<walahfr. wett. visio 258>	Nunc etiam maiora petit solamina praesens
<walahfr. wett. visio 259>	Tempus, ab hac fragili quoniam plus carne gravamur"
<walahfr. wett. visio 260>	Colloquio in medio rumpuntur visa duorum
<walahfr. wett. visio 261>	Nondum verborum, sed visus finis habetur.
<walahfr. wett. visio 262>	Evigilat, si quisque sibi, quaesivit, adesset:
<walahfr. wett. visio 263>	Vidit adesse duos, cunctis qui ad strata reversis
<walahfr. wett. visio 264>	Forte domum intrabant, quorum tunc unus in ipso
<walahfr. wett. visio 265>	Coenobio praepostus erat, meus ipse magister,
<walahfr. wett. visio 266>	Praecipua bonitate vigens et moribus omnes
<walahfr. wett. visio 267>	Praecellens; latitare volens, sed notus ubique.
<walahfr. wett. visio 268>	Repperit hunc aliumque domo consistere fratrem,
<walahfr. wett. visio 269>	Accitisque cavas visum iaculavit in aures,
<walahfr. wett. visio 270>	Quicquid in angusto cognovit temporis artu.
<walahfr. wett. visio 271>	Palluit ac timuit carnisque dolore remoto,
<walahfr. wett. visio 272>	Surgit ab excubitu pronus tellure recumbens,
<walahfr. wett. visio 273>	In patulaeque crucis distendens membra figuram,
<walahfr. wett. visio 274>	"Iam tota virtute, viri, prece posco frequenti",
<walahfr. wett. visio 275>	Inquit, "adorantes veniam deposcite nobis,
<walahfr. wett. visio 276>	Intentas formate preces, clementia magna est".
<walahfr. wett. visio 277>	Conspiciunt igitur tanto terrore gementem,
<walahfr. wett. visio 278>	Cantibus insistunt palmasque ad sidera tendunt.
<walahfr. wett. visio 279>	Cantantur septem lacrimantum carmina, necnon
<walahfr. wett. visio 280>	Plurima psalmorum modulamina firmiter addunt,
<walahfr. wett. visio 281>	Quae tanta anxietas sibi continuare requirit.
<walahfr. wett. visio 282>	Tunc surrexit humo, lectoque resedit anhelus,
<walahfr. wett. visio 283>	Exposcitque legi sibi verba novissima sancti
<walahfr. wett. visio 284>	Gregorii in scripto, quod noscitur illius esse
<walahfr. wett. visio 285>	Dialogus, quo multa bonis documenta ministris
<walahfr. wett. visio 286>	Construxit mortisque situs per multa serebat.
<walahfr. wett. visio 287>	Grandis in hoc libro perlecta est lectio fratri,
<walahfr. wett. visio 288>	Tunc ait: "Oro, patres, componite corpora terrae,
<walahfr. wett. visio 289>	Atque quiete gravem placida relevate laborem,
<walahfr. wett. visio 290>	Et mihi quod restat spatium concedite noctis,
<walahfr. wett. visio 291>	Corpus ut invalidum somno pascatur inani."
<walahfr. wett. visio 292>	Postquam lassa suo prosternunt membra papiro,
<walahfr. wett. visio 293>	Ipseque tam diros animae carnisque labores
<walahfr. wett. visio 294>	Dum recreare cupit, caelorum e culmine missus
<walahfr. wett. visio 295>	Angelus albato vestitu venit amictus,
<walahfr. wett. visio 296>	Assistens capiti, qui visum in veste priorem
<walahfr. wett. visio 297>	Purpurea ostendit, iuxta vestigia stando
<walahfr. wett. visio 298>	Blandaque dictorum praemittit verba suorum,
<walahfr. wett. visio 299>	Laudat et hoc studium, quod confugisset ad almum
<walahfr. wett. visio 300>	In precibus dominum, quod lectio sancta placebat,
<walahfr. wett. visio 301>	Tempore quo graviter terrens angustia pressit.
<walahfr. wett. visio 302>	"Hoc servabis", ait, "nec praetermiseris exhinc.
<walahfr. wett. visio 303>	Inter multa quoque est psalmus perfectior unus,
<walahfr. wett. visio 304>	Cui virtus moralis inest, post carmina constans
<walahfr. wett. visio 305>	Septena atque decem centumque, hunc saepe reflectes.
<walahfr. wett. visio 306>	Lectio quo legitur psalmique canuntur aperta
<walahfr. wett. visio 307>	Veracique fide iocundum munus habetur,
<walahfr. wett. visio 308>	Talis et ad dominum utiliter devotio fumat
<walahfr. wett. visio 309>	Atque serenatum hoc placat certamine Christum."
<walahfr. wett. visio 310>	His igitur dictis assumens angelus idem
<walahfr. wett. visio 311>	Infirmum, duxitque via praecessor amoena.
<walahfr. wett. visio 312>	Dum vadunt, montana vident, quae sidera tangunt
<walahfr. wett. visio 313>	Marmoris in specie pulchro commixta colore,
<walahfr. wett. visio 314>	Quaeque in circuitu praecingens igneus amnis
<walahfr. wett. visio 315>	Ambit, inexhaustos tribuens intrantibus ignes.
<walahfr. wett. visio 316>	In quo multa nimis monstrata est turba reorum,
<walahfr. wett. visio 317>	Inque locis aliis diversas facta sequentes
<walahfr. wett. visio 318>	Agnovit poenas, multosque recumbere dudum,
<walahfr. wett. visio 319>	Quos habuit notos; ibi maior et alter in undis
<walahfr. wett. visio 320>	Ordo sacerdotum praefixo stipite vinctus,
<walahfr. wett. visio 321>	Terga dedit vinclis, quae curis carne superbis.
<walahfr. wett. visio 322>	Contra quemque stetit mulier pro crimine stupri:
<walahfr. wett. visio 323>	Fomes adulterii, est consors poenalis Averni.
<walahfr. wett. visio 324>	Tertia cum radios semper produxerit aura,
<walahfr. wett. visio 325>	Dicuntur caedi genitalibus artubus ambo,
<walahfr. wett. visio 326>	E quibus ille aliquos sese cognosse ferebat.
<walahfr. wett. visio 327>	"Magna sacerdotum numero pars", angelus inquit,
<walahfr. wett. visio 328>	"Lucra petunt terrena quibusque inhianter adhaerent,
<walahfr. wett. visio 329>	Atque palatinis pereuntia praemia quaerunt
<walahfr. wett. visio 330>	Obsequiis, ornantque magis se veste polita,
<walahfr. wett. visio 331>	Quam radiis vitae, pomposis fercula mensis
<walahfr. wett. visio 332>	Glorificare parant, animarum lucra relinquunt,
<walahfr. wett. visio 333>	Delitiis ducti per scorta ruendo volutant.
<walahfr. wett. visio 334>	Hac ratione alios neque se defendere possunt,
<walahfr. wett. visio 335>	Peste fameque inopem possent solarier orbem,
<walahfr. wett. visio 336>	Si tota virtute deo sua lucra referrent.
<walahfr. wett. visio 337>	Hanc summam mercedis habent, qui talibus instant
<walahfr. wett. visio 338>	Rebus, ut aeternam capiant in finibus iram.
<walahfr. wett. visio 339>	O patres, si pauca addam, ne spernite, quaeso.
<walahfr. wett. visio 340>	Quid facit antistes? in ovile lupus ruit ullo
<walahfr. wett. visio 341>	Non claudente fores, iacet ebrietate sepultus
<walahfr. wett. visio 342>	Pastor. Adulterium in domini committere sponsam
<walahfr. wett. visio 343>	Qualiter audebis, thalamum usque inducere debes
<walahfr. wett. visio 344>	Regis, et ipse thorum prior invasisse nec horres?
<walahfr. wett. visio 345>	Miror avaritiam sacratum pectus habere.
<walahfr. wett. visio 346>	Cui servas? resipisce, precor, non nascitur heres.
<walahfr. wett. visio 347>	Quid cumulas? non quippe tuo sub iure tulisti,
<walahfr. wett. visio 348>	Sed sunt dona dei quae dispensare iuberis.
<walahfr. wett. visio 349>	Nemo bono obsistit, si rectum velle tenebis.
<walahfr. wett. visio 350>	Quid rapis et vendis Solimorum more columbas?
<walahfr. wett. visio 351>	Valde cave, expulsum dominus ne torqueat acris
<walahfr. wett. visio 352>	Verberibus pompasque truci condemnet Averno.
<walahfr. wett. visio 353>	Cur tibi magnus eris, numerum si forte bidentum
<walahfr. wett. visio 354>	Te recolis debere deo signare potenti?
<walahfr. wett. visio 355>	Crebra sub occultum claudis suspiria pectus,
<walahfr. wett. visio 356>	Si non damna voles, verecundia ducat ab igne.
<walahfr. wett. visio 357>	Cumque videbis oves dextra, tu parte sinistra
<walahfr. wett. visio 358>	Esse tuas, nuper ductor, nec terga sequeris,
<walahfr. wett. visio 359>	Pro cunctisque lues patiens incendia poenas,
<walahfr. wett. visio 360>	Nolo, tibi ille canat, praesul sacrate, propheta:
<walahfr. wett. visio 361>	"Plebis erit similis stultae peccando sacerdos."
<walahfr. wett. visio 362>	Laus gregis esse stude et caelestia regna mereris.
<walahfr. wett. visio 363>	Vidit et horrendum ligni lapidisque opus illic
<walahfr. wett. visio 364>	Materia exstructum, castelli more locatum
<walahfr. wett. visio 365>	Ordine confuso, fumo atque vapore repletum.
<walahfr. wett. visio 366>	Territus his frater quaerens quis mansor inesset,
<walahfr. wett. visio 367>	Audiit inclusam monachum pro sorte catervam,
<walahfr. wett. visio 368>	Purgandi variis patriisque locisque manentum.
<walahfr. wett. visio 369>	Hos inter speciale tenet discrimen et unus
<walahfr. wett. visio 370>	Frater, in inlicitum cecidit qui crimen habendi,
<walahfr. wett. visio 371>	Secretas cumulans iniusto pondere gazas.
<walahfr. wett. visio 372>	Roboream ille habuit, quem plumbea possidet arca,
<walahfr. wett. visio 373>	Iudicii usque diem dubio sub fine vomendum.
<walahfr. wett. visio 374>	Hac se fraude duo primo armavere iugales
<walahfr. wett. visio 375>	Saffira et Annanias, communis vasa pericli.
<walahfr. wett. visio 376>	De quo fratre prius cuidam, dum peste laborat,
<walahfr. wett. visio 377>	Annos ante decem similis sententia visa est.
<walahfr. wett. visio 378>	Dum raperetur in excessu, iamque illa vetustas
<walahfr. wett. visio 379>	Delituit, donec memores revocentur ab isto.
<walahfr. wett. visio 380>	Ille etiam, cui nunc patuit, non audiit ante.
<walahfr. wett. visio 381>	Indicat iste locus vitium, quod saepe notatur,
<walahfr. wett. visio 382>	Saepius hoc monachis magis ac magis esse cavendum
<walahfr. wett. visio 383>	Succidique iuvat, quod tantum pondus adauget.
<walahfr. wett. visio 384>	O monache, esse cupis quod te iam velle negasti,
<walahfr. wett. visio 385>	Dives opum, cui nulla patrum hoc documenta dederunt,
<walahfr. wett. visio 386>	Sed paupertatem, cuius pars Christus habetur.
<walahfr. wett. visio 387>	Si vendis Christum, maneat quae, cerne, gehenna.
<walahfr. wett. visio 388>	Liquisti commune bonum, furtumque peculi
<walahfr. wett. visio 389>	Eligis: haud capies communi sorte coronam.
<walahfr. wett. visio 390>	Tu tamen, omnipotens, proprios rege, ductor, alumnos.
<walahfr. wett. visio 391>	His visis celsum caelo montemque propinquum
<walahfr. wett. visio 392>	Aspiciunt, tum ductor ait: "Hac arce tenetur
<walahfr. wett. visio 393>	Abbas, ante decem corpus qui liquerat annos.
<walahfr. wett. visio 394>	Ventorum incursus tempestatumque furores,
<walahfr. wett. visio 395>	Vim pluviae multumque ferens discrimen, ibidem
<walahfr. wett. visio 396>	Abluit, incauto quicquid neglexerat actu,
<walahfr. wett. visio 397>	Laetus ut aeterni ducatur regis in aulam,
<walahfr. wett. visio 398>	Deliciasque sacrae sanctorum sedis in aevum
<walahfr. wett. visio 399>	Obtineat, poenaque carens ubi vita sequatur.
<walahfr. wett. visio 400>	Angelus haec addit, quidam quod praesul eundem
<walahfr. wett. visio 401>	Deberet precibus factisque iuvare benignis.
<walahfr. wett. visio 402>	Ante dies multos ceu demandaverat ipsi
<walahfr. wett. visio 403>	Legato ostensus, quem tunc per somnia ferre
<walahfr. wett. visio 404>	Hortatur sibi dicta patri, sed episcopus ille
<walahfr. wett. visio 405>	Esse ratus soliti mendacia inania somni
<walahfr. wett. visio 406>	Ludendo excepit, dispecto fratris amore,
<walahfr. wett. visio 407>	Mente piger, nec corde sagax, succurrere tardus.
<walahfr. wett. visio 408>	Vi tormentorum iam nunc succumbit amare
<walahfr. wett. visio 409>	Sortiturque suas proprio pro crimine poenas.
<walahfr. wett. visio 410>	Ad quem frater: "Ubi, quem dicis, clauditur"? inquit;
<walahfr. wett. visio 411>	Dixerat: "Ex alia montis male parte tenetur."
<walahfr. wett. visio 412>	At nos quae paucis dedimus iam somnia verbis,
<walahfr. wett. visio 413>	Monstramus per verba viri, qui haec ipse videbat.
<walahfr. wett. visio 414>	Orsus ait: "Dormire casa squalente videbam,
<walahfr. wett. visio 415>	Disposito sedisse loco, quem diximus ante,
<walahfr. wett. visio 416>	Abbatem surasque et crura cruore fluentes,
<walahfr. wett. visio 417>	Labitur in vocem: "Fili, fer dicta patrono.
<walahfr. wett. visio 418>	Respicis hanc aedem, bini coluisse iubemur
<walahfr. wett. visio 419>	Informem socii, duo namque lavare suescunt
<walahfr. wett. visio 420>	His comites sese nantes in gurgite thermis.
<walahfr. wett. visio 421>	Resperguntque domum hanc loetalis pestis odore,
<walahfr. wett. visio 422>	Ut miseri citius pellantur ab aede coloni.
<walahfr. wett. visio 423>	Ad loca sanctorum, pete, mittat ut ille virorum,
<walahfr. wett. visio 424>	Deposcens quod gratis agunt solatia ferre,
<walahfr. wett. visio 425>	Reprimere ut possit, paries ubi nullus habetur,
<walahfr. wett. visio 426>	Inmensum foetoris onus relevetque dolores.
<walahfr. wett. visio 427>	Haec, mi nate, precor, non oblivisceris haec tu."
<walahfr. wett. visio 428>	Post haec antistes dum cuncta ex ore ferentis
<walahfr. wett. visio 429>	Audiit, "Haec", inquit, "fantasmata credo fuisse,
<walahfr. wett. visio 430>	Idcircoque fidem verbis non commodo fictis".
<walahfr. wett. visio 431>	Credere quae renuit haec angelus iste resignat,
<walahfr. wett. visio 432>	Quippe quod ammonitus functis incredulus extans
<walahfr. wett. visio 433>	Auxilium conferre precis tardaret egenti,
<walahfr. wett. visio 434>	Atque ideo propriis fruitur sine munere poenis.
<walahfr. wett. visio 435>	Denique quod paucis visum percurrimus odis,
<walahfr. wett. visio 436>	Ante nec audivit qui nunc renovata revexit,
<walahfr. wett. visio 437>	Et velut ad superos imo devexit abysso.
<walahfr. wett. visio 438>	Annuit iste locus multum pia vota mereri,
<walahfr. wett. visio 439>	Fidere sed noli, post vitae tempora solvi
<walahfr. wett. visio 440>	Alterius per verba, focos quos colligis ipse
<walahfr. wett. visio 441>	Actibus ex pravis, licet intercessio purget
<walahfr. wett. visio 442>	Crimina multorum, tamen hac securus haberi
<walahfr. wett. visio 443>	Nemo potest, quia quo nescit sua pondere facta
<walahfr. wett. visio 444>	Pensentur, quapropter ego esse mihi utile dico,
<walahfr. wett. visio 445>	Quod gessi purgare prius, sua quemque sequentur.
<walahfr. wett. visio 446>	Contemplatur item quendam lustrata per arva,
<walahfr. wett. visio 447>	Ausoniae quondam qui regna tenebat et altae
<walahfr. wett. visio 448>	Romanae gentis, fixo consistere gressu,
<walahfr. wett. visio 449>	Oppositumque animal lacerare virilia stantis
<walahfr. wett. visio 450>	Laetaque per reliquum corpus lue membra carebant.
<walahfr. wett. visio 451>	Viderat haec, magnoque stupens terrore profatur:
<walahfr. wett. visio 452>	"Sortibus hic hominum, dum vitam in corpore gessit,
<walahfr. wett. visio 453>	Iustitiae nutritor erat saecloque moderno
<walahfr. wett. visio 454>	Maxima pro domino fecit documenta vigere
<walahfr. wett. visio 455>	Protexitque pio sacram tutamine plebem.
<walahfr. wett. visio 456>	Et velut in mundo sumpsit speciale cacumen,
<walahfr. wett. visio 457>	Recta volens dulcique volans per regna favore.
<walahfr. wett. visio 458>	Ast hic quam saeva sub conditione tenetur,
<walahfr. wett. visio 459>	Tam tristique notam sustentat peste severam,
<walahfr. wett. visio 460>	Oro, refer." Tum ductor: "In his cruciatibus", inquit
<walahfr. wett. visio 461>	"Restat ob hoc, quoniam bona facta libidine turpi
<walahfr. wett. visio 462>	Fedavit, ratus inlecebras sub mole bonorum
<walahfr. wett. visio 463>	Absumi et vitam voluit finire suetis
<walahfr. wett. visio 464>	Sordibus: ipse tamen vitam captabit opimam,
<walahfr. wett. visio 465>	Dispositum a domino gaudens invadet honorem".
<walahfr. wett. visio 466>	Ammonet hic hominem, qui dignis moribus horas
<walahfr. wett. visio 467>	Has servare cupit, ne quodam crimine cuncta
<walahfr. wett. visio 468>	Perdat, et omne probum fundat vastante ruina.
<walahfr. wett. visio 469>	Talis aquas haurit pertuso vase receptans,
<walahfr. wett. visio 470>	Quodque diu inmisit sorbente foramine linquit.
<walahfr. wett. visio 471>	Est labor iste gravis, malus atque miserrimus, ex quo
<walahfr. wett. visio 472>	Semper habet damnum, numquam mercedis honorem.
<walahfr. wett. visio 473>	Omnibus in rebus vitam moderetur in arvis,
<walahfr. wett. visio 474>	Qui cupit in caelis regnum retinere perenne.
<walahfr. wett. visio 475>	Illic magnificis conspexit munera pompis
<walahfr. wett. visio 476>	Daemonis in manibus iam praesentanda parari,
<walahfr. wett. visio 477>	Pallia, et in vasis auri argentique metallum,
<walahfr. wett. visio 478>	Et lini obsequitur candentia fila caballus
<walahfr. wett. visio 479>	Plurimus, hunc ornat species fulgentis habenae.
<walahfr. wett. visio 480>	Tum rogat haec cuius hominum de parte venirent,
<walahfr. wett. visio 481>	Quidque figurarent. Tali sermone rependit
<walahfr. wett. visio 482>	Angelus: "Haec comitum sunt per diversa manentum
<walahfr. wett. visio 483>	Regna soli, iniuste legalia iura regentum,
<walahfr. wett. visio 484>	Quatenus huc ducti inspiciant, quod cuncta rapinis
<walahfr. wett. visio 485>	Collegere, avidoque minores ore vorabant".
<walahfr. wett. visio 486>	Nomina quorundam manifeste protulit, ex his
<walahfr. wett. visio 487>	Dixit, et haec numquam finiri dona, priusquam
<walahfr. wett. visio 488>	Quisque sinum in proprium praeventus morte receptet,
<walahfr. wett. visio 489>	Quicquid ad hospicium aeternae transmiserat aulae.
<walahfr. wett. visio 490>	Quam vero horrendo comitum sermone profanam
<walahfr. wett. visio 491>	Intulerit vitam, nullus narrare redundat,
<walahfr. wett. visio 492>	Non scelerum ultores, Satanae sed habentur amici.
<walahfr. wett. visio 493>	Illorum quidam multis stringendo periclis
<walahfr. wett. visio 494>	Afficiunt homines, iustos damnare, reosque
<walahfr. wett. visio 495>	Iustificare viros, contempta lege, solentes,
<walahfr. wett. visio 496>	Furibus adnexi, vitiumque per omne sodales
<walahfr. wett. visio 497>	Muneribus capti, qui pro mercede futura
<walahfr. wett. visio 498>	Nil faciunt, sed cum quaedam sub lege coercent
<walahfr. wett. visio 499>	Debita iustitiae, furiunt pietate carentes.
<walahfr. wett. visio 500>	Ardor avaritiae nescit concedere quicquam,
<walahfr. wett. visio 501>	Sed totum extorquet, totumque ad Tartara mittit,
<walahfr. wett. visio 502>	Accumulans iram, cum venerit hora furoris.
<walahfr. wett. visio 503>	Iustitiam numquam vitam quaerendo beatam
<walahfr. wett. visio 504>	Impendunt, et quam gratis praebere iubentur,
<walahfr. wett. visio 505>	Venalem portant, animam pro pignore dantes.
<walahfr. wett. visio 506>	Iudicio quosdam iam nunc succumbere dixit,
<walahfr. wett. visio 507>	Dixerat ut dominus de non credentibus olim:
<walahfr. wett. visio 508>	"Iudicium sumpsit, quicumque incredulus extat."
<walahfr. wett. visio 509>	Iam satis est dictum, felix qui corde reservat,
<walahfr. wett. visio 510>	Ne sit amor nummi maior, quam mansio caeli.
<walahfr. wett. visio 511>	Grandis abundantes subito comprendet egestas.
<walahfr. wett. visio 512>	O comites, cuius comites perpendite sitis.
<walahfr. wett. visio 513>	Christus ait: "Quicumque polum conscendere quaerit,
<walahfr. wett. visio 514>	Debet in angusto gressum configere calle".
<walahfr. wett. visio 515>	Servus item mortis vestigia late sequendo
<walahfr. wett. visio 516>	Vergit in aeternum miseris ploratibus ignem.
<walahfr. wett. visio 517>	Omnia mutantur, nunc tristes laeta tenebunt;
<walahfr. wett. visio 518>	Quos gaudere libet, tristes trudentur in umbras.
<walahfr. wett. visio 519>	Quod placet ingredere: est melius tunc laeta tenere.
<walahfr. wett. visio 520>	Vidit et innumeras diversa sorte phalanges
<walahfr. wett. visio 521>	De monachis, gradibusque aliis, populique senatu,
<walahfr. wett. visio 522>	De variisque locis longe patriisque remotis,
<walahfr. wett. visio 523>	Hos gaudere hilares, illos frendere gementes:
<walahfr. wett. visio 524>	Hos paradysus habet, discindit Tartarus illos.
<walahfr. wett. visio 525>	His visis multisque aliis, quae scribere longum est,
<walahfr. wett. visio 526>	Quaeque stilus currens stricta brevitate reliquit,
<walahfr. wett. visio 527>	Ducitur ad quaedam praepulchrae moenia sedis,
<walahfr. wett. visio 528>	Quae naturali consistere mole ferebat.
<walahfr. wett. visio 529>	Hoc opus inmenso nituit splendore coruscans,
<walahfr. wett. visio 530>	Arcubus effulgens variisque ornatibus aureis,
<walahfr. wett. visio 531>	Argentique gerens multum structura metallum
<walahfr. wett. visio 532>	Praebuit arte oculis anaglifa pascere mentem
<walahfr. wett. visio 533>	Moenia, quae tantum latam longamque tenebant
<walahfr. wett. visio 534>	Mensuram, pulchrumque statum, mirabile factum,
<walahfr. wett. visio 535>	Altaque per volucres pandebant culmina ventos,
<walahfr. wett. visio 536>	Quantum nulla potest intentio mentis in usum
<walahfr. wett. visio 537>	Claudere tractandi nec quis sermone fateri,
<walahfr. wett. visio 538>	Aut operi tanto veracem aptare staturam
<walahfr. wett. visio 539>	Aut decus excellens veris disponere verbis.
<walahfr. wett. visio 540>	Haec cernunt fratrique sacer tunc angelus illi
<walahfr. wett. visio 541>	"Cras migrabis", ait, "vitae confinia linquens
<walahfr. wett. visio 542>	Terrenae, tamen interea certabimus ambo
<walahfr. wett. visio 543>	Pro pietate preces sanctis prosternere Christi,
<walahfr. wett. visio 544>	Ut vel parva tuis fiat concessio factis."
<walahfr. wett. visio 545>	Inde beatorum parili venere volatu
<walahfr. wett. visio 546>	Sedes usque sacerdotum, quis fulgidus ordo
<walahfr. wett. visio 547>	Captat onus meriti iugique potitur honore.
<walahfr. wett. visio 548>	Angelus "Hos" inquit, "secum dominator opimis
<walahfr. wett. visio 549>	Ditavit meritis, ideo enarrare coronam
<walahfr. wett. visio 550>	Nemo potest, qua quisque nitet, cui Christus obumbrat,
<walahfr. wett. visio 551>	Et quibus officia ornatas praebetis ad aras.
<walahfr. wett. visio 552>	Hos rogitemus apud dominum intercedere pro te.
<walahfr. wett. visio 553>	Tunc pedibus venerandorum subnixus uterque
<walahfr. wett. visio 554>	Unius illecebras precibus relevare precatur.
<walahfr. wett. visio 555>	Nec mora, sanctorum pariter consortia surgunt
<walahfr. wett. visio 556>	Aggressique thronum Christum petiere iacentes,
<walahfr. wett. visio 557>	Ut potius laxare velit, quam digna referre.
<walahfr. wett. visio 558>	Tum reboat de sancta vox testudine dicens:
<walahfr. wett. visio 559>	"Debuit exemplis multos incendere fratres,
<walahfr. wett. visio 560>	Sed torpore madens desivit ferre laborem".
<walahfr. wett. visio 561>	Hinc responsa silent vocemque emittere cessant
<walahfr. wett. visio 562>	Angelus haec inter fraterque in parte steterunt
<walahfr. wett. visio 563>	Eminus et sancti sedes cum pace revisunt.
<walahfr. wett. visio 564>	Ipse Dionisium, Hilarium sanctosque ferebat
<walahfr. wett. visio 565>	Martinum Anianumque suas cognosse fenestras.
<walahfr. wett. visio 566>	Qualiter agnovit, quos numquam corpore vidit?
<walahfr. wett. visio 567>	Sed sperare datur, quod vel sermone beati
<walahfr. wett. visio 568>	Haec ducis audiret, vel quae sibi gratia cuncta
<walahfr. wett. visio 569>	Monstrarat, quosdam faceret cognosse silenter.
<walahfr. wett. visio 570>	Tunc hortante iterum gressum ductore retorquent
<walahfr. wett. visio 571>	Ad sedesque viam nitidas pressere resumptam,
<walahfr. wett. visio 572>	Gloria martyribus quo pollet opima beatis.
<walahfr. wett. visio 573>	Credere non poteris speciem numerumque quot essent.
<walahfr. wett. visio 574>	"Hos" ait, "invictus tulit haec in regna triumphus,
<walahfr. wett. visio 575>	Hos etenim terris caelesti laude tenetis.
<walahfr. wett. visio 576>	Hos precibus commissa suis tua solvere sanctis
<walahfr. wett. visio 577>	Poscamus". Statimque sacra ad vestigia sese
<walahfr. wett. visio 578>	Proiciunt, citiusque sacer consessus ab inde
<walahfr. wett. visio 579>	Surgit et ante dei auratam prosternitur aulam
<walahfr. wett. visio 580>	Dimitti peccata rogans. Vox sede recurrit:
<walahfr. wett. visio 581>	"Si quos prava docens peccati felle fefellit
<walahfr. wett. visio 582>	Deque via in praeceps inlex commisit abire,
<walahfr. wett. visio 583>	Hos iterum revocat, solventur debita gratis."
<walahfr. wett. visio 584>	Inquiruntque modum, quo crimina solvere possit,
<walahfr. wett. visio 585>	Qualiter ex aliis pravae miserabile virus
<walahfr. wett. visio 586>	Doctrinae eximeret. Tum vox processit ad illos:
<walahfr. wett. visio 587>	"Convocet hos omnes, quorum per inania mentes
<walahfr. wett. visio 588>	Dogmata pervertit, nocuit vel in actibus umquam,
<walahfr. wett. visio 589>	Aut quibus exemplum dicti vel praebuit actus,
<walahfr. wett. visio 590>	Quo vitam moresque suos corrumpere possent.
<walahfr. wett. visio 591>	Et se sternat humo dicatque per omnia sese
<walahfr. wett. visio 592>	Esse reum, gessisse male et docuisse patenter.
<walahfr. wett. visio 593>	Sic veniam exposcat statimque adstantibus addat:
<walahfr. wett. visio 594>	"Vos precor, o nati, domini per numina summi,
<walahfr. wett. visio 595>	Per sanctosque viros", addens, "animasque beatas
<walahfr. wett. visio 596>	Caelicolasque omnes, repetat ne crimina quisquam
<walahfr. wett. visio 597>	Haec vestrum tradatque alii faciensve docensve".
<walahfr. wett. visio 598>	En patet, alterius quantum qui polluit actus,
<walahfr. wett. visio 599>	Desipiat, vel in exemplo seu dogmate pravo.
<walahfr. wett. visio 600>	Qui malus est multos secum invitare suescit,
<walahfr. wett. visio 601>	Et tamen e cunctis scelerum commertia sumet.
<walahfr. wett. visio 602>	Infelix sua ferre nequit maiora requirens.
<walahfr. wett. visio 603>	Interea a longe bini de parte steterunt:
<walahfr. wett. visio 604>	Ecce Sebastianum magno splendore micantem
<walahfr. wett. visio 605>	Atque Valentinum specie cognovit aperta.
<walahfr. wett. visio 606>	Inde etiam aversi sancto ducente catervas
<walahfr. wett. visio 607>	Virgineas adeunt, ubi splendor luce corusca
<walahfr. wett. visio 608>	Summus adornavit nitidis consessibus ipsas.
<walahfr. wett. visio 609>	"Sunt", ait, "hae sanctae, quarum sub honore tonantis
<walahfr. wett. visio 610>	Nomina divinis colitis famulatibus, ipsas
<walahfr. wett. visio 611>	Pro longa ad dominum vita praemittere praestat".
<walahfr. wett. visio 612>	Sic ait, et pedibus sese prosternere certant.
<walahfr. wett. visio 613>	Protinus assurgunt citiusque ad limina pergunt
<walahfr. wett. visio 614>	Celsa throni longam fratri deposcere vitam.
<walahfr. wett. visio 615>	Sed prius orantes quam se prosternere possent,
<walahfr. wett. visio 616>	Obvia maiestas Christique inmensa potestas
<walahfr. wett. visio 617>	Eleuat inclines miro splendore nitescens,
<walahfr. wett. visio 618>	Qualis ab humanis cerni agnoscique figuris
<walahfr. wett. visio 619>	Numquam posse datur, certant ut bella fidei.
<walahfr. wett. visio 620>	Mitis ad adstantes Christus dat verba puellas:
<walahfr. wett. visio 621>	"Iusta docens si recta gerat, dignumque ministret
<walahfr. wett. visio 622>	Omnibus exemplum revocans ad moenia vitae,
<walahfr. wett. visio 623>	Quos adversa docens aeterno prodidit igni,
<walahfr. wett. visio 624>	Tunc vester praestabit honor, quod cuncta remittam."
<walahfr. wett. visio 625>	O meritum sublime tuum, sanctissima mater,
<walahfr. wett. visio 626>	Virginitas, quae casta poli terraeque supremum
<walahfr. wett. visio 627>	Imperium retines, domino quae proxima Christo
<walahfr. wett. visio 628>	Aeternam super astra domum inviolata locasti.
<walahfr. wett. visio 629>	Sola quidem celebs tantum cognomen habebit,
<walahfr. wett. visio 630>	Et corrupta tamen si se post crimina saltim
<walahfr. wett. visio 631>	Convertens anima ad dominum summissa recurrit,
<walahfr. wett. visio 632>	Praemia certa manent, sed nomine in aeva carebit.
<walahfr. wett. visio 633>	His igitur gestis facili discedere gressu
<walahfr. wett. visio 634>	Incipiunt, itinerque suum sacer angelus istis
<walahfr. wett. visio 635>	Prosequitur dictis: "Quantis humana volutet
<walahfr. wett. visio 636>	Progenies vitiis, o quis narrare valebit?
<walahfr. wett. visio 637>	Nam licet a domino numerosa peste laborans
<walahfr. wett. visio 638>	Abscedat genus humanum factore relicto
<walahfr. wett. visio 639>	Atque iugo Satanae sua colla gravare suescat,
<walahfr. wett. visio 640>	Nulla tamen tanto peccata furore creator
<walahfr. wett. visio 641>	Vindicat offensus, quam quae contraria constant
<walahfr. wett. visio 642>	Naturae, quod quisque nefas vitare laboret.
<walahfr. wett. visio 643>	Quapropter cunctos nimium certare necesse est.
<walahfr. wett. visio 644>	Ne subeat mater scelerum Sodomita libido,
<walahfr. wett. visio 645>	Et templum domini mutetur in horrida nigri
<walahfr. wett. visio 646>	Serpentis delubra, quibus se degere gaudet.
<walahfr. wett. visio 647>	Sordida non tantum hic morbus contagia praebens
<walahfr. wett. visio 648>	Inficit alternas, maribus dum turpiter instat,
<walahfr. wett. visio 649>	Commaculatque animas ardente cupidine stupri,
<walahfr. wett. visio 650>	Verum multiplici thalamum violare iugalem
<walahfr. wett. visio 651>	Adsolet inluvie, rabiem dum quique sequentes
<walahfr. wett. visio 652>	Luxuriae instinctu violenti daemonis acti
<walahfr. wett. visio 653>	Naturae concessa suis stimulante relinquunt
<walahfr. wett. visio 654>	Coniugibus luxu, licitumque in stupra calorem
<walahfr. wett. visio 655>	Vertentes Satanae incedunt hostile lupanar.
<walahfr. wett. visio 656>	Unde tibi iubeo auctoris de nomine nostri
<walahfr. wett. visio 657>	Ista palam referens, ut clara voce revolvas,
<walahfr. wett. visio 658>	Nec celare velis, quantum discrimen adhaeret
<walahfr. wett. visio 659>	Esse subinductas mulieres pluribus aptas.
<walahfr. wett. visio 660>	Tempore nam quanto tam foedis sordibus instant
<walahfr. wett. visio 661>	Non capiunt aditus caeli vitamque beatam".
<walahfr. wett. visio 662>	O quicumque malis cupimus nos subdere tantis,
<walahfr. wett. visio 663>	Incidat in mentem tormenti poena futuri.
<walahfr. wett. visio 664>	Dulcis enim est animo carnique insana voluptas,
<walahfr. wett. visio 665>	Durior heu miseri gravibus plangoribus ignis
<walahfr. wett. visio 666>	Tunc veniet, cum finis erit, qui quemque sequetur.
<walahfr. wett. visio 667>	Quaeso, probare velis digitum si ferre per ignem
<walahfr. wett. visio 668>	Hunc facilem possis, certe sufferre recusas.
<walahfr. wett. visio 669>	Qualiter aeternum tota cum mole calorem
<walahfr. wett. visio 670>	Corporis incedis, quo vermis et ignis in aevum
<walahfr. wett. visio 671>	Consistunt vitiisque vicem dant omnibus atram.
<walahfr. wett. visio 672>	Tunc Wettinus ait: "Domine, haec proferre pavesco,
<walahfr. wett. visio 673>	Vilis enim persona mihi est, nec congruit isti
<walahfr. wett. visio 674>	Indicio, quod ad humanas transmittitur aures."
<walahfr. wett. visio 675>	Angelus e contra, magnam promotus in iram,
<walahfr. wett. visio 676>	Incusat: "Quod summa dei sententia iussit
<walahfr. wett. visio 677>	Non audes proferre pigro torpore retentus?"
<walahfr. wett. visio 678>	Tum satis ammonuit proprios componere mores,
<walahfr. wett. visio 679>	Atque suam radiis vitam inlustrare beatis,
<walahfr. wett. visio 680>	Adiungens: "Ego sum, qui te servare iubebar,
<walahfr. wett. visio 681>	Angelus et custos rerum persisto tuarum.
<walahfr. wett. visio 682>	Quem scriptura vetus Samsonem vulgat in orbem.
<walahfr. wett. visio 683>	Huius in auxilio semper mansisse solebam
<walahfr. wett. visio 684>	Et miranda, favente deo, complevimus ambo.
<walahfr. wett. visio 685>	Quem mandante deo primo comitabar ab ortu,
<walahfr. wett. visio 686>	Donec per Dalilam in domini procurreret iram,
<walahfr. wett. visio 687>	Venderet et scorto auctoris sacra munera Christi,
<walahfr. wett. visio 688>	Quo scelere infectus dominumque deumque reliquit:
<walahfr. wett. visio 689>	Tunc ego discessi vitiis offensus ab illo.
<walahfr. wett. visio 690>	Ergo puer bene castus eras, mihi quippe placebas,
<walahfr. wett. visio 691>	Sed postquam propriis coepisti vivere votis,
<walahfr. wett. visio 692>	Displicuit tua vita mihi, nam pravus abisti.
<walahfr. wett. visio 693>	Nunc iterum placido temet complector amore
<walahfr. wett. visio 694>	Merentem lacrimis et toto corde reversum".
<walahfr. wett. visio 695>	Caelicolas hominum custodes esse sacrata
<walahfr. wett. visio 696>	Scripta ferunt, dominusque docens ostendit Iesus,
<walahfr. wett. visio 697>	Ante patris faciem stantes servare fideles,
<walahfr. wett. visio 698>	Atque liber pastoris opem demonstrat eandem.
<walahfr. wett. visio 699>	"Coenobiis etiam monachorum valde monendum est",
<walahfr. wett. visio 700>	Angelus adiunxit, "vitii ut radicibus omnis
<walahfr. wett. visio 701>	Abscisis vireant virtutum germina pulchre.
<walahfr. wett. visio 702>	Maior enim numerus mundanis rebus adhaeret,
<walahfr. wett. visio 703>	Quam qui se stimulante deo mollitisque supernis
<walahfr. wett. visio 704>	Haec ad castra ferant vitamque fideliter ornent.
<walahfr. wett. visio 705>	Nescit enim carnalis homo, quod spiritus almi est.
<walahfr. wett. visio 706>	Viribus idcirco totis certare necesse est,
<walahfr. wett. visio 707>	Carnalis ne turba premat sacra dogmata vitae,
<walahfr. wett. visio 708>	Pondere neu scelerum frigescat pignus amoris
<walahfr. wett. visio 709>	Aeterni, qui plura tenet spe pectora sancta.
<walahfr. wett. visio 710>	Vulnus avaritiae medicamina sancta repellant,
<walahfr. wett. visio 711>	Qua dominante humilis fit nemo in nomine Christi.
<walahfr. wett. visio 712>	Unde polum penetrare potest, cui cura subintrat,
<walahfr. wett. visio 713>	Ingluviem vitare cibi potusque, monemus.
<walahfr. wett. visio 714>	Sufficiens et parva quidem sit pensio victus.
<walahfr. wett. visio 715>	Optimus usus aquae, dedit hanc natura bibendam.
<walahfr. wett. visio 716>	Tegminis ornatus mutetur ut algida tantum
<walahfr. wett. visio 717>	Frigora depellat, nudosque ut contegat artus.
<walahfr. wett. visio 718>	Mens humilis vigeat, studiis non perdita fictis,
<walahfr. wett. visio 719>	Deserat et totam perversa superbia mentem.
<walahfr. wett. visio 720>	Nam quidam flexa placidi cervice videntur,
<walahfr. wett. visio 721>	Erecto sed corde tument, falsique probantur.
<walahfr. wett. visio 722>	Pulcher apostolicae vitae pervertitur ordo,
<walahfr. wett. visio 723>	Cum vitiis variis virtutum iura premuntur,
<walahfr. wett. visio 724>	Et dum sub specie pietatis culpa subintrans
<walahfr. wett. visio 725>	Assidue crescens proprio retinetur in usu,
<walahfr. wett. visio 726>	Iam velut ex lege ad iustos describitur actus.
<walahfr. wett. visio 727>	Idcirco occiduis homines in partibus huius
<walahfr. wett. visio 728>	Ordinis instruimus, quos Gallica rura tenere
<walahfr. wett. visio 729>	Novimus et cunctos, quos haec Germania gignit,
<walahfr. wett. visio 730>	Pauperiem ut veram devota mente sequantur,
<walahfr. wett. visio 731>	Ianua ne caeli contra claudatur eosdem,
<walahfr. wett. visio 732>	Indeque depulsi pereant sub faucibus ignis,
<walahfr. wett. visio 733>	Qualiter omnipotens hominum sator atque creator
<walahfr. wett. visio 734>	Per me terribili cunctis sermone remandat."
<walahfr. wett. visio 735>	Haec satis esse videns illis nihil addere possum,
<walahfr. wett. visio 736>	Qui vitae meritis debent praecellere cunctos,
<walahfr. wett. visio 737>	Qui mundum fixisse sibi, mundoque refixi
<walahfr. wett. visio 738>	Famantur, quod quippe deo promisimus omnes.
<walahfr. wett. visio 739>	Scimus enim documenta patrum finesque viasque,
<walahfr. wett. visio 740>	Cottidie crepitant librorum verba per aures.
<walahfr. wett. visio 741>	Inpugnat mundus: felix qui fugerit illum
<walahfr. wett. visio 742>	Et post terga oculum qui mittere vitat in aevum.
<walahfr. wett. visio 743>	Quantaque femineis nascantur damna catervis,
<walahfr. wett. visio 744>	Quae servire deo monachorum more suescunt,
<walahfr. wett. visio 745>	Angelus exponens: "Quam plurima daemonis", inquit,
<walahfr. wett. visio 746>	"Lucra virent, lucrumque dei tepor occupat ingens,
<walahfr. wett. visio 747>	Ordine confuso mulier dum mortua vivis
<walahfr. wett. visio 748>	Praefertur, quia delitiis viduata marito
<walahfr. wett. visio 749>	Sufficiens, functa est, prohibent quam vivere gazae
<walahfr. wett. visio 750>	Subiectae et vivae mortis confinia sumunt,
<walahfr. wett. visio 751>	Dum factis perversa suis exempla sequuntur.
<walahfr. wett. visio 752>	Sic perduntur opes, quas congessere fideles
<walahfr. wett. visio 753>	Ad conservandum ius virginitatis honestae.
<walahfr. wett. visio 754>	Accipit has sitiens labentia gaudia mundi
<walahfr. wett. visio 755>	Inque voluptatem fert sobria dona nefandam.
<walahfr. wett. visio 756>	Vivit enim virgo, mortem scelerosa subibit.
<walahfr. wett. visio 757>	Denique iam viduae capiunt dum iura regendi.
<walahfr. wett. visio 758>	Subvertunt pravo iustam molimine vitam.
<walahfr. wett. visio 759>	Sordibus e solitis paucae se demere possunt,
<walahfr. wett. visio 760>	Sed neque concubitu quaedam cessare probantur:
<walahfr. wett. visio 761>	Sic seducta cohors sequitur per cuncta magistram".
<walahfr. wett. visio 762>	O princeps, qui tale malum iunxisse videris.
<walahfr. wett. visio 763>	Da castis castas, aliud viduata receptet.
<walahfr. wett. visio 764>	Non equidem prodest multorum perdere mores.
<walahfr. wett. visio 765>	Creditur, en, mulier melior quam masculus esse,
<walahfr. wett. visio 766>	Accipit illa gradum, raro est lex ista virorum,
<walahfr. wett. visio 767>	Ut nupto citius dentur loca sancta regenda.
<walahfr. wett. visio 768>	Confusum natura modum discernere poscit.
<walahfr. wett. visio 769>	Frater item quaerit, ubi dogmatis illa moderno
<walahfr. wett. visio 770>	Staret apostolici perfecta in tempore norma.
<walahfr. wett. visio 771>	"Partibus ex aliis salsi maris", inquit, "habetur
<walahfr. wett. visio 772>	Ille rigor veterumque viget constantia patrum,
<walahfr. wett. visio 773>	Qui paupertatem variis sine rebus adepti
<walahfr. wett. visio 774>	Terreni nihil inquirunt, quod vota retardet,
<walahfr. wett. visio 775>	Sicque penetrantes caelorum regna capessunt.
<walahfr. wett. visio 776>	Felices patriae, quarum de cespite surgunt
<walahfr. wett. visio 777>	Optima gemmarum caelo ornamenta nitentum,
<walahfr. wett. visio 778>	Auxilium patriae, meriti decus, orbis honestas".
<walahfr. wett. visio 779>	His dictis iterum verbum sacer angelus infert
<walahfr. wett. visio 780>	Crimine de veteri, Sodomae quod rura necavit.
<walahfr. wett. visio 781>	Caetera namque semel vitia execranda monebat,
<walahfr. wett. visio 782>	Hunc autem morbum, mores animasque nocentem,
<walahfr. wett. visio 783>	Daemonis instinctu naturam perdere promptum,
<walahfr. wett. visio 784>	Quinquies ammonuit aut amplius esse cavendum.
<walahfr. wett. visio 785>	Tum frater rogitat, numerus cur tantus obiret
<walahfr. wett. visio 786>	Pestis in exitio plebis populique fidelis.
<walahfr. wett. visio 787>	"Haec", ait, "ex factis homines commertia pravis
<walahfr. wett. visio 788>	Accipiunt, damnatque reos sententia grassans.
<walahfr. wett. visio 789>	Significatque diem mundo properare futurum,
<walahfr. wett. visio 790>	Terminus ut tandem ponatur in ordine saecli".
<walahfr. wett. visio 791>	Ecce, dies veniet, nostrum sit quisque paratus,
<walahfr. wett. visio 792>	Ecce, venit dominus, nostros ut congreget actus,
<walahfr. wett. visio 793>	Iam vigilare decet, veniens ut quemque coronet.
<walahfr. wett. visio 794>	Praecipue ammonuit divinis laudibus omnes
<walahfr. wett. visio 795>	Conatu servire bono studioque sagaci,
<walahfr. wett. visio 796>	Praecipiens, ut nemo gravi torpore subactus
<walahfr. wett. visio 797>	Neglegat assiduas domino persolvere laudes,
<walahfr. wett. visio 798>	Ecclesiaeque decus celebretur ut ordine sancto,
<walahfr. wett. visio 799>	Sollicitus propriam quaerit quicumque salutem,
<walahfr. wett. visio 800>	Haec agat et sese poterit subducere flammis:
<walahfr. wett. visio 801>	Non eget his dominus, sed nos ut agamus, egemus.
<walahfr. wett. visio 802>	Quin etiam quondam comitem sacer ille Geroldum
<walahfr. wett. visio 803>	Angelus asseruit, requiem captasse beatam,
<walahfr. wett. visio 804>	Martyribusque parem, quo gloria summa beatis
<walahfr. wett. visio 805>	Civibus aeternae reddit dulcedinis haustum.
<walahfr. wett. visio 806>	Et "Quoniam zelum domini conceperat", inquit,
<walahfr. wett. visio 807>	"Gentibus infidis Christi defendere plebem
<walahfr. wett. visio 808>	Congrediens huius sumpsit dispendia vitae,
<walahfr. wett. visio 809>	Aeternis ideo meruit fulgere tropheis
<walahfr. wett. visio 810>	Munera perpetuae capiens ingentia vitae".
<walahfr. wett. visio 811>	Hic vir in hac patria summa bonitate nitebat,
<walahfr. wett. visio 812>	Moribus egregius, verax, mansuetus, honestus:
<walahfr. wett. visio 813>	Cui regina soror Hludowici cara genetrix
<walahfr. wett. visio 814>	Hildigardis erat, parili bonitate venusta,
<walahfr. wett. visio 815>	Viribus ille potens sanctoque potentior actu.
<walahfr. wett. visio 816>	Defuerat soboles, pariterque et defuit heres,
<walahfr. wett. visio 817>	His igitur verbis sese compescere coepit:
<walahfr. wett. visio 818>	"Denegat heredem dominus, manet ipse superstes,
<walahfr. wett. visio 819>	Quod dedit accipiet, Mariae commendo beatae."
<walahfr. wett. visio 820>	Sic votum factis sequitur, magis omnibus isti
<walahfr. wett. visio 821>	Profuit ille loco, cuius nitet Augia donis.
<walahfr. wett. visio 822>	Bella movet Karolus duros tum Caesar in Hunos,
<walahfr. wett. visio 823>	Hoc cecidit bello, populo certante, Geroldus.
<walahfr. wett. visio 824>	Tunc dominum famuli lacrimis sumpsere refecti
<walahfr. wett. visio 825>	Hucque reportatum tam longa per avia corpus
<walahfr. wett. visio 826>	Insulanensis humus contexit in aede Mariae.
<walahfr. wett. visio 827>	Haec et plura videns, numerum quae pene recusant,
<walahfr. wett. visio 828>	Quae festina manus currens intacta reliquit,
<walahfr. wett. visio 829>	Experrectus item, iam caeca silentia noctis
<walahfr. wett. visio 830>	Nuntius excussit lucis resonando per aedes.
<walahfr. wett. visio 831>	Fratribus accitis, quos pernoctasse videbat
<walahfr. wett. visio 832>	Excubiis secum, trepidans multoque timore
<walahfr. wett. visio 833>	Permotus, cecinit narrans ex ordine visum.
<walahfr. wett. visio 834>	Secretumque latens avidas effudit in aures,
<walahfr. wett. visio 835>	Poscit et ut veniens sermones protinus ipsos
<walahfr. wett. visio 836>	Abbas excipere et scripto mandare iuberet.
<walahfr. wett. visio 837>	Talibus adstantes compescunt verba loquentis:
<walahfr. wett. visio 838>	"Nunc solito fratres meditantur in ordine noctis,
<walahfr. wett. visio 839>	Incumbuntque preci, nunc claustra silere necesse est,
<walahfr. wett. visio 840>	Non audemus enim nos haec turbare vel illum."
<walahfr. wett. visio 841>	"Vos", ait, "interea molli depingite cera.
<walahfr. wett. visio 842>	Ut fulgente die citius manifesta patescant,
<walahfr. wett. visio 843>	Ne lingua torpente palam depromere visa
<walahfr. wett. visio 844>	Non possim, quae tam grandi sub mole minarum
<walahfr. wett. visio 845>	Sunt iniuncta mihi manifesta voce canenda,
<walahfr. wett. visio 846>	Et cunctis liquido citius dicenda boatu,
<walahfr. wett. visio 847>	Ut timeam, si forte tacens dimisero quicquam,
<walahfr. wett. visio 848>	Me veniam nec habere, gravi stringente reatu.
<walahfr. wett. visio 849>	Ultima virgineae turbae intercessio memet
<walahfr. wett. visio 850>	Liquit in ancipiti positum, nam nescio qualem
<walahfr. wett. visio 851>	Implorasse deo vitam praestante putemus,
<walahfr. wett. visio 852>	Utrum perpetuam vel temporis huius amaram.
<walahfr. wett. visio 853>	Si mihi defuerint praesentis commoda vitae,
<walahfr. wett. visio 854>	Ecce procul dubio mortem cras corpus habebit,
<walahfr. wett. visio 855>	Dux meus haec dixit, cuius mihi sponsio certa est."
<walahfr. wett. visio 856>	His igitur verbis fratres hortatus eosdem
<walahfr. wett. visio 857>	Expediens iterum iam dicta retexere coepit,
<walahfr. wett. visio 858>	Illi continuo tabulae impressere liquenti.
<walahfr. wett. visio 859>	Laudibus interea domini iam rite peractis,
<walahfr. wett. visio 860>	Abbas adveniens aliis comitantibus intrat,
<walahfr. wett. visio 861>	Nam solitus compellit amor refovere iacentem.
<walahfr. wett. visio 862>	Assistunt propius, secretum infirmus adoptat,
<walahfr. wett. visio 863>	Discedunt reliqui, remanent ibi quinque sedentes.
<walahfr. wett. visio 864>	Primus erat Heito, Erlbaldus fuit inde secundus,
<walahfr. wett. visio 865>	De quibus in primis modicas conteximus odas.
<walahfr. wett. visio 866>	Tertius ipse iacens sapienti corde magister;
<walahfr. wett. visio 867>	Quartus erat senior, multis provectus in annis,
<walahfr. wett. visio 868>	Theganmar, domini famulus, cui longa senectus
<walahfr. wett. visio 869>	Contulit aeterno venerandos munere canos:
<walahfr. wett. visio 870>	Grandis honor capitis, maior sapientia mentis,
<walahfr. wett. visio 871>	Confessor fratrum, gnarus conferre medelam,
<walahfr. wett. visio 872>	Moribus antiquos sequitur sine crimine patres.
<walahfr. wett. visio 873>	Quintus adest Tatto, cui gratia magna benigno
<walahfr. wett. visio 874>	Contulit eximios vitae perducere mores;
<walahfr. wett. visio 875>	Nempe palatinas puer est translatus ad aulas,
<walahfr. wett. visio 876>	Sed Christi fervore calens mercede sodales
<walahfr. wett. visio 877>	Servitii gaudere suos dimisit et istud
<walahfr. wett. visio 878>	Coenobium ingrediens monachum se lege ligavit,
<walahfr. wett. visio 879>	Hoc recolens, quod prima inibi documenta recepit.
<walahfr. wett. visio 880>	Est hodieque probus, felix, spectabilis, aptus,
<walahfr. wett. visio 881>	Gaudeo, quod tali mereor parere magistro,
<walahfr. wett. visio 882>	Cuius ob auxilium praesens me continet aetas.
<walahfr. wett. visio 883>	His etenim quinis visa atque audita patenter,
<walahfr. wett. visio 884>	In verbis scriptoque simul quod nocte notavit
<walahfr. wett. visio 885>	Veloci currente manu, narrando resignat,
<walahfr. wett. visio 886>	Et surgens prostratus humi commissa remitti
<walahfr. wett. visio 887>	Poscit et orantes dominum placare tonantem,
<walahfr. wett. visio 888>	Commendans arcana dei, si morte fuisset
<walahfr. wett. visio 889>	Raptus, ut in lucem verbo scriptoque tulissent,
<walahfr. wett. visio 890>	Sin alias prodenda sibi dimittere poscens.
<walahfr. wett. visio 891>	Nam cupiit patulis totum famare per orbem
<walahfr. wett. visio 892>	Faucibus et cunctas hominum vulgare per aures.
<walahfr. wett. visio 893>	Denique vita manens si corpore staret in isto,
<walahfr. wett. visio 894>	Ulterius voluit strictam perducere vitam,
<walahfr. wett. visio 895>	Ut potaret aquam, mergentia pocula numquam,
<walahfr. wett. visio 896>	Pluribus adiectis, quae nunc exponere longum est.
<walahfr. wett. visio 897>	Inspiciunt vultus, nec pallida forma videtur,
<walahfr. wett. visio 898>	Non macies foedat, nec membra dolore rigescunt;
<walahfr. wett. visio 899>	Attrectant venas, vivo quae sanguine gaudent,
<walahfr. wett. visio 900>	Nec signum loetale vident mortisve periclum.
<walahfr. wett. visio 901>	Fidentesque animo vitae compendia spondent
<walahfr. wett. visio 902>	Praesentis, mortemque procul discedere dicunt.
<walahfr. wett. visio 903>	Ille quibus responsa dedit, quae protulit ante:
<walahfr. wett. visio 904>	"Crastina namque dies animam de corpore pellet."
<walahfr. wett. visio 905>	Taliter ergo diem frater consumpserat illam,
<walahfr. wett. visio 906>	Instantemque rotam noctis dieique sequentis,
<walahfr. wett. visio 907>	Exponendo metum, gravida de carne recessus
<walahfr. wett. visio 908>	Suspirans, gemitusque imo de pectore fundens,
<walahfr. wett. visio 909>	Fratribus et cunctis sese committere certans,
<walahfr. wett. visio 910>	Ad multosque breves rogitans direxit amicos,
<walahfr. wett. visio 911>	Ut sanctis precibus veniam implorare studerent.
<walahfr. wett. visio 912>	Has ego conscripsi manibus, quibus ista notavi.
<walahfr. wett. visio 913>	Denique cum primum radios produxerat aura,
<walahfr. wett. visio 914>	Me vocitare iubet residensque infigere cerae
<walahfr. wett. visio 915>	Praecipit, atque breves bis quinas dictat, eisdem
<walahfr. wett. visio 916>	Sensibus adnectens, quas hic signare studemus,
<walahfr. wett. visio 917>	Ut perfecta fides cunctis lucescere possit,
<walahfr. wett. visio 918>	Nempe decem fuerant, quarum conscriptio talis:
<walahfr. wett. visio 919>	Hunc finemque breves iussit firmare per omnes,
<walahfr. wett. visio 920>	Quod dum commutans aliter conscribere vellem,
<walahfr. wett. visio 921>	Dixit, ut haud dubiis possem sic dicere verbis.
<walahfr. wett. visio 922>	Nescius hoc scripsi, penitusque stupore movebar,
<walahfr. wett. visio 923>	Quippe diem totum soli transegimus illum.
<walahfr. wett. visio 924>	Nunc legimus, nunc membra iuvat componere lecto,
<walahfr. wett. visio 925>	Me sopor oppressit, vigilem non contigit illum,
<walahfr. wett. visio 926>	Orat in excubitu, surgit, graditurque valenter,
<walahfr. wett. visio 927>	Vesper adit, tandemque mihi est sic ore locutus:
<walahfr. wett. visio 928>	"Vade, puer, corpusque cibo relevare memento,
<walahfr. wett. visio 929>	Proque labore tuo grates digneris habere."
<walahfr. wett. visio 930>	Discessi noctemque minans sol vergit in aequor.
<walahfr. wett. visio 931>	Iamque poli pingunt fulgentia sidera centrum,
<walahfr. wett. visio 932>	Adveniunt fratres sistuntque in domate multi.
<walahfr. wett. visio 933>	"En", ait, "incumbit metam finire supremam
<walahfr. wett. visio 934>	Carnis in exilio, terram terraeque recondi.
<walahfr. wett. visio 935>	Omnimodis petimus: sacras protendite palmas,
<walahfr. wett. visio 936>	Instantesque preci nostrum defendite finem."
<walahfr. wett. visio 937>	Res perrara quidem, psalmos prior omnibus ille
<walahfr. wett. visio 938>	Antiphonasque velut quidam praecentor adorsus
<walahfr. wett. visio 939>	Principium cuiusque suo depromit ab ore.
<walahfr. wett. visio 940>	Finitis igitur concentibus ille parumper
<walahfr. wett. visio 941>	Respirat pavidus, fratresque ad strata recurrunt.
<walahfr. wett. visio 942>	Surgit et huc illucque viam deflectere temptat,
<walahfr. wett. visio 943>	Aestuat agnoscens, velox quod transitus instet,
<walahfr. wett. visio 944>	Decidit in lectum Christi mysteria sumens,
<walahfr. wett. visio 945>	Clausit et extremam vitae mutabilis horam.

<walahfr. wett. expl. 1>	En, venerande pater, calcem compulsus adivi,
<walahfr. wett. expl. 2>	     Cuius principium horror adire fuit.
<walahfr. wett. expl. 3>	Non ignoro quidem vitiis sordere camenam,
<walahfr. wett. expl. 4>	     Extortos apices protege, si valeas.
<walahfr. wett. expl. 5>	Ales enim, quaecumque suas praecurrere pennas
<walahfr. wett. expl. 6>	     Cogitur, ex superis corruit ima petens.
<walahfr. wett. expl. 7>	Nil prodesse scio, tamen est parere necesse,
<walahfr. wett. expl. 8>	     Hoc potius dominus quam sacra tura cupit.
<walahfr. wett. expl. 9>	Vestra sequens humilis famulus mandata peregi,
<walahfr. wett. expl. 10>	     Aetate et sensu impar ad istud opus.
<walahfr. wett. expl. 11>	Ne reputes non posse meum, sed velle videto.
<walahfr. wett. expl. 12>	     Atque bono vigeas longa per aeva statu.

<walahfr. wett. mors. 1>	Scribere nulla iuvat, scriptor quia noster obivit,
<walahfr. wett. mors. 2>	Qui nova pectoribus monstravit dogmata nostris.
<walahfr. wett. mors. 3>	Aedificare volens longum stabilita per aevum
<walahfr. wett. mors. 4>	Tecta, sed indomita praeventus morte nequivit
<walahfr. wett. mors. 5>	Culmen in aerios templi sustollere cursus.
<walahfr. wett. mors. 6>	Forsitan indigni fuimus sapiente magistro.
<walahfr. wett. mors. 7>	Sed licet hunc caelestia non dubitemus adisse,
<walahfr. wett. mors. 8>	Abscessisse tamen nosmet deflere necesse est.
<walahfr. wett. mors. 9>	Primus hic incultis mandavit semina sulcis,
<walahfr. wett. mors. 10>	Ut collecta seges gereretur ad horrea Christi,
<walahfr. wett. mors. 11>	Mercedem et propriam praeclarus haberet arator.
<walahfr. wett. mors. 12>	Hoc studium fuit, hoc votum, hoc etiam ipsa voluntas.
<walahfr. wett. mors. 13>	Plangimus interno compuncti corda dolore,
<walahfr. wett. mors. 14>	Flemus agrum subito tanto cultore carere.
<walahfr. wett. mors. 15>	Et specialis ego ingeminans conecto lacertos
<walahfr. wett. mors. 16>	More orbatorum, placidum deflendo patronum.
<walahfr. wett. mors. 17>	Saepe quod adiungo alterius ploratibus unum est:
<walahfr. wett. mors. 18>	Quod nullus magni profertur dogmatis heres.
<walahfr. wett. mors. 19>	Praedia tanta vacant nullo vineta colente;
<walahfr. wett. mors. 20>	Deperit absconsae sapientia mentis ab usu,
<walahfr. wett. mors. 21>	Dicitur: Heu misero, qui dum cadit ipse levantem
<walahfr. wett. mors. 22>	Non habet, ille iacet cuncto miserabilis orbi.
<walahfr. wett. mors. 23>	Tu fratris deserta tui iam semina profer,
<walahfr. wett. mors. 24>	Non torpore vacat sancta quod lege iubetur,
<walahfr. wett. mors. 25>	Est sed fructiferum, si quis sub lege potitur.
<walahfr. wett. mors. 26>	Decidit ille mihi, vicibus nemo illius asstat.
<walahfr. wett. mors. 27>	Fercula pulchra dedit, victum quis porrigit artum?
<walahfr. wett. mors. 28>	Vestibus ornavit, praebet quis tegmina grossa?
<walahfr. wett. mors. 29>	Innumerisque bonis meritum superaverat omne,
<walahfr. wett. mors. 30>	Quis mihi nunc misero verbum demonstrat adhortans?
<walahfr. wett. mors. 31>	Annales memorare dies, mortemque notare
<walahfr. wett. mors. 32>	Quis cogit? nisi sollicita sub mente retractet,
<walahfr. wett. mors. 33>	Proximus esse: sibi iussum de nomine Christi,
<walahfr. wett. mors. 34>	Ne fraterna suo tollatur ab ordine proles.
<walahfr. wett. mors. 35>	Haec iam dicta legas, pater optime, corde receptans:
<walahfr. wett. mors. 36>	Exhinc esse mihi dignare affabilis, atque
<walahfr. wett. mors. 37>	Rebus in occultis nostrum solare dolorem.
<walahfr. wett. mors. 38>	Scintillam portamus enim, quam si quis adauget,
<walahfr. wett. mors. 39>	Multiplicabit opem veniarum fine futuro,
<walahfr. wett. mors. 40>	Adveniens sua dona deus cum pace requirat,
<walahfr. wett. mors. 41>	Multorum quod sancta ferant tutamina nobis.