<hildeb. carm_min. tit. 1>	ad Guillelmum episcopum
<hildeb. carm_min. 1.1>	Ad decus ecclesie cum te Natura crearet:
<hildeb. carm_min. 1.2>	"Sis expers vitii; cetera" dixit "habe."
<hildeb. carm_min. 1.3>	Sic piger ad vetitum, celer ad concessa creatus,
<hildeb. carm_min. 1.4>	Preter virtutem nil sinis esse tibi.

<hildeb. carm_min. tit. 2>	ad Petrum
<hildeb. carm_min. 2.1>	Susceptum semen sex primis, Petre, diebus
<hildeb. carm_min. 2.2>	Est quasi lac, reliquisque novem fit sanguis. at inde
<hildeb. carm_min. 2.3>	Id solidat duodena dies: bis nona deinceps
<hildeb. carm_min. 2.4>	Effigiat, tempusque sequens augmentat in ortum.

<hildeb. carm_min. tit. 3>	cur bono male vel malo bene	
<hildeb. carm_min. 3.1>	Est aliquando bono bene, ne gravibus superetur:
<hildeb. carm_min. 3.2>	Est male quo maculas lavet, adversisve probetur.
<hildeb. carm_min. 3.3>	Est aliquando malo bene, quo gravius feriatur
<hildeb. carm_min. 3.4>	Est male quo redeat, vel ut hic quoque iam patiatur.

<hildeb. carm_min. tit. 4>	ad reginam Anglorum
<hildeb. carm_min. 4.1>	Inter opes et delicias populique favores
<hildeb. carm_min. 4.2>	Hoc animus recolat, hoc tua lingua sonet
<hildeb. carm_min. 4.3>	Mors dominum servo, mors sceptra ligonibus equat,
<hildeb. carm_min. 4.4>	Dissimiles simili conditione trahens.

<hildeb. carm_min. tit. 5>	unde malum
<hildeb. carm_min. 5.1>	Qui petis unde malum, cum sint bona cuncta creata?
<hildeb. carm_min. 5.2>	Defectu proprio sunt mala que mala sunt.
<hildeb. carm_min. 5.3>	Cum radix vitio careat, vitium tamen ex se
<hildeb. carm_min. 5.4>	Et per se citius dulcia poma trahunt.

<hildeb. carm_min. tit. 6>	de abbate Odone
<hildeb. carm_min. 6.1>	Cum iam purgatis et partim glorificatis,
<hildeb. carm_min. 6.2>	Terra cinisque modo, glorificetur Odo.
<hildeb. carm_min. 6.3>	Sorti sanctorum precibus iungatur eorum,
<hildeb. carm_min. 6.4>	Pacificetque Deum penituisse reum.

<hildeb. carm_min. tit. 7>	de Milone mercatore	
<hildeb. carm_min. 7.1>	Milo domi non est. peregre Milone profecto
<hildeb. carm_min. 7.2>	Arva vacant, uxor non minus inde parit.
<hildeb. carm_min. 7.3>	Cur sit ager sterilis, cur uxor lactitet edam:
<hildeb. carm_min. 7.4>	Quo fodiatur ager non habet: uxor habet.

<hildeb. carm_min. tit. 8>	ad Hugonem
<hildeb. carm_min. 8.1>	Si qua mihi scribis, ne cuiquam scripta revelem,
<hildeb. carm_min. 8.2>	Per sacra per superos, Hugo, rogare soles.
<hildeb. carm_min. 8.3>	Ne timeas: numquam per me secreta patebunt.
<hildeb. carm_min. 8.4>	Cum relegam, nequeo scire quid ipsa velint.

<hildeb. carm_min. tit. 9>	ad Milonem
<hildeb. carm_min. 9.1>	Thura piper vestes argentum pallia gemmas
<hildeb. carm_min. 9.2>	Vendere, Milo, soles, cum quibus emptor abit.
<hildeb. carm_min. 9.3>	Coniugis utilior merx est, que vendita sepe,
<hildeb. carm_min. 9.4>	Numquam vendentem deserit aut minuit.

<hildeb. carm_min. tit. 10>	ad Adelam comitissam
<hildeb. carm_min. 10.1>	Desipit et peccat qui te mortalibus equat.
<hildeb. carm_min. 10.2>	Est in laude parum, sed eris mihi prima dearum.

<hildeb. carm_min. tit. 11>	de morte
<hildeb. carm_min. 11.1>	Mors oculis paribus tegetes scrutatur et aulas.
<hildeb. carm_min. 11.2>	Nil latet hanc, eque dives inopsque patent.

<hildeb. carm_min. tit. 12>	de virgine Maria	
<hildeb. carm_min. 12.1>	Lacto Creatorem: salvum mihi crede pudorem.
<hildeb. carm_min. 12.2>	Res nova: virgo parens, et caro patre carens.

<hildeb. carm_min. tit. 13>	super crucem
<hildeb. carm_min. 13.1>	Crux finis legis, via vite, passio regis,
<hildeb. carm_min. 13.2>	Cui dat interitum gratia, non meritum.

<hildeb. carm_min. tit. 14>	ad P. avarum
<hildeb. carm_min. 14.1>	Si bene res detur, quamvis data semper habetur.
<hildeb. carm_min. 14.2>	Nulla reservate, gloria magna date.

<hildeb. carm_min. tit. 15>	ad Adelam comitissam	
<hildeb. carm_min. 15.1>	Augusti suboles, serie sublimis avorum,
<hildeb. carm_min. 15.2>	Missa tibi placeant quantulacunque precor.
<hildeb. carm_min. 15.3>	Nolo manus sceptris, vel cervix apta corone
<hildeb. carm_min. 15.4>	Ad mea flectantur munera: mente fave.
<hildeb. carm_min. 15.5>	Ut satis est populo superum meruisse favorem,
<hildeb. carm_min. 15.6>	Cum cadit ad magnos hostia parva deos,
<hildeb. carm_min. 15.7>	Sic implet votum tua gratia. plus homine erro,
<hildeb. carm_min. 15.8>	Si plus affectem quam placuisse tibi.

<hildeb. carm_min. tit. 16>	ad nepotem	
<hildeb. carm_min. 16.1>	Formula vivendi presto est tibi: pauca loquaris,
<hildeb. carm_min. 16.2>	Plurima fac: sit utrisque comes modus, utile, pulcrum.
<hildeb. carm_min. 16.3>	Sobrius a mensis, a lecto surge pudicus.
<hildeb. carm_min. 16.4>	Obsequiis instes: ea pro te premia poscant.
<hildeb. carm_min. 16.5>	Ut decet et prodest, et amabis et oderis idem.
<hildeb. carm_min. 16.6>	Stans casum metuas, speres prostratus, et illum
<hildeb. carm_min. 16.7>	Quem colis in titulis, miserum abiectumque tuere.

<hildeb. carm_min. tit. 17>	ad Odonem
<hildeb. carm_min. 17.1>	Moribus, arte, fide, celesti pectore dignus,
<hildeb. carm_min. 17.2>	Cum superes alios, desipis Odo tamen.
<hildeb. carm_min. 17.3>	Credis enim populum versus curare disertos,
<hildeb. carm_min. 17.4>	Et placuisse putas moribus, arte, fide.
<hildeb. carm_min. 17.5>	Dotibus his quondam sacri placuere poete,
<hildeb. carm_min. 17.6>	Ingeniumque dedit predia, nomen, opes.
<hildeb. carm_min. 17.7>	Nunc aliud tempus, alii pro tempore mores,
<hildeb. carm_min. 17.8>	Nunc odium virtus, sceptra merentur opes.
<hildeb. carm_min. 17.9>	Nil artes, nil pura fides, nil gloria lingue,
<hildeb. carm_min. 17.10>	Nil fons ingenii, nil probitas sine re.
<hildeb. carm_min. 17.11>	Nullus inops sapiens, ubi res, ibi copia sensus.
<hildeb. carm_min. 17.12>	Res sapiunt: pauper nil nisi pauper erit,
<hildeb. carm_min. 17.13>	Divitibusque reis non tollunt crimina nomen,
<hildeb. carm_min. 17.14>	Sed quos lex damnat, equat habere deis.
<hildeb. carm_min. 17.15>	Hinc est quod populus aurum quasi numen adorans,
<hildeb. carm_min. 17.16>	Audet in ignotum sepe venire nefas,
<hildeb. carm_min. 17.17>	Speque lucri totiens excedere ius et honestum
<hildeb. carm_min. 17.18>	Sustulit, ut gratis iam iuvet esse reum.
<hildeb. carm_min. 17.19>	Ius ruit, ordo perit, sceleri placet ora manusque
<hildeb. carm_min. 17.20>	Vendere, quamque inopem tam pudet esse probum.
<hildeb. carm_min. 17.21>	Non igitur mirum si quisquam pravas et excors
<hildeb. carm_min. 17.22>	Divinum carmen nullius esse putat.
<hildeb. carm_min. 17.23>	Quem comitantur opes sapientia vera reliquit,
<hildeb. carm_min. 17.24>	Semper mobilibus incomitata bonis.

<hildeb. carm_min. tit. 18>	in Berengarii obitum
<hildeb. carm_min. 18.1>	Quem modo miratur, semper mirabitur orbis,
<hildeb. carm_min. 18.2>	Ille Berengarius non obiturus obit.
<hildeb. carm_min. 18.3>	Quem sacre fidei fastigia summa tenentem,
<hildeb. carm_min. 18.4>	Iani quinta dies abstulit, ausa nefas.
<hildeb. carm_min. 18.5>	Illa dies damnosa dies et perfida mundo,
<hildeb. carm_min. 18.6>	Qua decus et rerum forma ruina fuit;
<hildeb. carm_min. 18.7>	Qua status ecclesie, qua spes, qua gloria cleri,
<hildeb. carm_min. 18.8>	Qua cultor iuris, iure ruente, ruit.
<hildeb. carm_min. 18.9>	Quicquid philosophi, quicquid cecinere poete
<hildeb. carm_min. 18.10>	Ingenio cessit eloquioque suo.
<hildeb. carm_min. 18.11>	Sanctior et maior sapientia, maius adorta,
<hildeb. carm_min. 18.12>	Implevit sacrum pectus et ora Deo.
<hildeb. carm_min. 18.13>	Pectus cum voluit, vox protulit, actio prompsit:
<hildeb. carm_min. 18.14>	Singula factori sic studuere suo.
<hildeb. carm_min. 18.15>	Vir sacer et sapiens, cui nomen crescit in horas,
<hildeb. carm_min. 18.16>	Quo minor est quisquis maximus est hominum;
<hildeb. carm_min. 18.17>	Cui sensus peperit, partos servavit honores,
<hildeb. carm_min. 18.18>	Cui potior pauper divite, iusque lucro,
<hildeb. carm_min. 18.19>	Cui nec desidiam nec luxum res dedit ampla,
<hildeb. carm_min. 18.20>	Nec tumidum fecit multus et altus honor.
<hildeb. carm_min. 18.21>	Qui nec ad argentum nec ad aurum lumina flexit,
<hildeb. carm_min. 18.22>	Sed doluit quotiens cui daret hec aberat
<hildeb. carm_min. 18.23>	Qui non cessavit inopum fulcire ruinas,
<hildeb. carm_min. 18.24>	Donec inops dando factus et ipse fuit.
<hildeb. carm_min. 18.25>	Cuius cura sequi naturam, legibus uti,
<hildeb. carm_min. 18.26>	Et mentem vitiis, ora negare dolis;
<hildeb. carm_min. 18.27>	Virtutes opibus, verum preponere falso,
<hildeb. carm_min. 18.28>	Nil vacuum sensu dicere, nil facere,
<hildeb. carm_min. 18.29>	Ledere nec minimum, cunctis prodesse, favores
<hildeb. carm_min. 18.30>	Et populare lucrum pellere mente manu.
<hildeb. carm_min. 18.31>	Cui vestis textura rudis, cui non fuit unquam
<hildeb. carm_min. 18.32>	Ante sitim potus, nec cibus ante famem.
<hildeb. carm_min. 18.33>	Quem Pudor hospitium statuit sibi, quamque libido
<hildeb. carm_min. 18.34>	Incestos superat, tam superavit eam.
<hildeb. carm_min. 18.35>	Quem Natura parens cum mundo contulit inquit
<hildeb. carm_min. 18.36>	"Degenerant alii, nascitur iste mihi."
<hildeb. carm_min. 18.37>	Queque vagabatur, et pene reliquerat orbem,
<hildeb. carm_min. 18.38>	Inclusit sacro pectore Iustitiam
<hildeb. carm_min. 18.39>	Vir sacer a puero, qui quantum preminet orbi
<hildeb. carm_min. 18.40>	Fama, tam fame prefuit ipse sue.
<hildeb. carm_min. 18.41>	Fama minor meritis, cum totum pervolet orbem,
<hildeb. carm_min. 18.42>	Cum semper crescat, non erit equa tamen.
<hildeb. carm_min. 18.43>	Vir pius atque gravis, vir sic in utroque modestus,
<hildeb. carm_min. 18.44>	Ut livor neutro rodere posset eum.
<hildeb. carm_min. 18.45>	Livor eum deflet quem carpserat antea, nec tam
<hildeb. carm_min. 18.46>	Carpsit et odit eum, quam modo laudat, amat.
<hildeb. carm_min. 18.47>	Quam prius ex vita, tam nunc ex morte gemiscit,
<hildeb. carm_min. 18.48>	Et queritur celeres huius abisse dies.
<hildeb. carm_min. 18.49>	Vir vere sapiens, et parte beatus ab omni,
<hildeb. carm_min. 18.50>	Qui celos anima, corpore donat humum.
<hildeb. carm_min. 18.51>	Post obitum secum vivam, secum requiescam,
<hildeb. carm_min. 18.52>	Nec fiat melior sors mea sorte sua.

<hildeb. carm_min. tit. 19>	de Lucretia
<hildeb. carm_min. 19.1>	Cum foderet gladio castum Lucretia pectus,
<hildeb. carm_min. 19.2>	Sanguinis et torrens egereretur, ait
<hildeb. carm_min. 19.3>	"Testes procedant me non favisse tiranno;
<hildeb. carm_min. 19.4>	Ante virum sanguis, spiritus ante deos.
<hildeb. carm_min. 19.5>	Quam bene producti pro me post fata loquentur,
<hildeb. carm_min. 19.6>	Alter apud manes, alter apud superos."

<hildeb. carm_min. tit. 20>	de triplici domo humani generis	
<hildeb. carm_min. 20.1>	Trina domus nobis, lar, tumba, polusque paratur.
<hildeb. carm_min. 20.2>	Ligna larem, ligo sarcofagum, devotio celum
<hildeb. carm_min. 20.3>	Preparat. occasus comes in lare, vermis in urna,
<hildeb. carm_min. 20.4>	Angelus in celo. lar pene, tumba sopori,
<hildeb. carm_min. 20.5>	Celum letitie diversa sorte dicantur.
<hildeb. carm_min. 20.6>	Culpa priora duo dat, gratia sola supremum.

<hildeb. carm_min. tit. 21>	de tribus missis in natale Domini
<hildeb. carm_min. 21.1>	In natale sacro, sacre sollemnia misse
<hildeb. carm_min. 21.2>	Quid signent, aut cur ter celebrentur habes.
<hildeb. carm_min. 21.3>	Nocte prior, sub luce sequens, in luce suprema,
<hildeb. carm_min. 21.4>	Sub Noe, sub templo, sub cruce sacra notant.
<hildeb. carm_min. 21.5>	Sub Noe, sub David, sub Christo sacra fuere
<hildeb. carm_min. 21.6>	Nox, aurora, dies, umbra, figura, Deus.

<hildeb. carm_min. tit. 22>	de casu huius mundi
<hildeb. carm_min. 22.1>	Nuper eram locuples, multisque beatus amicis,
<hildeb. carm_min. 22.2>	Et risere diu fata secunda mihi.
<hildeb. carm_min. 22.3>	Larga Ceres, deus Archadie, Bachusque replebant
<hildeb. carm_min. 22.4>	Horrea, tecta, penum, farre, bidente, mero.
<hildeb. carm_min. 22.5>	Hortus, apes, famule, pulmento, melle, tapetis,
<hildeb. carm_min. 22.6>	Ditabant large prandia, vasa, domum.
<hildeb. carm_min. 22.7>	Dextra laborabat gemmis, pomaria fructu,
<hildeb. carm_min. 22.8>	Prata redundabant gramine, lacte greges.
<hildeb. carm_min. 22.9>	Agger opum, tranquilla quies, numerosus amicus,
<hildeb. carm_min. 22.10>	Delicias, somnos, consiliumque dabant.
<hildeb. carm_min. 22.11>	Cetera quid referam mestos solantia vultus?
<hildeb. carm_min. 22.12>	Omnia captate prosperitatis erant.
<hildeb. carm_min. 22.13>	Iurares superos intra mea vota teneri,
<hildeb. carm_min. 22.14>	Et res occasum dedidicisse pati
<hildeb. carm_min. 22.15>	Mirabar sic te, te sic, Fortuna, fidelem,
<hildeb. carm_min. 22.16>	Mirabar stabilem, que levis esse soles.
<hildeb. carm_min. 22.17>	Sepe mihi dixi "quorsum tam prospera rerum?
<hildeb. carm_min. 22.18>	Quid sibi vult tantus, tam citus agger opum?"
<hildeb. carm_min. 22.19>	Ei mihi. nulla fides, nulla est constantia rebus.
<hildeb. carm_min. 22.20>	Res ipse quid sint mobilitate docent.
<hildeb. carm_min. 22.21>	Res hominum atque homines levis alea versat in horae,
<hildeb. carm_min. 22.22>	Et venit a summo summa ruina gradu.
<hildeb. carm_min. 22.23>	Cuncta sub ancipiti pendent mortalia casu,
<hildeb. carm_min. 22.24>	Et spondent propria mobilitate fugam.
<hildeb. carm_min. 22.25>	Quicquid habes hodie, cras te fortasse relinquet,
<hildeb. carm_min. 22.26>	Aut modo, dum loqueris, desinit esse tuum.
<hildeb. carm_min. 22.27>	Has ludit Fortuna vices, regesque superbos
<hildeb. carm_min. 22.28>	Aut servos humiles non sinit esse diu.
<hildeb. carm_min. 22.29>	Illa dolosa comes, sola levitate fidelis,
<hildeb. carm_min. 22.30>	Non impune favet, aut sine fine premit.
<hildeb. carm_min. 22.31>	Illa mihi quondam risu blandita sereno,
<hildeb. carm_min. 22.32>	Mutavit vultus nubila facta suos,
<hildeb. carm_min. 22.33>	Et velut eternam misero conata ruinam,
<hildeb. carm_min. 22.34>	Spem quoque letitie detrahit illa mihi.
<hildeb. carm_min. 22.35>	Illa professa dolum submersit, diruit, ussit,
<hildeb. carm_min. 22.36>	Culta, domos, vites, imbribus, igne, gelu.
<hildeb. carm_min. 22.37>	Insuper exhausit, excussit, debilitavit,
<hildeb. carm_min. 22.38>	Hoste, notho, morbis, horrea, poma, gregem.
<hildeb. carm_min. 22.39>	Accessit damnis novus ille gravisque tirannus,
<hildeb. carm_min. 22.40>	Quo Cenomannorum consule ius periit.
<hildeb. carm_min. 22.41>	Cuius avos puduit scelerum genuisse patronum,
<hildeb. carm_min. 22.42>	Fortuneque parem mobilitate, dolis.
<hildeb. carm_min. 22.43>	Ille pudor patrie me, non impune tuentem
<hildeb. carm_min. 22.44>	Iustitie leges, expulit a patria.
<hildeb. carm_min. 22.45>	Inde ratem scando, vitam committo procellis:
<hildeb. carm_min. 22.46>	Vela tument, gemina cimba iuvatur ope.
<hildeb. carm_min. 22.47>	Portus erat longe, cum ventus fortior estum
<hildeb. carm_min. 22.48>	Movit, et in tumulos auster aravit aquas.
<hildeb. carm_min. 22.49>	Crescit hiems, agit aura ratem, furit unda dehiscens,
<hildeb. carm_min. 22.50>	Imbre madet velum, nox tegit atra diem.
<hildeb. carm_min. 22.51>	Desperare iubent venti, mare, turbine, fluctu,
<hildeb. carm_min. 22.52>	Occursu rupes, ignibus ipse polus.
<hildeb. carm_min. 22.53>	In fragilem pinum totus prope congerit iras
<hildeb. carm_min. 22.54>	Orbis, et est hostis quicquid obesse potest.
<hildeb. carm_min. 22.55>	Dum sic sevit hiems, dum pallet et ipse magister,
<hildeb. carm_min. 22.56>	Dum stupet et fieri piscibus esca timet,
<hildeb. carm_min. 22.57>	Ecce rapax turbo, tollens ad sidera fluctus,
<hildeb. carm_min. 22.58>	Impulit ad litus iam sine puppe ratem.
<hildeb. carm_min. 22.59>	Sic misere felix, quassa rate, rebus ademptis,
<hildeb. carm_min. 22.60>	Evasi ventos, equora, saxa, Iovem.
<hildeb. carm_min. 22.61>	Ecce quid est hominis, quid iure vocare paternum,
<hildeb. carm_min. 22.62>	Qua miser ille sibi plaudere dote potest.
<hildeb. carm_min. 22.63>	Hoc est hoc hominis, semper cum tempore labi,
<hildeb. carm_min. 22.64>	Et semper quadam condicione mori.
<hildeb. carm_min. 22.65>	Est hominis nudum nasci, nudumque reverti
<hildeb. carm_min. 22.66>	Ad matrem, nec opes tollere posse suas.
<hildeb. carm_min. 22.67>	Est hominis putrere solo, saniemque fateri,
<hildeb. carm_min. 22.68>	Et miseris gradibus in cinerem redigi.
<hildeb. carm_min. 22.69>	Istius est heres homo prosperitatis, et illum
<hildeb. carm_min. 22.70>	Certius his dominum premia nulla manent.
<hildeb. carm_min. 22.71>	Res et opes prestantur ei, famulantur ad horam,
<hildeb. carm_min. 22.72>	Et locuples mane, vespere pauper erit.
<hildeb. carm_min. 22.73>	Nemo potest rebus ius assignare manendi,
<hildeb. carm_min. 22.74>	Que nutus hominum non didicere sequi.
<hildeb. carm_min. 22.75>	Ius illis Deus ascripsit, statuitque teneri
<hildeb. carm_min. 22.76>	Legibus, et nutu stare vel ire suo.
<hildeb. carm_min. 22.77>	Ille simul, semel et solus previdit et egit
<hildeb. carm_min. 22.78>	Cuncta, nec illa aliter vidit, agitque aliter.
<hildeb. carm_min. 22.79>	Ut vidit facienda facit, regit absque labore,
<hildeb. carm_min. 22.80>	Distinguit formis, tempore, fine, loco.
<hildeb. carm_min. 22.81>	Crescendi studium rebus metitur, et illas
<hildeb. carm_min. 22.82>	Secretis versat legibus, ipse manens.
<hildeb. carm_min. 22.83>	Ipse manens, dum cuncta movet, mortalibus egris
<hildeb. carm_min. 22.84>	Consulit, et qua sit spes statuenda docet.
<hildeb. carm_min. 22.85>	Si fas est credi te quicquam posse vel esse,
<hildeb. carm_min. 22.86>	O Fortuna, quod es, quod potes ipse dedit.
<hildeb. carm_min. 22.87>	Pace tua, Fortuna, loquar: blandire, minare,
<hildeb. carm_min. 22.88>	Nil tamen unde querar, aut bene leter ages.
<hildeb. carm_min. 22.89>	Ille potens mitis tenor et concordia rerum
<hildeb. carm_min. 22.90>	Quicquid vult in me digerat, eius ero.

<hildeb. carm_min. tit. 23>	de ermafrodito
<hildeb. carm_min. 23.1>	Dum mea me mater gravida gestaret in alvo,
<hildeb. carm_min. 23.2>	Quid pareret fertur consuluisse deos.
<hildeb. carm_min. 23.3>	Phebus ait "puer est"; Mars "femina"; Iuno "neutrum".
<hildeb. carm_min. 23.4>	Iam quod sum natus hermafroditus eram.
<hildeb. carm_min. 23.5>	Querenti letum dea sic ait "occidet armis";
<hildeb. carm_min. 23.6>	Mars "cruce"; Phebus "aqua". sors rata queque fuit.
<hildeb. carm_min. 23.7>	Arbor obumbrat aquas: ascendo: labitur ensis,
<hildeb. carm_min. 23.8>	Quem tuleram casu, labor et ipse super.
<hildeb. carm_min. 23.9>	Pes hesit ramis, caput incidit amne, tulique
<hildeb. carm_min. 23.10>	Vir, mulier, neutrum, flumina, tela, crucem.

<hildeb. carm_min. tit. 24>	de quodam servo	
<hildeb. carm_min. 24.1>	Servus ait domino "gratis famulabor in annum,
<hildeb. carm_min. 24.2>	Si facis ut famula qualibet arte fruar".
<hildeb. carm_min. 24.3>	Poscit herus coitum, sibi ponit servula noctem.
<hildeb. carm_min. 24.4>	Ille thoro famulum collocat, hec dominam.
<hildeb. carm_min. 24.5>	Res patuit casu, vir nuptam provocat in ius.
<hildeb. carm_min. 24.6>	Facta refert; risum facta relata movent.
<hildeb. carm_min. 24.7>	Uxor et ancilla laudantur, virque monetur
<hildeb. carm_min. 24.8>	Ne messem famuli sic emat ulterius.

<hildeb. carm_min. tit. 25>	de lapsu mundi
<hildeb. carm_min. 25.1>	Non bene discernis, qui prefers ima supernis,
<hildeb. carm_min. 25.2>	Nec satis es tecum, qui rebus subicis equum.
<hildeb. carm_min. 25.3>	Quippe quid argentum? quid forma? quid ordo clientum?
<hildeb. carm_min. 25.4>	Quid celebres fundi? festum breve gloria mundi.
<hildeb. carm_min. 25.5>	Nulla fides eius, hodie male, cras ibi peius.
<hildeb. carm_min. 25.6>	Expedit hoc uti, sed non preferre saluti.

<hildeb. carm_min. tit. 26>	ad Murielem litteratam	
<hildeb. carm_min. 26.1>	Tempora prisca decem se iactavere sibillis,
<hildeb. carm_min. 26.2>	Et vestri sexus gloria multa fuit.
<hildeb. carm_min. 26.3>	Unius ingenio presentia secula gaudent,
<hildeb. carm_min. 26.4>	Et non ex toto virgine vate carent.
<hildeb. carm_min. 26.5>	Nunc quoque sunt homini quedam commercia divum,
<hildeb. carm_min. 26.6>	Quos puto, nec fallor, virginis ore loqui.
<hildeb. carm_min. 26.7>	Mente tua posuere dei penetrale verendum,
<hildeb. carm_min. 26.8>	Osque sacrum vatem constituere suum.
<hildeb. carm_min. 26.9>	Ore tuo quecumque fluunt vigilata priorum
<hildeb. carm_min. 26.10>	Transcendunt, solis inferiora deis.
<hildeb. carm_min. 26.11>	Quicquid enim spiras est immortale, tuumque
<hildeb. carm_min. 26.12>	Tanquam divinum mundus adorat opus.
<hildeb. carm_min. 26.13>	Deprimis ingenio vates celebresque poetas,
<hildeb. carm_min. 26.14>	Et stupet eloquio sexus uterque tuo.
<hildeb. carm_min. 26.15>	Carmina missa mihi decies spectata revolvens
<hildeb. carm_min. 26.16>	Miror, et ex aditis illa venire reor.
<hildeb. carm_min. 26.17>	Non est humanum tam sacros posse labores,
<hildeb. carm_min. 26.18>	Nec te, sed per te numina credo loqui.
<hildeb. carm_min. 26.19>	Pondera verborum, sensus gravis, ordo venustus
<hildeb. carm_min. 26.20>	Vultum divine condicionis habent.
<hildeb. carm_min. 26.21>	Cum miror quanta se maiestate tuentur,
<hildeb. carm_min. 26.22>	Parcius exilii triste recordor onus.
<hildeb. carm_min. 26.23>	Forsitan ignoras, sed ego dum tutor honestum,
<hildeb. carm_min. 26.24>	Dum sacri partes ordinis, exul agor.
<hildeb. carm_min. 26.25>	Exilii curas et pondera dura laborum
<hildeb. carm_min. 26.26>	Alleviare tuo carmine virgo potes.
<hildeb. carm_min. 26.27>	Allevies oro, nec quem Fortuna reliquit
<hildeb. carm_min. 26.28>	Linquere, Fortune tu comes ipsa, velis.
<hildeb. carm_min. 26.29>	Ne mihi verba neges; levius nil poscere possum.
<hildeb. carm_min. 26.30>	Nil a te spero, si mihi verba neges.
<hildeb. carm_min. 26.31>	Exulis obsequium nisi cuius forte recuses,
<hildeb. carm_min. 26.32>	Exul in obsequium nitar ubique tuum.

<hildeb. carm_min. tit. 27>	epitaphium Bone virginis	
<hildeb. carm_min. 27.1>	Bona mihi nomen, pudor optio, tempora vite
<hildeb. carm_min. 27.2>	Lustra duo, studium pagina sacra fuit.
<hildeb. carm_min. 27.3>	Hec mihi descripsit que sint incommoda nupte,
<hildeb. carm_min. 27.4>	Quis vidue fructus, quid sibi virgo metat.
<hildeb. carm_min. 27.5>	Hinc breve coniugium thalamosque perosa doloris,
<hildeb. carm_min. 27.6>	Virtutem subolem matre pudore tuli.
<hildeb. carm_min. 27.7>	Quam bene virgo parit, nequeat licet edere Christum,
<hildeb. carm_min. 27.8>	Que propter Christum negligit esse parens.

<hildeb. carm_min. tit. 28>	de Brunone
<hildeb. carm_min. 28.1>	Ad superos superum cultor sociusque recessit,
<hildeb. carm_min. 28.2>	Commendans terre Bruno quod eius erat.
<hildeb. carm_min. 28.3>	Sarcinulasque leves, et agentem Protea mundum
<hildeb. carm_min. 28.4>	Despicit, eternas pauper adeptus opes.
<hildeb. carm_min. 28.5>	Suspicor angelicas hinc exultare cohortes,
<hildeb. carm_min. 28.6>	Et celi cives plaudere cive novo.
<hildeb. carm_min. 28.7>	Sexta dies Octobris erat cum Bruno, professus
<hildeb. carm_min. 28.8>	Naturam, superos exoneratus adit.

<hildeb. carm_min. tit. 29>	de Helia comite	
<hildeb. carm_min. 29.1>	Iura tuens, et pacis amans, et maximus armis,
<hildeb. carm_min. 29.2>	Helias censor scelerum, patronus honesti,
<hildeb. carm_min. 29.3>	Gloria nature, speculum quo vera refulsit
<hildeb. carm_min. 29.4>	Iustitia, et quicquid in principe mundus adorat,
<hildeb. carm_min. 29.5>	Occidit, et pariter pax et decus urbis et orbis
<hildeb. carm_min. 29.6>	Excidit, Helia patrieque et rebus adempto.

<hildeb. carm_min. tit. 30>	super quandam matronam
<hildeb. carm_min. 30.1 >	Quam tegit hic tumulus felix cum coniuge vixit:
<hildeb. carm_min. 30.2 >	Coniugis exequie cetera vita fuit.
<hildeb. carm_min. 30.3 >	Rebus, avis, specie, locuples, excelsa, celebris,
<hildeb. carm_min. 30.4 >	Abstinuit luxu, fastibus, opprobriis.
<hildeb. carm_min. 30.5 >	Pauperibus sacravit opes, thalamosque
<hildeb. carm_min. 30.6 >	Et docuit sexum non meminisse sui.
<hildeb. carm_min. 30.7 >	Illam sex lustris stupuit Natura pudicam,
<hildeb. carm_min. 30.8 >	Et dubitavit utrum femina necne foret.
<hildeb. carm_min. 30.9 >	Illa quoad vixit sanctas induta Sabinas,
<hildeb. carm_min. 30.10>	Plena Deo nona luce Novembris obit.

<hildeb. carm_min. tit. 31>	de abbate
<hildeb. carm_min. 31.1>	Si tibi, Fulcho, mori mitis Natura negaret,
<hildeb. carm_min. 31.2>	Fulta tuis humeris numquam Corbea labaret.
<hildeb. carm_min. 31.3>	Que, quia non potuit tantum concedere munus,
<hildeb. carm_min. 31.4>	Distulit ut potuit multo tibi tempore funus.
<hildeb. carm_min. 31.5>	Solvit decrepitum, parcens evo iuvenili,
<hildeb. carm_min. 31.6>	Ut satis atque diu prodesses pastor ovili.

<hildeb. carm_min. tit. 32>	de transformatione Ianthes	
<hildeb. carm_min. 32.1>	Cum peteret puerum Saturnius, Iphis Yantem,
<hildeb. carm_min. 32.2>	Cetus ait superum "scelus hoc, illud voco culpam".
<hildeb. carm_min. 32.3>	Quo prohibente nefas, ludum ridente virorum,
<hildeb. carm_min. 32.4>	Altera fit iuvenis, fit femina neuter eorum.
<hildeb. carm_min. 32.5>	Si scelus esset idem, sententia celicolarum
<hildeb. carm_min. 32.6>	Alterutrum transformaret, neutramve duarum.

<hildeb. carm_min. tit. 33>	ad S. nepotem
<hildeb. carm_min. 33.1>	Res male tuta puer, ne te committe quibusdam.
<hildeb. carm_min. 33.2>	Multa domus multos fertur habere Ioves.
<hildeb. carm_min. 33.3>	Nolo tamen speres Ganimedis crimine celum:
<hildeb. carm_min. 33.4>	Hac modo militia nullus ad astra venit.
<hildeb. carm_min. 33.5>	Consecrat ethereas solis Iunonibus arces
<hildeb. carm_min. 33.6>	Lex melior: manes masculus uxor habet.
<hildeb. carm_min. 33.7>	Cum doleat culpam suspecti Iuno mariti,
<hildeb. carm_min. 33.8>	Mercedem culpe non dolet esse polum.

<hildeb. carm_min. tit. 34>	de plagis Egipti
<hildeb. carm_min. 34.1>	Prima rubens unda: rane tabesque secunda.
<hildeb. carm_min. 34.2>	Inde culex tristis: post musca nocivior istis.
<hildeb. carm_min. 34.3>	Quinta pecus stravit: vesicas sexta creavit.
<hildeb. carm_min. 34.4>	Pone subit grando: post brucus dente nefando.
<hildeb. carm_min. 34.5>	Nona tegit solem: primam necat ultima prolem.

<hildeb. carm_min. tit. 35>	ad Mathildem reginam
<hildeb. carm_min. 35.1>	Augustis patribus augustior orta Mathildis,
<hildeb. carm_min. 35.2>	Quaslibet in laudes ora diserta vocas,
<hildeb. carm_min. 35.3>	Sed frustra, quia nemo tibi preconia solvet,
<hildeb. carm_min. 35.4>	Que genus, et mores, et bona forma petit.
<hildeb. carm_min. 35.5>	Una loqui te lingua potest, que laudis opime
<hildeb. carm_min. 35.6>	Materiam linguis omnibus una paras.
<hildeb. carm_min. 35.7>	In vultu regina tuo est, redoletque Sabinam
<hildeb. carm_min. 35.8>	Non levis incessus, nec datus arte decor.
<hildeb. carm_min. 35.9>	Non mores doctrina sacros, non virgo pudorem
<hildeb. carm_min. 35.10>	Prestitit - ex proavis fluxit utrumque bonum.
<hildeb. carm_min. 35.11>	Cuncta tue genetricis habes, que clausa sepulchro,
<hildeb. carm_min. 35.12>	Illustrat meritis Anglica regna suis.
<hildeb. carm_min. 35.13>	Neve simul caderet muliebris gloria sexus
<hildeb. carm_min. 35.14>	Te peperit, partu tota renata tuo.
<hildeb. carm_min. 35.15>	Non semel orta parens iacet urna, regnat in aula,
<hildeb. carm_min. 35.16>	Hic homini, sursum collaterata Deo.
<hildeb. carm_min. 35.17>	Collaterata Deo, quam sit nihil omne relictum
<hildeb. carm_min. 35.18>	Cernit, quam sit inops filia sceptra tenens
<hildeb. carm_min. 35.19>	Hanc sibi securam de te curare, suumque
<hildeb. carm_min. 35.20>	Taliter Auctorem sollicitare reor:
<hildeb. carm_min. 35.21>	"Nondum me totam celesti sede recepi,
<hildeb. carm_min. 35.22>	Magne Deus, requie semibeata fruor.
<hildeb. carm_min. 35.23>	Pars iacet in tumulo, pars Anglica regna gubernat,
<hildeb. carm_min. 35.24>	Divisamque tenent aula, sepulchra, polus.
<hildeb. carm_min. 35.25>	Quam tenet aula iuva: quam clausa sepulchra reforma:
<hildeb. carm_min. 35.26>	Quam polus exaudi, sicque corona tribus."

<hildeb. carm_min. tit. 36>	de Roma
<hildeb. carm_min. 36.1>	Par tibi, Roma, nihil cum sis prope tota ruina.
<hildeb. carm_min. 36.2>	Quam magni fueris integra, fracta doces.
<hildeb. carm_min. 36.3>	Longa tuos fastus etas destruxit, et arces
<hildeb. carm_min. 36.4>	Cesaris et superum templa palude iacent.
<hildeb. carm_min. 36.5>	Ille labor, labor ille ruit, quem dirus Araxes
<hildeb. carm_min. 36.6>	Et stantem tremuit, et cecidisse dolet;
<hildeb. carm_min. 36.7>	Quem gladii regum, quem provida iura senatus,
<hildeb. carm_min. 36.8>	Quem superi rerum constituere caput;
<hildeb. carm_min. 36.9>	Quem magis optavit cum crimine solus habere
<hildeb. carm_min. 36.10>	Cesar, quam socius et pius esse socer.
<hildeb. carm_min. 36.11>	Qui crescens studiis tribus hostes, crimen, amicos,
<hildeb. carm_min. 36.12>	Vi domuit, secuit legibus, emit ope.
<hildeb. carm_min. 36.13>	In quem, dum fieret, vigilavit cura priorum,
<hildeb. carm_min. 36.14>	Iuvit opus pietas, hospitis unda locum.
<hildeb. carm_min. 36.15>	Materiem, fabros, expensas axis uterque
<hildeb. carm_min. 36.16>	Misit: se muris obtulit ipse locus.
<hildeb. carm_min. 36.17>	Expendere duces thesauros, fata favorem,
<hildeb. carm_min. 36.18>	Artifices studium, totus et orbis opes.
<hildeb. carm_min. 36.19>	Urbs cecidit, de qua si quicquam dicere dignum
<hildeb. carm_min. 36.20>	Moliar, hoc potero dicere "Roma fuit."
<hildeb. carm_min. 36.21>	Non tamen annorum series, non flamma nec ensis
<hildeb. carm_min. 36.22>	Ad plenum potuit hoc abolere decus.
<hildeb. carm_min. 36.23>	Tantum restat adhuc, tantum ruit, ut neque pars stans
<hildeb. carm_min. 36.24>	Equari possit, diruta nec refici.
<hildeb. carm_min. 36.25>	Confer opes marmorque novum superumque favorem,
<hildeb. carm_min. 36.26>	Artificum vigilent in nova facta manus,
<hildeb. carm_min. 36.27>	Non tamen aut fieri par stanti machina muro,
<hildeb. carm_min. 36.28>	Aut restaurari sola ruina potest.
<hildeb. carm_min. 36.29>	Cura hominum potuit tantam componere Romam,
<hildeb. carm_min. 36.30>	Quantam non potuit solvere cura deum.
<hildeb. carm_min. 36.31>	Hic superum formas superi mirantur et ipsi,
<hildeb. carm_min. 36.32>	Et cupiunt fictis vultibus esse pares.
<hildeb. carm_min. 36.33>	Non potuit Natura deos hoc ore creare,
<hildeb. carm_min. 36.34>	Quo miranda deum signa creavit homo.
<hildeb. carm_min. 36.35>	Vultus adest his numinibus, potiusque coluntur
<hildeb. carm_min. 36.36>	Artificum studio quam deitate sua.
<hildeb. carm_min. 36.37>	Urbs felix, si vel dominis urbs illa careret,
<hildeb. carm_min. 36.38>	Vel dominis esset turpe carere fide.

<hildeb. carm_min. tit. 37>	de Anglia
<hildeb. carm_min. 37.1 >	Anglia terra ferax, tibi pax diuturna quietem,
<hildeb. carm_min. 37.2 >	Multiplicem luxum merx opulenta dedit.
<hildeb. carm_min. 37.3 >	Tu nimio nec stricta gelu, nec sidere fervens,
<hildeb. carm_min. 37.4 >	Clementi celo temperieque places.
<hildeb. carm_min. 37.5 >	Cum pareret Natura parens, varioque favore
<hildeb. carm_min. 37.6 >	Divideret dotes omnibus una locis,
<hildeb. carm_min. 37.7 >	Elegit potiora tibi, matremque professa
<hildeb. carm_min. 37.8 >	"Insula sis locuples plenaque pacis", ait.
<hildeb. carm_min. 37.9 >	Quicquid luxus amat, quicquid desiderat usus,
<hildeb. carm_min. 37.10>	Ex te proveniet, aut aliunde tibi.
<hildeb. carm_min. 37.11>	Te siquidem, licet occiduo sub sole latentem,
<hildeb. carm_min. 37.12>	Queret et inveniet merce beata ratis.
<hildeb. carm_min. 37.13>	Tempus erit, quo sceptra tibi promissa gubernet
<hildeb. carm_min. 37.14>	Henricus, nec avis nec patre rege minor.
<hildeb. carm_min. 37.15>	Rege sub hoc pax ecclesie, reverentia legi,
<hildeb. carm_min. 37.16>	Iudicium vitio, gloria rebus erit.
<hildeb. carm_min. 37.17>	Rege sub hoc metuet latro vel meminisse latronis;
<hildeb. carm_min. 37.18>	Rege sub hoc tutum preter honesta nihil.
<hildeb. carm_min. 37.19>	Huic sociam dispono thori, cui preparo quicquid
<hildeb. carm_min. 37.20>	Agnoscit virtus in muliere suum.
<hildeb. carm_min. 37.21>	Neve notam trahat ex vitio vel stirpe parentum,
<hildeb. carm_min. 37.22>	Sanguis erit regum, iustus uterque parens.
<hildeb. carm_min. 37.23>	Hec ea nascetur quam purpura querat, et aula,
<hildeb. carm_min. 37.24>	Ad quam confugiat pulsus ab orbe Pudor.
<hildeb. carm_min. 37.25>	Hec ea nascetur, qua rex, qua regia proles,
<hildeb. carm_min. 37.26>	Qua Cesar plaudat coniuge, matre, socru.
<hildeb. carm_min. 37.27>	Hec ea nascetur que vivat et instet honesto:
<hildeb. carm_min. 37.28>	Pauca viro pariet, pignora multa Deo.
<hildeb. carm_min. 37.29>	Hec ea nascetur que maiestate coronam,
<hildeb. carm_min. 37.30>	Sceptra manu, gemmas ore micante iuvet.
<hildeb. carm_min. 37.31>	Hec perfusa genas genio quem mundus adoret,
<hildeb. carm_min. 37.32>	Ver geret in vultu, pectora legis erunt.
<hildeb. carm_min. 37.33>	His ego principibus sum te factura beatam
<hildeb. carm_min. 37.34>	Anglia: quod superest pandere nolo tibi."

<hildeb. carm_min. tit. 38>	de Roma	
<hildeb. carm_min. 38.1>	Dum simulacra mihi, dum numina vana placerent,
<hildeb. carm_min. 38.2>	Militia, populo, menibus alta fui.
<hildeb. carm_min. 38.3>	At simul effigies arasque superstitiosas
<hildeb. carm_min. 38.4>	Deiciens, uni sum famulata Deo,
<hildeb. carm_min. 38.5>	Cesserunt arces, cecidere palatia divum,
<hildeb. carm_min. 38.6>	Servivit populus, degeneravit eques.
<hildeb. carm_min. 38.7>	Vix scio que fuerim, vix Rome Roma recordor,
<hildeb. carm_min. 38.8>	Vix sinit occasus vel meminisse mei.
<hildeb. carm_min. 38.9>	Gratior hec iactura mihi successibus illis:
<hildeb. carm_min. 38.10>	Maior sum pauper divite, stante iacens.
<hildeb. carm_min. 38.11>	Plus aquilis vexilla crucis, plus Cesare Petrus,
<hildeb. carm_min. 38.12>	Plus cunctis ducibus vulgus inerme dedit.
<hildeb. carm_min. 38.13>	Stans domui terras, infernum diruta pulso;
<hildeb. carm_min. 38.14>	Corpora stans, animas fracta iacensque rego.
<hildeb. carm_min. 38.15>	Tunc misere plebi, modo principibus tenebrarum
<hildeb. carm_min. 38.16>	Impero: tunc urbes, nunc mea regna polus.
<hildeb. carm_min. 38.17>	Quod ne Cesaribus videar debere vel armis,
<hildeb. carm_min. 38.18>	Et species rerum meque meosque trahat,
<hildeb. carm_min. 38.19>	Armorum vis illa perit, ruit alta senatus
<hildeb. carm_min. 38.20>	Gloria, procumbunt templa, theatra iacent,
<hildeb. carm_min. 38.21>	Rostra vacant, edicta silent, sua premia desunt
<hildeb. carm_min. 38.22>	Emeritis, populo iura, colonus agris.
<hildeb. carm_min. 38.23>	Durus eques, iudex rigidus, plebs libera quondam,
<hildeb. carm_min. 38.24>	Querit, amat, patitur, otia, lucra, iugum.
<hildeb. carm_min. 38.25>	Ista iacent ne forte meus spem ponat in illis
<hildeb. carm_min. 38.26>	Civis, et evacuet spemque bonumque crucis.
<hildeb. carm_min. 38.27>	Crux edes alias, alios promittit honores,
<hildeb. carm_min. 38.28>	Militibus tribuens regna superna suis.
<hildeb. carm_min. 38.29>	Sub cruce rex servit, sed liber; lege tenetur,
<hildeb. carm_min. 38.30>	Sed diadema gerens; iussa tremit, sed amat.
<hildeb. carm_min. 38.31>	Fundit avarus opes, sed abundat: fenerat idem,
<hildeb. carm_min. 38.32>	Sed bene custodit, sed super astra locat.
<hildeb. carm_min. 38.33>	Quis gladio Cesar, quis sollicitudine consul,
<hildeb. carm_min. 38.34>	Quis rhetor lingua, que mea castra manu
<hildeb. carm_min. 38.35>	Tanta dedere mihi? studiis et legibus horum
<hildeb. carm_min. 38.36>	Obtinui terras: crux dedit una polum.

<hildeb. carm_min. tit. 39>	de sacramento baptismatis, coniugii, altaris
<hildeb. carm_min. 39a.1>	Baptismalis quedam forma fuit in diluvio:
<hildeb. carm_min. 39a.2>	Huic successit, huic cessura carnis circumcisio.
<hildeb. carm_min. 39a.3>	Ut cognatos et affines uniret coniugium,
<hildeb. carm_min. 39a.4>	Raritate prime prolis fuit necessarium.
<hildeb. carm_min. 39a.5>	Ut augerent caritatem nuptie sub gratia,
<hildeb. carm_min. 39a.6>	Ad externos transierunt sacra matrimonia.
<hildeb. carm_min. 39a.7>	Ante legem pro peccato panis factus hostia
<hildeb. carm_min. 39a.8>	Legi cessit, et post legem redit ad altaria.
<hildeb. carm_min. 39a.9>	Ex his tribus sacramentis que sunt dicta brevius,
<hildeb. carm_min. 39a.10>	Sequens versus prosequetur et ostendet plenius.
<hildeb. carm_min. 39b.1>	Hostia, coniugium, baptismus qualia primo
<hildeb. carm_min. 39b.2>	Talia nunc: res ipsa redit, evanuit umbra.
<hildeb. carm_min. 39b.3>	Diluvium speciem baptismi gessit, et unda
<hildeb. carm_min. 39b.4>	Abluit excessus undis quandoque lavandos.
<hildeb. carm_min. 39b.5>	Preputium post diluvium successio Thare
<hildeb. carm_min. 39b.6>	Deposuit, ritusque fuit sic prava piare.
<hildeb. carm_min. 39b.7>	Circumcisa caro lavit sub lege reatus,
<hildeb. carm_min. 39b.8>	Illud agens quod agit fons sub cruce sanctificatus.
<hildeb. carm_min. 39b.9>	Fons pueris, fons simplicibus, fons crimine mundis,
<hildeb. carm_min. 39b.10>	Ad vitam prodest: crux hoc accommodat undis.
<hildeb. carm_min. 39b.11>	Talibus aut meritis aut evo profuit ante
<hildeb. carm_min. 39b.12>	Circumcisa cutis, sed Christi morte iuvante,
<hildeb. carm_min. 39b.13>	Ritus uterque sacer, quia sanguis utrumque sacravit;
<hildeb. carm_min. 39b.14>	Tempus utrique suum: corpus piat, umbra piavit.
<hildeb. carm_min. 39b.15>	Supplicium, sed misterium, sed tempore sacrum,
<hildeb. carm_min. 39b.16>	Preco fuit, quia precinuit fluviale lavacrum.
<hildeb. carm_min. 39b.17>	Preconem decuit, Domino presente, silere,
<hildeb. carm_min. 39b.18>	Necnon et Dominum, precone silente, iubere.
<hildeb. carm_min. 39b.19>	Sic ad se baptisma redit, cessante figura,
<hildeb. carm_min. 39b.20>	Sic involvit aquis sua circumcisio iura.
<hildeb. carm_min. 39c.1>	Affines consanguineos conubia prima
<hildeb. carm_min. 39c.2>	Non susceperunt, nec plures una, nec unus.
<hildeb. carm_min. 39c.3>	Unius coniunx fuit Eva, vir unius Adam.
<hildeb. carm_min. 39c.4>	Precessit coitum benedictio, gratia prolem.
<hildeb. carm_min. 39c.5>	Nupta sequens non sic, cui copia parva virorum
<hildeb. carm_min. 39c.6>	Affinem consanguineum fratremve iugavit.
<hildeb. carm_min. 39c.7>	Hinc etiam plures uni nupsere marito,
<hildeb. carm_min. 39c.8>	Non solum quia queque parem non inveniebat,
<hildeb. carm_min. 39c.9>	Sed quia Messiam proles paritura placebat.
<hildeb. carm_min. 39c.10>	Tu genetrix Ysaac, venturi prescia Christi,
<hildeb. carm_min. 39c.11>	Coniugii sociam patienter sustinuisti.
<hildeb. carm_min. 39c.12>	Ante datam legem Iacob Rachel et Lia nupsit;
<hildeb. carm_min. 39c.13>	Uxores sub lege duas simul Helcana duxit.
<hildeb. carm_min. 39c.14>	Temporis illius si vis attendere nuptas,
<hildeb. carm_min. 39c.15>	Quesita est suboles, non affectata voluptas.
<hildeb. carm_min. 39c.16>	Non sibi, sed generi matrona satisfaciebat;
<hildeb. carm_min. 39c.17>	Unde Redemptorem venturum prospiciebat.
<hildeb. carm_min. 39c.18>	Hinc uni multe, non multis una maritis
<hildeb. carm_min. 39c.19>	Heserunt pariter, velut ulmo plurima vitis.
<hildeb. carm_min. 39c.20>	Unus enim multis ad prolem sufficiebat,
<hildeb. carm_min. 39c.21>	Pluribus una viris non quo generaret egebat.
<hildeb. carm_min. 39c.22>	Sic populum Domini peperere sacre mulieres,
<hildeb. carm_min. 39c.23>	Unde creandus erat suus ille Redemptor et Heres.
<hildeb. carm_min. 39c.24>	Illius adventus conubia prima reduxit;
<hildeb. carm_min. 39c.25>	Inde nec affinis nec proxima sanguine nupsit.
<hildeb. carm_min. 39c.26>	Nam descendentes ab eadem stirpe ligantur
<hildeb. carm_min. 39c.27>	Proximitate sua, carique sibi generantur.
<hildeb. carm_min. 39c.28>	Nil amplexus eis ad honestum prestat amorem,
<hildeb. carm_min. 39c.29>	Nam satis hunc fratrem, satis est hanc esse sororem.
<hildeb. carm_min. 39c.30>	Inter eos ideo conubia nulla iugantur,
<hildeb. carm_min. 39c.31>	Quos generis pietas et gratia precomitantur.
<hildeb. carm_min. 39c.32>	Vult Deus ut fiant qui non nascuntur amici:
<hildeb. carm_min. 39c.33>	Vult homines aliud quam cognatos sibi dici.
<hildeb. carm_min. 39c.34>	Illas uxores, istos vult esse maritos,
<hildeb. carm_min. 39c.35>	Ex alienigenis illas istosque petitos.
<hildeb. carm_min. 39c.36>	Hymen amicitia quos stirps sua separat unit.
<hildeb. carm_min. 39c.37>	Federat hic populos, ligat urbes, menia munit.
<hildeb. carm_min. 39c.38>	Sic diffusus amor, sic res hec publica crevit,
<hildeb. carm_min. 39c.39>	Sic mundus discors quesita pace quievit.
<hildeb. carm_min. 39c.40>	Ut sacra sub Christo dilectio porrigeretur,
<hildeb. carm_min. 39c.41>	Femina sub Christo sic nubere lege iubetur.

<hildeb. carm_min. tit. 40>	cur Deus homo	
<hildeb. carm_min. 40.1>	Ade peccatum que conveniens aboleret
<hildeb. carm_min. 40.2>	Victima? numquid homo? sed et hic reus unde placeret
<hildeb. carm_min. 40.3>	Angelus, an fruges, an vacca? sed hostia talis
<hildeb. carm_min. 40.4>	Natura dispar, pretio minor esset inanis.
<hildeb. carm_min. 40.5>	Hec eadem que displicuit natura placere
<hildeb. carm_min. 40.6>	Debuit, atque aliquid quo pacificaret habere.
<hildeb. carm_min. 40.7>	Ergo fuit querendus homo, cui preter id ipsum
<hildeb. carm_min. 40.8>	Quod puri est hominis, quiddam foret unde placeret.
<hildeb. carm_min. 40.9>	Unitur carni Deus, et Natura creatrix
<hildeb. carm_min. 40.10>	Que redimit recipit, fit et ipsa redempta redemptrix.
<hildeb. carm_min. 40.11>	Par homini, quia verus homo, sed dignior ortu,
<hildeb. carm_min. 40.12>	Dissimilis culpa, deitate potentior idem.
<hildeb. carm_min. 40.13>	Quem quia non genuit ex lapsu nata voluptas,
<hildeb. carm_min. 40.14>	Iustus pro lapsis agit, occisusque perorat.
<hildeb. carm_min. 40.15>	Hostia sufficiens, que celos cive replevit,
<hildeb. carm_min. 40.16>	Qua furor offensi cecidit, qua gratia crevit;
<hildeb. carm_min. 40.17>	Antidotum felix, quo vulnera nostra coherent,
<hildeb. carm_min. 40.18>	Angelus exultat, hamo gaudet, Tartara merent.

<hildeb. carm_min. tit. 41>	ad ducem Rogerum	
<hildeb. carm_min. 41.1>	Magne pater patrie, maiorum maxime princeps,
<hildeb. carm_min. 41.2>	Ad vigilata tibi carmina verte manus.
<hildeb. carm_min. 41.3>	Carmina per scopulos, per plenas mortibus alpes
<hildeb. carm_min. 41.4>	Misimus, inque brevi, si licet, ipse sequar.
<hildeb. carm_min. 41.5>	Difficilis labor est, sed nil grave nilque molestum
<hildeb. carm_min. 41.6>	Quod duce, quod domino precipiente feram.
<hildeb. carm_min. 41.7>	Nil potuit gravius mihi cedere quam procul esse
<hildeb. carm_min. 41.8>	A te, cui preter turpia nulla procul;
<hildeb. carm_min. 41.9>	Qui nullum pateris a te discedere tristem,
<hildeb. carm_min. 41.10>	Nec gaudes quotiens gaudia nulla moves;
<hildeb. carm_min. 41.11>	Qui ne degeneres, titulos equare paternos
<hildeb. carm_min. 41.12>	Niteris, atque omnes vincere, patre minor.
<hildeb. carm_min. 41.13>	Patre minor solo, maior quandoque futurus;
<hildeb. carm_min. 41.14>	Dux sequeris, Cesar antefereris ei.
<hildeb. carm_min. 41.15>	Magnum quid supraque ducem prenuntia virtus
<hildeb. carm_min. 41.16>	Spondet, et imperii vaticinatur onus.
<hildeb. carm_min. 41.17>	Volt talem gradus ille virum, vir et ipse meretur
<hildeb. carm_min. 41.18>	Talem successu prosperiore gradum.
<hildeb. carm_min. 41.19>	Nolo tenere tuas longis sermonibus aures:
<hildeb. carm_min. 41.20>	* * * * * * sufficit hora mihi.

<hildeb. carm_min. tit. 42>	de XII lapidibus et nominibus filiorum Israel
<hildeb. carm_min. 42.1>	Ruben precedens in origine, iaspis in ede,
<hildeb. carm_min. 42.2>	Virtutum simul et fidei primordia signat.
<hildeb. carm_min. 42.3>	In partu Simeon, saphirus in ede secundus,
<hildeb. carm_min. 42.4>	Triste cor insinuat, cui conversatio celum.
<hildeb. carm_min. 42.5>	Tertius appositu calcedon, germine Levi,
<hildeb. carm_min. 42.6>	Incrementa boni, sed adhuc occulta figurant.
<hildeb. carm_min. 42.7>	In nascendo Iudas, et quartus in ede smaragdus,
<hildeb. carm_min. 42.8>	Ora professa fidem, fideique loquuntur agones.
<hildeb. carm_min. 42.9>	Appositi quinti Dan sardoniusque paratos
<hildeb. carm_min. 42.10>	Iudicio memorant, humiles ac pectore puros.
<hildeb. carm_min. 42.11>	Sardius appositu, Neptalim tempore sextus,
<hildeb. carm_min. 42.12>	Martirium signant et amoris duplicis ignes.
<hildeb. carm_min. 42.13>	Crisolitus templo, Gad patri septimus ortu,
<hildeb. carm_min. 42.14>	Accinctos in bella notant signisque micantes.
<hildeb. carm_min. 42.15>	Inde berillus, Aser octavos, uterque figurant
<hildeb. carm_min. 42.16>	Iam requie mentis operumque nitore beatos.
<hildeb. carm_min. 42.17>	Nonus structura topazios, Ysachar ortu,
<hildeb. carm_min. 42.18>	Contemplativos et spe mercedis ovantes.
<hildeb. carm_min. 42.19>	Hinc decimus Zabulon, crisopasusque recensent
<hildeb. carm_min. 42.20>	In bello fortes pretiique virore refectos.
<hildeb. carm_min. 42.21>	Undecimus iactu iacinctus, origine Ioseph,
<hildeb. carm_min. 42.22>	Votis addentes atque omnibus omnia factos.
<hildeb. carm_min. 42.23>	Inde verecundos, humiles, longoque merentes
<hildeb. carm_min. 42.24>	Martirio dextram Patris amplexusque figurat
<hildeb. carm_min. 42.25>	Beniamin et pariter ametistus, uterque supremus.

<hildeb. carm_min. tit. 43>	ad Gauffridum abbatem Vindocinensis ecclesie
<hildeb. carm_min. 43.1>	Ars asino submisit equam, mixturaque mulum,
<hildeb. carm_min. 43.2>	Lascivam subolem, prodigiosa dedit.
<hildeb. carm_min. 43.3>	Sic tibi mixtus honor, sic ex abbate simulque
<hildeb. carm_min. 43.4>	Presule nescio quis dicitur esse gradus.

<hildeb. carm_min. tit. 44>	de amicis infidis
<hildeb. carm_min. 44.1>	Nullus in adversis hoc tempore perdit amicum:
<hildeb. carm_min. 44.2>	Incipit a dubiis fallere quisque fidem.

<hildeb. carm_min. tit. 45>	quare dominicum corpus in tres partes frangatur
<hildeb. carm_min. 45.1>	Tollimur e medio, fatis urgentibus, omnes,
<hildeb. carm_min. 45.2>	Et trahimur quo nos vita peracta vocat.
<hildeb. carm_min. 45.3>	Hi numquam, hi semper, alii plectuntur ad horam,
<hildeb. carm_min. 45.4>	Purgatisque datur transitus ad requiem.
<hildeb. carm_min. 45.5>	Hanc illis altare sacrum, vel criminis expers
<hildeb. carm_min. 45.6>	Vita, vel obsequiis emptus amicus emit.
<hildeb. carm_min. 45.7>	Perfectos valdeque malos nil vota suorum,
<hildeb. carm_min. 45.8>	Nil impensa precum, nil holocausta iuvant.
<hildeb. carm_min. 45.9>	Nam nec iustus eget, nec pessimus ista meretur:
<hildeb. carm_min. 45.10>	In medio est veniam cui sacra mensa parat.
<hildeb. carm_min. 45.11>	Ipsa tamen vivos a vite calle vagantes
<hildeb. carm_min. 45.12>	Ut redeant saltem sero iuvare solet.
<hildeb. carm_min. 45.13>	Inde fit ut quotiens sacris accedimus aris,
<hildeb. carm_min. 45.14>	Particulis cedat hostia fracta tribus.
<hildeb. carm_min. 45.15>	Pars intincta mero pro vivis orat, opusque
<hildeb. carm_min. 45.16>	Sanguinis et carnis expiat, ipsa caro;
<hildeb. carm_min. 45.17>	Pro bene defunctis, quorum purgatior unus
<hildeb. carm_min. 45.18>	Hoc interventu non eget, alter eget.
<hildeb. carm_min. 45.19>	Offerimus tibi, Christe, duas, sed propter eosdem
<hildeb. carm_min. 45.20>	Oblate pariter non operantur idem.
<hildeb. carm_min. 45.21>	Nam pars pro sanctis, pars est pro sanctificandis:
<hildeb. carm_min. 45.22>	Illa refert grates, supplicat ista Deo.
<hildeb. carm_min. 45.23>	Hostia pro iustis laus est, pro iustificandis
<hildeb. carm_min. 45.24>	Mentio, pro reliquis causam agit alterius.
<hildeb. carm_min. 45.25>	Fit cibus hic ex pane caro, Deus ex elemento,
<hildeb. carm_min. 45.26>	Misterio simplex, utilitate triplex.
<hildeb. carm_min. 45.27>	Fit cibus hic ovis in ligno, leo fortis in urna,
<hildeb. carm_min. 45.28>	Ales ad astra volans, rex super astra sedens.
<hildeb. carm_min. 45.29>	Neve putes illi tumulumve crucemve deesse,
<hildeb. carm_min. 45.30>	Ipse calix tumulum denotat, ara crucem.
<hildeb. carm_min. 45.31>	Utque fides adsit terrorque recedat et horror,
<hildeb. carm_min. 45.32>	Fit cibus ipse caro, panis imago manet.

<hildeb. carm_min. tit. 46>	versus ad Ceciliam abbatissam Cathomi
<hildeb. carm_min. 46.1>	Qui solet ante homines Cicerone disertior esse,
<hildeb. carm_min. 46.2>	Facundus minus est, cum venit ante deos.
<hildeb. carm_min. 46.3>	Sic ego, cum medie plebi loquar ore diserto,
<hildeb. carm_min. 46.4>	In vultu potui dicere pauca tuo.
<hildeb. carm_min. 46.5>	Maiestate tua stupui, totamque vaganti
<hildeb. carm_min. 46.6>	Percurrens oculo, sum ratus esse deam.
<hildeb. carm_min. 46.7>	Parcius elimans alias Natura puellas,
<hildeb. carm_min. 46.8>	Distulit in dotes esse benigna tuas.
<hildeb. carm_min. 46.9>	In te fudit opes, et opus mirabile cernens,
<hildeb. carm_min. 46.10>	Est mirata suas hoc potuisse manus.
<hildeb. carm_min. 46.11>	Hec posuit vultuque deas animoque parentes,
<hildeb. carm_min. 46.12>	Quos homines solis posthabuere deis.
<hildeb. carm_min. 46.13>	Quodque magis miror, pulcram castamque creavit,
<hildeb. carm_min. 46.14>	Quo nihil hic sexus maius habere potest.
<hildeb. carm_min. 46.15>	Quamvis sexus, opes, genus, etas, forma resistant,
<hildeb. carm_min. 46.16>	Nil te reginam preter honesta iuvat.
<hildeb. carm_min. 46.17>	Innumeros hostes et virgo vincis, et una
<hildeb. carm_min. 46.18>	Vincis quod virgo vincere nulla potest.
<hildeb. carm_min. 46.19>	Et quia non fuerat homo tanta coniuge dignus,
<hildeb. carm_min. 46.20>	Coniunxit sponsam te sibi, virgo, Deus.
<hildeb. carm_min. 46.21>	Ne pudeat, regina, tuas me dicere laudes,
<hildeb. carm_min. 46.22>	Et dominam dici te patiare meam.

<hildeb. carm_min. tit. 47>	quid sit vita pudica	
<hildeb. carm_min. 47.1>	In noctem prandes, in lucem, Turgide, cenas,
<hildeb. carm_min. 47.2>	Multimodoque mades nocte dieque mero.
<hildeb. carm_min. 47.3>	Cumque cuti studeas, uxorem ducere non vis.
<hildeb. carm_min. 47.4>	Cur nolis? dicis "vita pudica placet."
<hildeb. carm_min. 47.5>	Turgide, mentiris: non est hec vita pudica.
<hildeb. carm_min. 47.6>	Vis dicam quid sit vita pudica? Modus.

<hildeb. carm_min. tit. 48>	de Ganymede
<hildeb. carm_min. 48.1>	Lumina, colla, gene, flavi flexura capilli,
<hildeb. carm_min. 48.2>	In Ganimede suo flamma fuere Iovi.
<hildeb. carm_min. 48.3>	Iuppiter in puerum querens sibi pauca licere,
<hildeb. carm_min. 48.4>	In puero statuit cuncta licere deus.
<hildeb. carm_min. 48.5>	Oblitusque poli curas et murmura divum
<hildeb. carm_min. 48.6>	Et linguam lese coniugis atque Iovem,
<hildeb. carm_min. 48.7>	Iliacum tulit ad superos, ad sidera sidus,
<hildeb. carm_min. 48.8>	Et se tunc tandem credidit esse deum.
<hildeb. carm_min. 48.9>	Utque puer pelex visu tactuque placeret,
<hildeb. carm_min. 48.10>	Oscula nocte Iovi, pocula luce dabat.

<hildeb. carm_min. tit. 49>	de Petro Pictaviensi episcopo
<hildeb. carm_min. 49.1>	Petre, super petram nec inaniter edificasti,
<hildeb. carm_min. 49.2>	Illic et turres quibus itur ad astra locasti.
<hildeb. carm_min. 49.3>	Flaverunt venti, ruit imber, flumina, grando,
<hildeb. carm_min. 49.4>	Nil tamen istorum concussit eas aliquando.
<hildeb. carm_min. 49.5>	Tot tempestates frustratus es undique tutus,
<hildeb. carm_min. 49.6>	Nec gravibus cedens nec prosperitate solutus.
<hildeb. carm_min. 49.7>	Tu vas electum, vas purum, vas in honorem,
<hildeb. carm_min. 49.8>	Quod morum nectar, quod vite fudit odorem.
<hildeb. carm_min. 49.9>	Tu ducis ulceribus medici vice condoluisti;
<hildeb. carm_min. 49.10>	Palpatis frustra ferrum pius apposuisti.
<hildeb. carm_min. 49.11>	De thalamo nuptam, sponsam de sede fugarat,
<hildeb. carm_min. 49.12>	Templa, thorum, patriam, vi, pelice, labe gravarat.
<hildeb. carm_min. 49.13>	Sepius hunc ut se sibi redderet admonuisti;
<hildeb. carm_min. 49.14>	Spernentem Sathane sed merens exposuisti.
<hildeb. carm_min. 49.15>	Hinc eger gravius secretis ignibus arsit,
<hildeb. carm_min. 49.16>	Virus et invidie male saucia viscera carpsit.
<hildeb. carm_min. 49.17>	Iezabel Helias, Herodiademque Ioannes
<hildeb. carm_min. 49.18>	Pertulit: hinc ambo titulos meruere perennes.
<hildeb. carm_min. 49.19>	Te similis sexus, te par furor egit ab urbe;
<hildeb. carm_min. 49.20>	Hinc et tu vinclis, et res tua tradita turbe.
<hildeb. carm_min. 49.21>	Inde palatinis canibus sacra contaminata,
<hildeb. carm_min. 49.22>	Mores abiecti, ius fractum, lex violata.
<hildeb. carm_min. 49.23>	Hinc et clerus ab his conflictus, ab his laceratus,
<hildeb. carm_min. 49.24>	Qui facinus gratis adeunt, bona nemo rogatus.
<hildeb. carm_min. 49.25>	Tu tamen immotus tot tantaque sustinuisti,
<hildeb. carm_min. 49.26>	In quibus exultans iter omnis carnis adisti.
<hildeb. carm_min. 49.27>	Presul in exilio mortalia nostra professus,
<hildeb. carm_min. 49.28>	Ora pro nobis ad celica regna regressus.

<hildeb. carm_min. tit. 51>	versus de pressura ecclesiarum
<hildeb. carm_min. 51.1>	Iam tot in ecclesias insurrexere procelle,
<hildeb. carm_min. 51.2>	Quot vel quam magnas nulle cepere tabelle.
<hildeb. carm_min. 51.3>	Tot sunt que mergant, tot sunt contraria letis,
<hildeb. carm_min. 51.4>	Ut vix una queat portum sperare quietis.
<hildeb. carm_min. 51.5>	Pax, dos, libertas, reverentia preteriere;
<hildeb. carm_min. 51.6>	Bella, rapina, iugum, contemptus eis subiere.
<hildeb. carm_min. 51.7>	Quos premit et spoliat predonum turba furentum,
<hildeb. carm_min. 51.8>	Extulit et coluit sanctorum cura parentum.
<hildeb. carm_min. 51.9>	Queque sacris patribus risere prioribus annis,
<hildeb. carm_min. 51.10>	Flent modo subiecte simonibus atque tirannis.
<hildeb. carm_min. 51.11>	Hi sibi venantes regumque ducumque favorem,
<hildeb. carm_min. 51.12>	Non metuunt in eos legis laxare rigorem.
<hildeb. carm_min. 51.13>	Sic lac et lanas ovium sibi diripientes,
<hildeb. carm_min. 51.14>	Frena lupis laxant, subterfugiuntque silentes.
<hildeb. carm_min. 51.15>	Speque lucri simulant scelus atque cavenda licere,
<hildeb. carm_min. 51.16>	Queque licent, quasi non liceant, didicere cavere.
<hildeb. carm_min. 51.17>	Gratia, Christe, tibi, quia nos hoc patre serenas,
<hildeb. carm_min. 51.18>	Qui regat ecclesiam, qui ius, qui iuris habenas;
<hildeb. carm_min. 51.19>	Qui didicit pastor, non mercennarius esse,
<hildeb. carm_min. 51.20>	Qui dum raptor adest ovibus non novit abesse;
<hildeb. carm_min. 51.21>	Qui sic errantes revocat, sic servit egenis,
<hildeb. carm_min. 51.22>	Ut sit et his victus, et eis correctio lenis.
<hildeb. carm_min. 51.23>	Illi, quod factis, quod mente, quod ore meretur,
<hildeb. carm_min. 51.24>	Post annos Pilii requies eterna paretur.

<hildeb. carm_min. tit. 52>	de virgine seni nupta
<hildeb. carm_min. 52.1>	Virgo seni, generosa novo, prelarga tenaci
<hildeb. carm_min. 52.2>	Iungitur, et differt tempore, gente, manu.

<hildeb. carm_min. tit. 53>	epitaphium Bertiae
<hildeb. carm_min. 53.1>	Forma, prole, viris et Odone parente beata,
<hildeb. carm_min. 53.2>	Hac scrobe Berta iacet, Cesare digna viro.
<hildeb. carm_min. 53.3>	Consulibus nupsit, totidem paritura, duobus,
<hildeb. carm_min. 53.4>	Vultu restaurans et probitate patres.
<hildeb. carm_min. 53.5>	Quam licet in vetitum res, sexus, forma vocarent,
<hildeb. carm_min. 53.6>	Non tamen in vetitum femina flexit iter.
<hildeb. carm_min. 53.7>	Que pietate Deo, que grata pudore maritis,
<hildeb. carm_min. 53.8>	Egit ne livor carpere posset eam.
<hildeb. carm_min. 53.9>	Tecto, veste, cibo, potu recreavit egentes,
<hildeb. carm_min. 53.10>	Ecclesiis aurum, pallia, vasa dedit.
<hildeb. carm_min. 53.11>	Aprilis duodena dies hanc abstulit orbi,
<hildeb. carm_min. 53.12>	Premissis opibus, mente manuque polo.

<hildeb. carm_min. tit. 54>	ad episcopum Baiocensem
<hildeb. carm_min. 54.1>	Anulus hic nuper merebat clausus in arca,
<hildeb. carm_min. 54.2>	Obscurusque lapis et quasi tristis erat.
<hildeb. carm_min. 54.3>	At postquam dixi: "Baiocas ibis, erisque
<hildeb. carm_min. 54.4>	Maioris, digitum presulis orbe ligans,"
<hildeb. carm_min. 54.5>	Letior explicuit radios, sparsitque serenas
<hildeb. carm_min. 54.6>	Gemma faces, oculis exhilarata tuis.
<hildeb. carm_min. 54.7>	Hoc ex te domino pretium lucratur, adesque
<hildeb. carm_min. 54.8>	Plus lapidi presul, quam lapis ipse sibi.

<hildeb. carm_min. tit. 55>	de sancta Trinitate
<hildeb. carm_min. 55.1>	Alpha et omega, magne Deus,
<hildeb. carm_min. 55.2>	Heli, heli, Deus meus,
<hildeb. carm_min. 55.3>	Cuius virtus totum posse,
<hildeb. carm_min. 55.4>	Cuius sensus totum nosse,
<hildeb. carm_min. 55.5>	Cuius esse summum bonum,
<hildeb. carm_min. 55.6>	Cuius opus quicquid bonum.
<hildeb. carm_min. 55.7>	Super cuncta, subter cuncta,
<hildeb. carm_min. 55.8>	Extra cuncta, intra cuncta.
<hildeb. carm_min. 55.9>	Intra cuncta, nec inclusus,
<hildeb. carm_min. 55.10>	Extra cuncta, nec exclusus;
<hildeb. carm_min. 55.11>	Subter cuncta, nec substratus,
<hildeb. carm_min. 55.12>	Super cuncta, nec elatus.
<hildeb. carm_min. 55.13>	Super totus presidendo,
<hildeb. carm_min. 55.14>	Subter totus sustinendo,
<hildeb. carm_min. 55.15>	Extra totus complectendo,
<hildeb. carm_min. 55.16>	Intra totus es implendo.
<hildeb. carm_min. 55.17>	Intra nusquam coartaris,
<hildeb. carm_min. 55.18>	Extra nusquam dilataris,
<hildeb. carm_min. 55.19>	Subter nullo fatigaris,
<hildeb. carm_min. 55.20>	Super nullo sustentaris.
<hildeb. carm_min. 55.21>	Mundum movens non moveris;
<hildeb. carm_min. 55.22>	Locum tenens non teneris;
<hildeb. carm_min. 55.23>	Tempus mutans non mutaris;
<hildeb. carm_min. 55.24>	Vaga firmans non vagaris.
<hildeb. carm_min. 55.25>	Vis externa vel necesse
<hildeb. carm_min. 55.26>	Non alternat tuum esse.
<hildeb. carm_min. 55.27>	Heri nostrum, cras et pridem,
<hildeb. carm_min. 55.28>	Semper tibi nunc et idem;
<hildeb. carm_min. 55.29>	Tuum, Deus, hodiernum,
<hildeb. carm_min. 55.30>	Indivisum, sempiternum.
<hildeb. carm_min. 55.31>	In hoc totum previdisti,
<hildeb. carm_min. 55.32>	Totum simul perfecisti,
<hildeb. carm_min. 55.33>	Ad exemplar summe mentis,
<hildeb. carm_min. 55.34>	Formam prestans elementis.
<hildeb. carm_min. 55.35>	Nate, Patri coequalis,
<hildeb. carm_min. 55.36>	Patri consubstantialis;
<hildeb. carm_min. 55.37>	Patris splendor et figura,
<hildeb. carm_min. 55.38>	Factor factus creatura;
<hildeb. carm_min. 55.39>	Carnem nostram induisti,
<hildeb. carm_min. 55.40>	Causam nostram suscepisti.
<hildeb. carm_min. 55.41>	Sempiternus, temporalis,
<hildeb. carm_min. 55.42>	Moriturus, immortalis,
<hildeb. carm_min. 55.43>	Verus homo, verus Deus,
<hildeb. carm_min. 55.44>	Impermixtus homo Deus.
<hildeb. carm_min. 55.45>	Non conversus hic in carnem,
<hildeb. carm_min. 55.46>	Nec minutus propter carnem;
<hildeb. carm_min. 55.47>	Hic assumptus est in Deum,
<hildeb. carm_min. 55.48>	Nec consumptus propter Deum.
<hildeb. carm_min. 55.49>	Patri compar deitate,
<hildeb. carm_min. 55.50>	Minor carnis veritate.
<hildeb. carm_min. 55.51>	Deus pater tantum Dei
<hildeb. carm_min. 55.52>	Virgo mater sed et Dei.
<hildeb. carm_min. 55.53>	In tam nova ligatura
<hildeb. carm_min. 55.54>	Sic utraque stat natura
<hildeb. carm_min. 55.55>	Ut conservet quicquid erat,
<hildeb. carm_min. 55.56>	Facta quiddam quod non erat.
<hildeb. carm_min. 55.57>	Noster iste mediator,
<hildeb. carm_min. 55.58>	Iste noster legislator,
<hildeb. carm_min. 55.59>	Circumcisus, baptizatus,
<hildeb. carm_min. 55.60>	Crucifixus, tumulatus,
<hildeb. carm_min. 55.61>	Obdormivit et descendit,
<hildeb. carm_min. 55.62>	Resurrexit et ascendit.
<hildeb. carm_min. 55.63>	Sic ad celos elevatus,
<hildeb. carm_min. 55.64>	Iudicabit iudicatus.
<hildeb. carm_min. 55.65>	Paraclitus increatus,
<hildeb. carm_min. 55.66>	Neque factus neque natus,
<hildeb. carm_min. 55.67>	Patri consors Genitoque,
<hildeb. carm_min. 55.68>	Sic procedit ab utroque,
<hildeb. carm_min. 55.69>	Ne sit minor potestate,
<hildeb. carm_min. 55.70>	Vel discretus qualitate.
<hildeb. carm_min. 55.71>	Quanti illi, tantus iste;
<hildeb. carm_min. 55.72>	Quales illi, talis iste.
<hildeb. carm_min. 55.73>	Ex quo illi, extunc iste;
<hildeb. carm_min. 55.74>	Quantum illi, tantum iste.
<hildeb. carm_min. 55.75>	Pater alter, sed gignendo,
<hildeb. carm_min. 55.76>	Natus alter, sed nascendo,
<hildeb. carm_min. 55.77>	Flamen ab his procedendo;
<hildeb. carm_min. 55.78>	Tres sunt unum subsistendo.
<hildeb. carm_min. 55.79>	Quisque trium plenus Deus:
<hildeb. carm_min. 55.80>	Non tros tamen di, sed Deus.
<hildeb. carm_min. 55.81>	In hoc Deo, Deo vero,
<hildeb. carm_min. 55.82>	Tres et unum assevero,
<hildeb. carm_min. 55.83>	Dans usie unitatem,
<hildeb. carm_min. 55.84>	Et personis trinitatem.
<hildeb. carm_min. 55.85>	In personis nulla prior,
<hildeb. carm_min. 55.86>	Nulla minor, nulla maior.
<hildeb. carm_min. 55.87>	Unaqueque semper ipsa,
<hildeb. carm_min. 55.88>	Sic est constans atque fixa,
<hildeb. carm_min. 55.89>	Ut nec in se varietur,
<hildeb. carm_min. 55.90>	Nec in ullam transmutetur.
<hildeb. carm_min. 55.91>	Hec est fides orthodoxa;
<hildeb. carm_min. 55.92>	Non hic error sine noxa.
<hildeb. carm_min. 55.93>	Sicut dico, sic et credo,
<hildeb. carm_min. 55.94>	Nec in pravam partem cedo.
<hildeb. carm_min. 55.95>	Inde venit, bone Deus,
<hildeb. carm_min. 55.96>	Ne desperem, quamvis reus.
<hildeb. carm_min. 55.97>	Reus mortis non despero,
<hildeb. carm_min. 55.98>	Sed in morte vitam quero.
<hildeb. carm_min. 55.99>	Quo te placem nil pretendo,
<hildeb. carm_min. 55.100>	Nisi fidem quam defendo.
<hildeb. carm_min. 55.101>	Fidem vides: hac imploro,
<hildeb. carm_min. 55.102>	Leva fascem qua laboro.
<hildeb. carm_min. 55.103>	Per hoc sacrum cataplasma,
<hildeb. carm_min. 55.104>	Convalescat egrum plasma.
<hildeb. carm_min. 55.105>	Extra portam iam delatum,
<hildeb. carm_min. 55.106>	Iam fetentem, tumulatum,
<hildeb. carm_min. 55.107>	Vitta ligat, lapis urget,
<hildeb. carm_min. 55.108>	Sed si iubes, hic resurget.
<hildeb. carm_min. 55.109>	Iube: lapis revolvetur;
<hildeb. carm_min. 55.110>	Iube: vitta disrumpetur.
<hildeb. carm_min. 55.111>	Exiturus nescit moras,
<hildeb. carm_min. 55.112>	Postquam clamas "exi foras."
<hildeb. carm_min. 55.113>	In hoc salo mea ratis
<hildeb. carm_min. 55.114>	Infestatur a piratis.
<hildeb. carm_min. 55.115>	Hinc assultus, inde fluctus;
<hildeb. carm_min. 55.116>	Hinc et inde mors et luctus.
<hildeb. carm_min. 55.117>	Sed tu, bone nauta, veni.
<hildeb. carm_min. 55.118>	Preme ventos, mare leni.
<hildeb. carm_min. 55.119>	Fac abscedant hi pirate;
<hildeb. carm_min. 55.120>	Duc ad portum salva rate.
<hildeb. carm_min. 55.121>	Infecunda mea ficus,
<hildeb. carm_min. 55.122>	Canus ramus ramus siccus.
<hildeb. carm_min. 55.123>	Incidetur, incendetur,
<hildeb. carm_min. 55.124>	Si promulgas quod meretur.
<hildeb. carm_min. 55.125>	Sed hoc anno dimittatur,
<hildeb. carm_min. 55.126>	Stercoretur, fodiatur;
<hildeb. carm_min. 55.127>	Quod si necdum respondebit,
<hildeb. carm_min. 55.128>	Flens hec loquor, tunc ardebit.
<hildeb. carm_min. 55.129>	Vetus hostis in me furit,
<hildeb. carm_min. 55.130>	Aquis mersat, flammis urit.
<hildeb. carm_min. 55.131>	Inde languens et afflictus
<hildeb. carm_min. 55.132>	Tibi soli sum relictus.
<hildeb. carm_min. 55.133>	Ut hic hostis evanescat,
<hildeb. carm_min. 55.134>	Ut infirmus convalescat,
<hildeb. carm_min. 55.135>	Tu virtutem ieiunandi
<hildeb. carm_min. 55.136>	Des infirmo, des orandi.
<hildeb. carm_min. 55.137>	Per hec duo, Christo teste,
<hildeb. carm_min. 55.138>	Liberabor ab hae posto.
<hildeb. carm_min. 55.139>	Ab hac peste solve mentem,
<hildeb. carm_min. 55.140>	Fac devotum, penitentem.
<hildeb. carm_min. 55.141>	Da timorem, quo proiecto,
<hildeb. carm_min. 55.142>	De salute nil coniecto.
<hildeb. carm_min. 55.143>	Da spem, fidem, caritatem,
<hildeb. carm_min. 55.144>	Da discretam pietatem;
<hildeb. carm_min. 55.145>	Da contemptum terrenorum,
<hildeb. carm_min. 55.146>	Appetitum supernorum.
<hildeb. carm_min. 55.147>	Totum, Deus, in te spero:
<hildeb. carm_min. 55.148>	Deus, ex te totum quero.
<hildeb. carm_min. 55.149>	Tu laus mea, meum bonum,
<hildeb. carm_min. 55.150>	Mea cuncta tuum donum.
<hildeb. carm_min. 55.151>	Tu solamen in labore,
<hildeb. carm_min. 55.152>	Medicamen in languore;
<hildeb. carm_min. 55.153>	Tu in luctu mea lyra,
<hildeb. carm_min. 55.154>	Tu lenimen es in ira;
<hildeb. carm_min. 55.155>	Tu in arto liberator,
<hildeb. carm_min. 55.156>	Tu in lapsu relevator.
<hildeb. carm_min. 55.157>	Metum prestas in provectu,
<hildeb. carm_min. 55.158>	Spem conservas in defectu.
<hildeb. carm_min. 55.159>	Si quis ledit, tu rependis,
<hildeb. carm_min. 55.160>	Si minatur, tu defendis.
<hildeb. carm_min. 55.161>	Quod est anceps tu dissolvis,
<hildeb. carm_min. 55.162>	Quod tegendum tu involvis.
<hildeb. carm_min. 55.163>	Tu intrare me non sinas
<hildeb. carm_min. 55.164>	Infernales officinas,
<hildeb. carm_min. 55.165>	Ubi meror, ubi metus,
<hildeb. carm_min. 55.166>	Ubi fetor, ubi fletus;
<hildeb. carm_min. 55.167>	Ubi probra deteguntur,
<hildeb. carm_min. 55.168>	Ubi rei confunduntur;
<hildeb. carm_min. 55.169>	Ubi tortor semper cedens,
<hildeb. carm_min. 55.170>	Ubi vermis semper edens;
<hildeb. carm_min. 55.171>	Ubi totum hoc perenne,
<hildeb. carm_min. 55.172>	Quia perpes mors Gehenne.
<hildeb. carm_min. 55.173>	Me receptet Syon illa,
<hildeb. carm_min. 55.174>	Syon David urbs tranquilla;
<hildeb. carm_min. 55.175>	Cuius faber auctor lucis,
<hildeb. carm_min. 55.176>	Cuius porte lignum crucis;
<hildeb. carm_min. 55.177>	Cuius claves lingua Petri,
<hildeb. carm_min. 55.178>	Cuius cives semper leti;
<hildeb. carm_min. 55.179>	Cuius muri lapis vivus,
<hildeb. carm_min. 55.180>	Cuius custos rex festivus.
<hildeb. carm_min. 55.181>	In hac urbe lux solemnis,
<hildeb. carm_min. 55.182>	Ver eternum, pax perennis;
<hildeb. carm_min. 55.183>	In hac odor implens celos,
<hildeb. carm_min. 55.184>	In hac semper festum melos.
<hildeb. carm_min. 55.185>	Non est ibi corruptela,
<hildeb. carm_min. 55.186>	Non defectus, non querela;
<hildeb. carm_min. 55.187>	Non minuti, non deformes:
<hildeb. carm_min. 55.188>	Omnes Christo sunt conformes.
<hildeb. carm_min. 55.189>	Urbs celestis, urbs beata,
<hildeb. carm_min. 55.190>	Supra petram collocata;
<hildeb. carm_min. 55.191>	Urbs in portu satis tuto,
<hildeb. carm_min. 55.192>	De longinquo te saluto.
<hildeb. carm_min. 55.193>	Te saluto, te suspiro,
<hildeb. carm_min. 55.194>	Te affecto, te requiro.
<hildeb. carm_min. 55.195>	Quantum tui gratulentur,
<hildeb. carm_min. 55.196>	Quam festive conviventur,
<hildeb. carm_min. 55.197>	Quis affectus eos stringat,
<hildeb. carm_min. 55.198>	Aut que gemma muros pingat,
<hildeb. carm_min. 55.199>	Quis calcedon, quis iacinctus,
<hildeb. carm_min. 55.200>	Norunt illi qui sunt intus.
<hildeb. carm_min. 55.201>	In plateis huius urbis,
<hildeb. carm_min. 55.202>	Sociatus pius turbis,
<hildeb. carm_min. 55.203>	Cum Moyse et Elia
<hildeb. carm_min. 55.204>	Pium cantem alleluya.

<hildeb. carm_min. tit. 56>	epitaphium Willelmi de Ros
<hildeb. carm_min. 56.1>	Pauperibus locuples, et sacri nominis abbas,
<hildeb. carm_min. 56.2>	Willelmus solo corpore cultor humi;
<hildeb. carm_min. 56.3>	Liber ab Egipto rediens deserta reliquit,
<hildeb. carm_min. 56.4>	Iamque Ierosolimam victor ovansque tenet.
<hildeb. carm_min. 56.5>	Cum vitiis odium, cum moribus ille perennem
<hildeb. carm_min. 56.6>	Pactus amicitiam: firmus utroque fuit.
<hildeb. carm_min. 56.7>	Luce gravi nimium que sexta preibat Aprilem
<hildeb. carm_min. 56.8>	Redditus est patrie spiritus, ossa solo.

<hildeb. carm_min. tit. 57>	versus de horis cottidianis
<hildeb. carm_min. 57.1>	In matutino damnatur tempore Christus,
<hildeb. carm_min. 57.2>	Quo matutini cantantur tempore psalmi.
<hildeb. carm_min. 57.3>	Quando resurrexit primam canit ordo fidelis:
<hildeb. carm_min. 57.4>	Tertia cum canitur tunc est cruciamina passus.
<hildeb. carm_min. 57.5>	Sexta sunt tenebre per mundi climata facte.
<hildeb. carm_min. 57.6>	Redditus est nona divinus spiritus hora.
<hildeb. carm_min. 57.7>	Vespere clauduntur Christi sacra membra sepulcro.
<hildeb. carm_min. 57.8>	Christo bis sena custodia ponitur hora.