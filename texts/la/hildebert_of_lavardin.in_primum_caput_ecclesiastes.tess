<hildeb. eccles. tit. 1>	Vanitas vanitatum, dixit Ecclesiastes, et omnia vanitas
<hildeb. eccles. 1.1>	Rex Salomon clarus, sapiendi semper avarus
<hildeb. eccles. 1.2>	Ingenii lima rimatus summa vel ima,
<hildeb. eccles. 1.3>	Cum mutare statum discerneret omne creatum,
<hildeb. eccles. 1.4>	Sive per augmentum, vel quodlibet interimentum,
<hildeb. eccles. 1.5>	Voce satis sana percensuit omnia vana.
<hildeb. eccles. 1.6>	Vanum clamavit, mutabile significavit;
<hildeb. eccles. 1.7>	Omnia clausa locis tenet huius regula vocis.
<hildeb. eccles. 1.8>	Atque per aetatem quidquid capit alteritatem,
<hildeb. eccles. 1.9>	Ut loquar expresse, quidquid, quod non erat, esse
<hildeb. eccles. 1.10>	Vanum censetur, quia quodam fine tenetur:
<hildeb. eccles. 1.11>	Est quoque finalis, cum sit quandoque localis
<hildeb. eccles. 1.12>	Ordo supernorum gradibus qui crescit honorum.
<hildeb. eccles. 1.13>	Et tunc mutatur cum nobis officiatur;
<hildeb. eccles. 1.14>	Sed genus humanum multo magis autumo vanum:
<hildeb. eccles. 1.15>	Est vanum plane, quia fit per corpus inane,
<hildeb. eccles. 1.16>	Quod sua putredo sorbet ceu ligna teredo.

<hildeb. eccles. tit. 2>	homo de universo labore suo quo laborat super terram
<hildeb. eccles. 2.1>	Ergo cum talis natura sit andropodalis,
<hildeb. eccles. 2.2>	Ut quid multarum sibi fiscus divitiarum?
<hildeb. eccles. 2.3>	Quid mundi flores, quid falsos ambit honores?
<hildeb. eccles. 2.4>	Quod male servavit, vel quod stulte cumulavit,
<hildeb. eccles. 2.5>	Haeres disperget: mors hunc sub tartara merget:
<hildeb. eccles. 2.6>	Nil tollit secum nisi pectus crimine caecum.

<hildeb. eccles. tit. 3>	generatio praeterit, et generatio advenit
<hildeb. eccles. 3.1>	Omne genus gentis, velut undae more fluentis,
<hildeb. eccles. 3.2>	Nunc sibi nascendo succedit, nunc moriendo.
<hildeb. eccles. 3.3>	Gens gentem trudit sua quam generatio fudit:
<hildeb. eccles. 3.4>	Quos nunc praesentes, mox cernis deficientes.
<hildeb. eccles. 3.5>	Rex coeli demum dabit ignem, quando supremum,
<hildeb. eccles. 3.6>	Ut Patres scribunt, elementa quaterna peribunt;
<hildeb. eccles. 3.7>	Non sic ne plus sint, sed scilicet ut melius sint.
<hildeb. eccles. 3.8>	A cladum morbis postquam purgabitur orbis.
<hildeb. eccles. 3.9>	Incipiet vere tunc terra piata manere.

<hildeb. eccles. tit. 4>	oritur sol et occidit, et ad locum suum revertitur
<hildeb. eccles. 4.1>	Cursu solari voluit Deus ista probari,
<hildeb. eccles. 4.2>	Et per maioris legem monstrare minoris.
<hildeb. eccles. 4.3>	Sol oriendo quidem semper redit alter et idem:
<hildeb. eccles. 4.4>	Nunc premit auroram, nunc occiduam tenet oram.
<hildeb. eccles. 4.5>	Hic nunc emergens, nec ad declivia vergens,
<hildeb. eccles. 4.6>	Accelerat rursus zinzivas visere cursus.
<hildeb. eccles. 4.7>	Ipsius occasus homini cuidam quasi suasus,
<hildeb. eccles. 4.8>	Rerum naturas ut cogitet interituras.

<hildeb. eccles. tit. 5>	ibique renascens gyrat per meridiem
<hildeb. eccles. 5.1>	Pneuma vocat solem, quia verno tempore molem
<hildeb. eccles. 5.2>	Vivificans terrae, calefactat germina ferre:
<hildeb. eccles. 5.3>	Nunc manet obliquus, ne rebus fiat iniquus;
<hildeb. eccles. 5.4>	Sic faciens namque zonam moderatur utramque,
<hildeb. eccles. 5.5>	Ne sint algores nimii, nimiique calores.
<hildeb. eccles. 5.6>	Cum se sustollit, borealia frigora mollit.
<hildeb. eccles. 5.7>	Post hiemes moestas tunc omnia recreat aestas.
<hildeb. eccles. 5.8>	Brumali plaustro cum fit divexus in austro,
<hildeb. eccles. 5.9>	Hunc confert quaestum, quod rebus temperat aestum.
<hildeb. eccles. 5.10>	Telluris fessae quasi partus eius esse
<hildeb. eccles. 5.11>	Venter cessaret, per idem si cuncta gravaret.

<hildeb. eccles. tit. 6>	omnia flumina intrant mare, et mare non redundat
<hildeb. eccles. 6.1>	Quamvis cunctarum labens decursus aquarum
<hildeb. eccles. 6.2>	In mare se fundant, nunquam tamen inde redundant,
<hildeb. eccles. 6.3>	Quas physici cuncti dicunt salsugine ponti
<hildeb. eccles. 6.4>	Estu siccatas a saeclis esse voratas,
<hildeb. eccles. 6.5>	Non affirmamus, nec certo teste probamus.
<hildeb. eccles. 6.6>	Nam si deficerent, recreari rursus haberent;
<hildeb. eccles. 6.7>	Sed postquam Plastes, ut post probat Ecclesiastes,
<hildeb. eccles. 6.8>	Sabbata sacravit, mundo nova nulla creavit.
<hildeb. eccles. 6.9>	Extunc aetatis nil est ortum novitatis:
<hildeb. eccles. 6.10>	Stirps durat rerum quas sex dedit ordo dierum;
<hildeb. eccles. 6.11>	Durat origo vetus, factor manet ipse quietus.
<hildeb. eccles. 6.12>	Ergo fluunt rivi, refluunt verum recidivi,
<hildeb. eccles. 6.13>	Ortus ad sedem lymphae revocantur eaedem;
<hildeb. eccles. 6.14>	In mare fluxere, vadunt, veniunt redivivae.
<hildeb. eccles. 6.15>	A factore datus patet in tellure meatus
<hildeb. eccles. 6.16>	Nomine terra maris; per aquas homo significaris,
<hildeb. eccles. 6.17>	Defluis in terram, nec imples eius acerram.
<hildeb. eccles. 6.18>	Suscipit e primo formata cadavera limo
<hildeb. eccles. 6.19>	In saecli meta; nunquam tamen ipsa repleta;
<hildeb. eccles. 6.20>	Sed genus absorptum meliorem reddit ad ortum;
<hildeb. eccles. 6.21>	Hoc corruptivum quando surget redivivum.	

<hildeb. eccles. tit. 7>	cunctae res difficiles
<hildeb. eccles. 7.1>	Leges occultas rerum fit nulla facultas,
<hildeb. eccles. 7.2>	Vel linguae nisu fari, vel cernere visu,
<hildeb. eccles. 7.3>	Auris non audit, nec homo quis pectore claudit.
<hildeb. eccles. 7.4>	Nulli mandritae praesentis tempore vitae
<hildeb. eccles. 7.5>	Naturae causas conceditur edere clausas.
<hildeb. eccles. 7.6>	Cuncta per aenigma modo discimus aut paradigma;
<hildeb. eccles. 7.7>	Nam modo per partes rerum cognoscimus artes.
<hildeb. eccles. 7.8>	Sed pia quando Dei vestrae facies faciei
<hildeb. eccles. 7.9>	In re parebit, tunc nobis omne patebit.
<hildeb. eccles. 7.10>	Tunc homo vere dabit condensa videre.

<hildeb. eccles. tit. 8>	nil sub sole novum
<hildeb. eccles. 8.1>	Redditur huic mundo quod abiit iam pereundo,
<hildeb. eccles. 8.2>	Et nascetur idem quod habebant saecula pridem.
<hildeb. eccles. 8.3>	Nam res sublatae sunt semine reciprocatae,
<hildeb. eccles. 8.4>	Nempe per aetatem conservant posteritatem;
<hildeb. eccles. 8.5>	Omni quippe rei stat linea progeniei.
<hildeb. eccles. 8.6>	Sic praesens disco fuerat quod tempore prisco
<hildeb. eccles. 8.7>	Exponendo modum brevis occet quaestio nodum.
<hildeb. eccles. 8.8>	Mors hominem stravit, genus et species reparavit
<hildeb. eccles. 8.9>	Diversum numero, sed eumdem nomine vero;
<hildeb. eccles. 8.10>	Nomen enim verum dat diffinitio rerum.
<hildeb. eccles. 8.11>	Hic, quae distentat res materialis identat.
<hildeb. eccles. 8.12>	Per cuius munus plures homines velut unus
<hildeb. eccles. 8.13>	Unica res essent, si circumstantia cessent
<hildeb. eccles. 8.14>	Dissociata locis, et euntis passio vocis.
<hildeb. eccles. 8.15>	Hic est mortalis ratione vigens animalis,
<hildeb. eccles. 8.16>	Alter ad id natus ratione vigens animatus;
<hildeb. eccles. 8.17>	Sed non est talis, quia res individualis.
<hildeb. eccles. 8.18>	Unum noscetur si diffinitio detur,
<hildeb. eccles. 8.19>	Univocum nomen rationis suscipit omen:
<hildeb. eccles. 8.20>	Unum sunt ergo; quod si per caetera pergo,
<hildeb. eccles. 8.21>	Lege pari functa veniet substantia cuncta
<hildeb. eccles. 8.22>	Arboreae plantae species est quae fuit ante
<hildeb. eccles. 8.23>	Arbor, et arbor abit, generis successio stabit.
<hildeb. eccles. 8.24>	Herbae marcescunt, sed per semen revirescunt.
<hildeb. eccles. 8.25>	Saecli vorago, quod prima creavit origo,
<hildeb. eccles. 8.26>	Ceu matris permen refovet per tempora semen,
<hildeb. eccles. 8.27>	Quod Deus aeternat, quod multiplicando gubernat.

<hildeb. eccles. tit. 9>	iam enim praecessit ante nos
<hildeb. eccles. 9.1>	Non est gestorum memoratio praeteritorum
<hildeb. eccles. 9.2>	Nec sunt visuri praesentia nostra futuri.
<hildeb. eccles. 9.3>	Ecce silent anni quod commisere tyranni,
<hildeb. eccles. 9.4>	Magnificas pompas cum nunc, oblivio rumpas.
<hildeb. eccles. 9.5>	Sunt tituli stulti, stulta cum carne sepulti,
<hildeb. eccles. 9.6>	Mundi tetrarchae, praetores atque monarchae.
<hildeb. eccles. 9.7>	Reges patricum sub claxendice silentum.
<hildeb. eccles. 9.8>	Vilior est pulvis quorum ripensibus ulvis;
<hildeb. eccles. 9.9>	Spernit enim tales per quem non esurit ales,
<hildeb. eccles. 9.10>	Sic bene mundana pronuntiat omnia vana:
<hildeb. eccles. 9.11>	Ergo regalis sententia stat generalis.

<hildeb. eccles. tit. 10>	ego Ecclesiastes fui rex Israel in Ierusalem
<hildeb. eccles. 10.1>	Post patrem David Salomon rex induperavit,
<hildeb. eccles. 10.2>	In rebus gestis ut notat scedula testis,
<hildeb. eccles. 10.3>	Quem Deus eximia plus andropodale sophia
<hildeb. eccles. 10.4>	Coelitus instaurat, mundi quoque rebus inaurat;
<hildeb. eccles. 10.5>	Cui res iucundae fluxerunt semper abunde;
<hildeb. eccles. 10.6>	Qui magnus sensu, magnus quoque divite censu,
<hildeb. eccles. 10.7>	Praecessit cunctos etiam diademate functos.

<hildeb. eccles. tit. 11>	et proposui in animo meo quaerere
<hildeb. eccles. 11.1>	In mundi gyro quae fiunt ordine miro,
<hildeb. eccles. 11.2>	Cum rex ignorat, sapienter scire laborat
<hildeb. eccles. 11.3>	Nutu divino, casuve labent inopino.
<hildeb. eccles. 11.4>	Cur teneros artus ipso quoque tempore partus
<hildeb. eccles. 11.5>	Daemonis ira liget, vel discerpendo fatiget;
<hildeb. eccles. 11.6>	Aequus cum nequam cur cladem perferat aequam,
<hildeb. eccles. 11.7>	Naufragioque pius pereat, ceu sortis alius;
<hildeb. eccles. 11.8>	Cur animas mundas, Deus, haec in corpora fundas,
<hildeb. eccles. 11.9>	Per quae probrosae, perque fiunt varirosae.
<hildeb. eccles. 11.10>	Res has mundanas, aut istis assimilandas
<hildeb. eccles. 11.11>	Carne morans ullus non indagabit homullus,
<hildeb. eccles. 11.12>	Cum maneant illo Deitatis clausa sigillo.
<hildeb. eccles. 11.13>	Quae si decernat fieri, qui cuncta gubernat,
<hildeb. eccles. 11.14>	Mensura, numero veniunt et pondere vero.
<hildeb. eccles. 11.15>	Si sors credatur, provisio summa negatur.
<hildeb. eccles. 11.16>	Talibus intendens, et in hoc quasi se reprehendens,
<hildeb. eccles. 11.17>	In semet discit quod ad hoc homo quisque fatiscit,
<hildeb. eccles. 11.18>	Cum se cassari videt ista minus penetrari;
<hildeb. eccles. 11.19>	Mox quoque compescit qui talia cuncta capescit.
<hildeb. eccles. 11.20>	Comprimit audaces qui tentant esse capaces,
<hildeb. eccles. 11.21>	Pessima poenalis cum sit praesumptio talis.
<hildeb. eccles. 11.22>	Nam Deus offensus reprobos incurrere sensus
<hildeb. eccles. 11.23>	Dat permittendo, qui perstant discutiendo.
<hildeb. eccles. 11.24>	Detestandus eris qui talia noscere quaeris.