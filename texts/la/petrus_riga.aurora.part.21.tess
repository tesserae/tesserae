<petr_riga. aur. act. tit.>	actus apostolorum
<petr_riga. aur. act. 1>	Tiberii nono decimo regnantis in anno,
<petr_riga. aur. act. 2>	Dum seruiret adhuc diro Iudea tyranno,
<petr_riga. aur. act. 3>	Post mortem Christus, qui mundum sanguine lauit,
<petr_riga. aur. act. 4>	Indiciis multis se surrexisse probauit;
<petr_riga. aur. act. 5>	Vulnera demonstrans, gustans alimenta ciborum,
<petr_riga. aur. act. 6>	Expulit ambiguos motus de corde suorum.
<petr_riga. aur. act. 7>	Testis adhuc accedit ad hoc narratio Luce,
<petr_riga. aur. act. 8>	Cuius scripta micant rationis splendida luce; Ille
<petr_riga. aur. act. 9>	Quater denis se demonstrasse diebus
<petr_riga. aur. act. 10>	Christum discipulis narrat certis speciebus.
<petr_riga. aur. act. 11>	Christus in his decies oculis apparet eorum,
<petr_riga. aur. act. 12>	Sicut testantur sacrorum scripta librorum.

<petr_riga. aur. act. tit.>	quod Lucas scripsit Theophilo librum suum
<petr_riga. aur. act. 13>	Theophilo scribens uir Christo mente subactus,
<petr_riga. aur. act. 14>	Sanctus Apostolicos Lucas dilucidat Actus;
<petr_riga. aur. act. 15>	Que fecit Iesus et docuit scripsit prius iste
<petr_riga. aur. act. 16>	Coram discipulis donec petis ethera, Christe.
<petr_riga. aur. act. 17>	Audierant illi Christi precepta iubentis
<petr_riga. aur. act. 18>	Vt Patris expectent promissum cuncta regentis.
<petr_riga. aur. act. 19>	Inquit eis Christus quia "baptizante Iohanne
<petr_riga. aur. act. 20>	Plures sunt tincti Iordanis fluminis amne;
<petr_riga. aur. act. 21>	Sed uos Pneuma Sacrum faciens cognoscere uerum
<petr_riga. aur. act. 22>	Efficiet mundos post tempora pauca dierum."
<petr_riga. aur. act. 23>	Hi qui presentes ad Christi uerba fuerunt
<petr_riga. aur. act. 24>	Si rex Iudeis hoc detur tempore querunt.
<petr_riga. aur. act. 25>	"Non uos scire decet," inquit, " momenta futura,
<petr_riga. aur. act. 26>	Tempora que posuit Pater et tenet in sua iura,
<petr_riga. aur. act. 27>	Sed uos infundet Diuini gratia Flatus,
<petr_riga. aur. act. 28>	Qui uos mundabit omnes tergendo reatus;
<petr_riga. aur. act. 29>	Et testes eritis michi donec ad ultima terre;
<petr_riga. aur. act. 30>	Possitis mea uerba loqui, mea dogmata ferre."
<petr_riga. aur. act. 31>	Post hec uerba Iesus penetrauit ad ardua celi.
<petr_riga. aur. act. 32>	Discipulis cernentibus hunc et plebe fideli;
<petr_riga. aur. act. 33>	Dumque recedentem frontis fulgore sequuntur,
<petr_riga. aur. act. 34>	Stando duo iuuenes in clara ueste loquuntur:
<petr_riga. aur. act. 35>	"Quid stupet et nutat mens uestra, uiri Galilei?
<petr_riga. aur. act. 36>	Ecce, quid aspicitis loca summa diemque dici?
<petr_riga. aur. act. 37>	In celos Christum quem nunc uidistis abire,
<petr_riga. aur. act. 38>	Hunc ita credatis in mundi fine redire."

<petr_riga. aur. act. tit.>	de regressu discipulorum in Ierusalem post ascensionem Domini
<petr_riga. aur. act. 39>	Tunc ab Oliueti facientes Monte regressum,
<petr_riga. aur. act. 40>	Versus Ierusalem ceperunt tendere gressum;
<petr_riga. aur. act. 41>	Cenaculum subeunt quod stratum grande
<petr_riga. aur. act. 42>	Uocatur, Cetus apostolicus ubi gaudens pace moratur.
<petr_riga. aur. act. 43>	Isti cum multis et Virgine Matre Maria
<petr_riga. aur. act. 44>	Expectant quod eis promisit vera Sophia.
<petr_riga. aur. act. 45>	Orant, ieiunant, quia Christus carne recessit,
<petr_riga. aur. act. 46>	Qui gradiendo pedis in marmore signa repressit:
<petr_riga. aur. act. 47>	Non potuit locus iste strui, sed marmora saltum
<petr_riga. aur. act. 48>	Retro dabant de quo conscendit Christus in altum.

<petr_riga. aur. act. tit.>	de electione Mathie per sortes
<petr_riga. aur. act. 49>	In medio fratrum Petrus his surgendo diebus
<petr_riga. aur. act. 50>	Instruit illorum diuinis pectora rebus,
<petr_riga. aur. act. 51>	Dicens: "Impleri scripturam condecet istam
<petr_riga. aur. act. 52>	Que nobis sonuit de Iuda per Citharistam;
<petr_riga. aur. act. 53>	In libro legitur psalmorum iure notatum,
<petr_riga. aur. act. 54>	Accipiens alter eius teneat dominatum.
<petr_riga. aur. act. 55>	Fur erat hic et habens loculos et ductor eorum
<petr_riga. aur. act. 56>	Qui tenuere lesum regemque Deumque piorum.
<petr_riga. aur. act. 57>	Quam digne meruit, suscepit in aere penam:
<petr_riga. aur. act. 58>	Viscera rupta fluunt, patiuntur colla catenam.
<petr_riga. aur. act. 59>	Congruit ut serui sint uiscera rupta patenter
<petr_riga. aur. act. 60>	Que scelus in Dominum graue concepere latenter;
<petr_riga. aur. act. 61>	Congruit ut collum constringat dira catena
<petr_riga. aur. act. 62>	Per quod prodiuit uox fundens dira uenena;
<petr_riga. aur. act. 63>	Congruit ut uendens Dominum sit in aere pendens,
<petr_riga. aur. act. 64>	Vndique dampnandus et demoniis sociandus,
<petr_riga. aur. act. 65>	Vt quasi terra uomat et celum conspuat istum
<petr_riga. aur. act. 66>	Qui celi terreque Deum prodit male Christum.
<petr_riga. aur. act. 67>	Os nichil est passum quod Christi contigit ora
<petr_riga. aur. act. 68>	Dulcia, plena fauis, magis omni flore decora.
<petr_riga. aur. act. 69>	Sic est conueniens pene modus et locus eius
<petr_riga. aur. act. 70>	Culpe, quo nemo potuit delinquere peius.
<petr_riga. aur. act. 71>	Ex his ergo uiris qui nos comitantur oportet
<petr_riga. aur. act. 72>	Vnus ut accedat testis qui pondera portet
<petr_riga. aur. act. 73>	Officii Iude, Christi surgentis honorem
<petr_riga. aur. act. 74>	Predicet in mundo, morum fideique nitorem."
<petr_riga. aur. act. 75>	Post hec uerba Ioseph, quem Iusti nomen honorat,
<petr_riga. aur. act. 76>	Mathiamque uocant, similis quem uita
<petr_riga. aur. act. 77>	Decorat; Orantesque suum qui nouit corda Magistrum,
<petr_riga. aur. act. 78>	Poscunt ut monstret quem iudicet esse
<petr_riga. aur. act. 79>	Ministrum Officii Iude, de quo fur ille malignus
<petr_riga. aur. act. 80>	Corruit, et prauo succedat preco benignus.
<petr_riga. aur. act. 81>	Sortibus ergo datis Mathias fit duodenus
<petr_riga. aur. act. 82>	In numero fratrum; numerus sacer est ita plenus.

<petr_riga. aur. act. tit.>	de aduentu Spiritus Sancti super discipulos in die Pentecostes
<petr_riga. aur. act. 83>	Cumque dies Pentecostes festiva niteret
<petr_riga. aur. act. 84>	Discipulosque Iesu locus omnes unus haberet,
<petr_riga. aur. act. 85>	A Patre descendit super omnes Spiritus Almus,
<petr_riga. aur. act. 86>	Sicut predixit ex longo tempore psalmus.
<petr_riga. aur. act. 87>	Spiritus igne micans illorum pectora munda
<petr_riga. aur. act. 88>	Celitus impleuit diuini muneris unda;
<petr_riga. aur. act. 89>	Intonuit magno maiestas illa fragore;
<petr_riga. aur. act. 90>	Imbuit ora nouis linguis et corda calore;
<petr_riga. aur. act. 91>	Expellens omnes tenebras mentisque timorem,
<petr_riga. aur. act. 92>	Contulit his linguas uarias fideique uigorem.
<petr_riga. aur. act. 93>	Omnes ergo Sacri Flatus uirtute repleti,
<petr_riga. aur. act. 94>	Absque timore Dei referunt magnalia leti.
<petr_riga. aur. act. 95>	Hi qui collecti fuerant noua uerba stupentes,
<petr_riga. aur. act. 96>	Admirantur eos uario sermone loquentes.
<petr_riga. aur. act. 97>	Estimat hos plenos populi pars maxima musto,
<petr_riga. aur. act. 98>	Cum populum reprimit Petrus hoc sermone uenusto:

<petr_riga. aur. act. tit.>	sermo Petri ad Iudeos
<petr_riga. aur. act. 99>	"Fratres, qui Iude geniti de stirpe fuistis,
<petr_riga. aur. act. 100>	Sobrietas, non ebrietas, conregnat in istis;
<petr_riga. aur. act. 101>	Tertia presentis cum fulgeat hora dici,
<petr_riga. aur. act. 102>	Nondum tempus adest rorem gustare Liei.
<petr_riga. aur. act. 103>	Sed sacra complentur hoc tempore uerba Ioelis,
<petr_riga. aur. act. 104>	Qui fuit extremo de fine propheta fidelis:
<petr_riga. aur. act. 105>	Ancillas seruosque meos in fine dierum
<petr_riga. aur. act. 106>	Spiritus implebit, reserans mysteria rerum;
<petr_riga. aur. act. 107>	Signa senes, iuuenes et multi signa uidebunt;
<petr_riga. aur. act. 108>	Visio diuersis et sompnia multa patebunt.
<petr_riga. aur. act. 109>	Christum signorum uario fulgore probatum
<petr_riga. aur. act. 110>	Fecistis perimi, dampnantes ante Pilatum.
<petr_riga. aur. act. 111>	Cuncta regens Genitor Deus hunc a morte reduxit
<petr_riga. aur. act. 112>	Quando dies eius post mortem tertia luxit.
<petr_riga. aur. act. 113>	Tartara non eius animam poterant retinere
<petr_riga. aur. act. 114>	Nec corruptelam potuit caro sancta uidere;
<petr_riga. aur. act. 115>	Ascendit Deus in iubilo: que diximus, ista
<petr_riga. aur. act. 116>	De Christo loquitur puer in psalmis citharista.
<petr_riga. aur. act. 117>	Non Dauid ascendit, non est super astra locatus,
<petr_riga. aur. act. 118>	Sed Christus Dominus, eius de germine natus.
<petr_riga. aur. act. 119>	' A dextris resideto meis,' dixit Pater isti;
<petr_riga. aur. act. 120>	Que Dauid expressit, sunt hec mysteria Christi."
<petr_riga. aur. act. 121>	His dictis tetigit multos compunctio mentis,
<petr_riga. aur. act. 122>	Quorum corda notans Petrus instruit his documentis:
<petr_riga. aur. act. 123>	"Si ueniam petitis in Christi nomine, sacro,
<petr_riga. aur. act. 124>	Fratres, baptismi uos inclinate lauacro;
<petr_riga. aur. act. 125>	Dona Sacri Flatus uobis in fonte renatis
<petr_riga. aur. act. 126>	Conferet ipse Deus, qui dat sua regna beatis.
<petr_riga. aur. act. 127>	Vobis et uestris manet hec promissio facta
<petr_riga. aur. act. 128>	Et multis aliis, qui flendo gemunt sua facta."
<petr_riga. aur. act. 129>	Hac in luce sacra tria milia pene uirorum
<petr_riga. aur. act. 130>	Piscatur Christo uerborum rete sacrorum.
<petr_riga. aur. act. 131>	Mundantur ter mille uiri baptismatis unda;
<petr_riga. aur. act. 132>	Est caro lota foris, mens est a crimine munda.
<petr_riga. aur. act. 133>	Credentes igitur, uendentes quicquid habebant,
<petr_riga. aur. act. 134>	Cum sanctis fieri communia queque uolebant;
<petr_riga. aur. act. 135>	Et communis erat oratio, fractio panis,
<petr_riga. aur. act. 136>	Sanaque doctrina resonabat non male sanis.

<petr_riga. aur. act. tit.>	de claudo curato qui sedebat ad portam templi Speciosam
<petr_riga. aur. act. 137>	Templa petunt Petrus et Christi dilectus ad horam
<petr_riga. aur. act. 138>	Nonam per portam quam dicunt esse Decoram.
<petr_riga. aur. act. 139>	Hic lecto positum claudum uidere iacentem,
<petr_riga. aur. act. 140>	A populo qui templa subit pia dona petentem.
<petr_riga. aur. act. 141>	Petrus ad hunc loquitur: "In nos tua lumina uerte."
<petr_riga. aur. act. 142>	Hic aliquid sperans in eos intendit aperte.
<petr_riga. aur. act. 143>	"Non aurum, non argentum," Petrus inquit, "habemus;
<petr_riga. aur. act. 144>	Ecce tibi dabimus donum quod habere ualemus.
<petr_riga. aur. act. 145>	Per Christi nomen, qui rupit uincula mortis,
<petr_riga. aur. act. 146>	Sume salutis opem; sis firmus et in pede fortis."
<petr_riga. aur. act. 147>	Ergo tenendo manum leuat hunc, plante solidantur,
<petr_riga. aur. act. 148>	Prosilit ut ceruus claudus, uires reparantur.
<petr_riga. aur. act. 149>	Plebs stupuit quod eum Petrus hac uirtute beauit,
<petr_riga. aur. act. 150>	Cui prius a cunis gressum natura negauit.
<petr_riga. aur. act. 151>	Stans Petrus ad populum fauces in uerba resoluit;
<petr_riga. aur. act. 152>	"Quis stupor in uobis animi precordia uoluit?
<petr_riga. aur. act. 153>	Non hoc in signo clarescit nostra potestas,
<petr_riga. aur. act. 154>	Sed Iesus hoc egit, qui mentes cernit honestas,
<petr_riga. aur. act. 155>	Inter latrones positus qui carne pependit,
<petr_riga. aur. act. 156>	In truce pro mundo qui brachia sancta tetendit,
<petr_riga. aur. act. 157>	Extensis quibus in signum sic ipse uolebat
<petr_riga. aur. act. 158>	Nos amplexari quos tunc moriens redimebat.
<petr_riga. aur. act. 159>	Nuncque scio, fratres, non uos peccasse scienter,
<petr_riga. aur. act. 160>	Scripta prophetarum non cognouisse patenter;
<petr_riga. aur. act. 161>	Ergo piis lacrimis uestrum sedate reatum
<petr_riga. aur. act. 162>	Vt mundet maculas omnes baptisma sacratum."
<petr_riga. aur. act. 163>	Hac uice rete tuum traxit, Petre, milia quina,
<petr_riga. aur. act. 164>	Et tua per terram didicit transire carina.

<petr_riga. aur. act. tit.>	de comminatione Meta apostolis ne predicarent Iesum
<petr_riga. aur. act. 165>	Porro Saducei summique uiri seniores
<petr_riga. aur. act. 166>	Indignantur eis quibus impenduntur honores.
<petr_riga. aur. act. 167>	Inde sequente die cum Petro stante Iohanne
<petr_riga. aur. act. 168>	Coram presbyteris prope uultum principis Anne,
<petr_riga. aur. act. 169>	Inquirunt ab eis in cuius nomine signum
<petr_riga. aur. act. 170>	Hoc potuit fieri tam clarum, nobile, dignum.
<petr_riga. aur. act. 171>	Reddidit hec Petrus: "In Christi nomine digno,
<petr_riga. aur. act. 172>	Qui crucis extendit in sancto brachia ligno,
<petr_riga. aur. act. 173>	De quo scriptores legis sunt multa locuti,
<petr_riga. aur. act. 174>	Stans coram uobis est redditus iste saluti."
<petr_riga. aur. act. 175>	Non aliqui poterant istis obsistere uerbis,
<petr_riga. aur. act. 176>	Sed penis illos torquere minantur acerbis
<petr_riga. aur. act. 177>	Si quis discipulus in nomine predicet isto;
<petr_riga. aur. act. 178>	At nichil hi metuunt, postponunt omnia Christo;
<petr_riga. aur. act. 179>	Perque manus horum miracula multa nitebant,
<petr_riga. aur. act. 180>	Que uisus hominum mentesque stupore replebant;
<petr_riga. aur. act. 181>	Et sua uendentes animas spargendo lucrantur,
<petr_riga. aur. act. 182>	Et nil dicentes proprium sanctis sociantur.

<petr_riga. aur. act. tit.>	de morte Ananie et Saphire
<petr_riga. aur. act. 183>	Vir quidam fallax Ananias nomine dictus,
<petr_riga. aur. act. 184>	Coniuge cum Saphira fallente cupidine uictus,
<petr_riga. aur. act. 185>	Vendit agrum, partem dat eis, retinet sibi partem,
<petr_riga. aur. act. 186>	Captus auaritie laqueo per demonis artem.
<petr_riga. aur. act. 187>	Prescius huic Petrus, Summa reserante Sophia,
<petr_riga. aur. act. 188>	Inquit: "Consensit Sathane tua mens, Anania;
<petr_riga. aur. act. 189>	Agri de pretio Sathanas tua corda fefellit,
<petr_riga. aur. act. 190>	Et te de uita Christi uindicta repellit."
<petr_riga. aur. act. 191>	Corruit, expirat uir post hec uerba loquentis,
<petr_riga. aur. act. 192>	Et iuuenes tumulo committunt membra iacentis.
<petr_riga. aur. act. 193>	Vix tres transierant illius temporis hore,
<petr_riga. aur. act. 194>	Vxor adest, cui uox Petri processit ab ore:
<petr_riga. aur. act. 195>	"Dic michi si sit ager collatus munere tanto."
<petr_riga. aur. act. 196>	Respondit: "Tanto datus est pro munere quanto
<petr_riga. aur. act. 197>	Dixisti." Petrus huic: "Cur mentiri uoluisti
<petr_riga. aur. act. 198>	Spiritui Sancto, nec uerba Dei timuisti?
<petr_riga. aur. act. 199>	Ecce uiri per quos iacet in tellure sepultus
<petr_riga. aur. act. 200>	Vir tuus, et multus iam nascitur inde tumultus.
<petr_riga. aur. act. 201>	Te rapient, tellure tegent, illi sociantes."
<petr_riga. aur. act. 202>	Corruit illa; uiri rapiunt illam tumulantes.
<petr_riga. aur. act. 203>	(Mos erat ut tumulo coeat cum coniuge nupta,
<petr_riga. aur. act. 204>	Pulueris et carnis ne sit coniunctio rupta;
<petr_riga. aur. act. 205>	Deque uiri costa quia femina facta probatur,
<petr_riga. aur. act. 206>	Vir moriens iuxta costam sponse tumulatur.)
<petr_riga. aur. act. 207>	Terrorem peperit in multos ultio dieta,
<petr_riga. aur. act. 208>	Nec plus audet eis se mens coniungere ficta.
<petr_riga. aur. act. 209>	In Christo Domino crescit tamen ordo fidelis,
<petr_riga. aur. act. 210>	Nec poterant ledi Sathane pia pectora telis.
<petr_riga. aur. act. 211>	Diuersi generis egrotos quotquot habebant
<petr_riga. aur. act. 212>	In lectis in plateis omnes statuebant
<petr_riga. aur. act. 213>	Vt saltem Petro ueniente det umbra medelam
<petr_riga. aur. act. 214>	Infirmis, claudis gressum, mutisque loquelam,
<petr_riga. aur. act. 215>	Auditum surdis et munditiam scabiei,
<petr_riga. aur. act. 216>	Et cecas frontes ornet fulgore diei.

<petr_riga. aur. act. tit.>	de incarceratione apostolorum et miraculosa eductione
<petr_riga. aur. act. 217>	Porro Saducei cum summo presule tratti
<petr_riga. aur. act. 218>	Inuidie stimulis stant rerum turbine fracti,
<petr_riga. aur. act. 219>	Iniciuntque manus in sanctos, in tenebrosa
<petr_riga. aur. act. 220>	Carceris intrudunt, utentes arte dolosa.
<petr_riga. aur. act. 221>	Sed celi ciuis per noctem claustra reuoluit
<petr_riga. aur. act. 222>	Carceris, et uinctos tollens e carcere soluit.
<petr_riga. aur. act. 223>	Discute quid loquitur scriptura Fores patefecit':
<petr_riga. aur. act. 224>	Non patefecit eas sed eos a carcere iecit,
<petr_riga. aur. act. 225>	Nam neque confracta sunt ostia nec patefacta;
<petr_riga. aur. act. 226>	Integra mansere penitus nec aperta fuere.
<petr_riga. aur. act. 227>	Angelus eductis sic precipit ut sacra uerba
<petr_riga. aur. act. 228>	In templo doceant, confundant corda superba.
<petr_riga. aur. act. 229>	Implent angelicum preceptum templa petendo;
<petr_riga. aur. act. 230>	Intrant templa, docent populum pia uerba serendo.
<petr_riga. aur. act. 231>	Inde sacerdotum princeps quidamque magistri
<petr_riga. aur. act. 232>	Et plures alii, seu serui siue ministri,
<petr_riga. aur. act. 233>	Consilium capiunt de captis quid sit agendum,
<petr_riga. aur. act. 234>	Quo facto sit opus, quod consilium sit habendum.
<petr_riga. aur. act. 235>	Mittitur ad sanctos quos clausos esse putabant,
<petr_riga. aur. act. 236>	Qui tunc in templo uiuo sermone tonabant.
<petr_riga. aur. act. 237>	Qui missi fuerant animo rediere stupentes,
<petr_riga. aur. act. 238>	Ante magistratum manifeste uisa loquentes:
<petr_riga. aur. act. 239>	"Carcer erat clausus et clausum uidimus illum,
<petr_riga. aur. act. 240>	Nec uectes aliquod clauis sensere sigillum.
<petr_riga. aur. act. 241>	Custodes aderant clausasque fores aperimus,
<petr_riga. aur. act. 242>	Carcer erat uacuus, uisa nouitate redimus."
<petr_riga. aur. act. 243>	Ecce uir adueniens causam denuntiat istis:
<petr_riga. aur. act. 244>	"In templo plaudunt in carcere quos posuistis."
<petr_riga. aur. act. 245>	Doctorum mentes implent hec uerba stupore;
<petr_riga. aur. act. 246>	Ex templo iustos educunt absque furore.
<petr_riga. aur. act. 247>	Quos in concilio statuunt, illos prohibentes
<petr_riga. aur. act. 248>	Ne sint ulterius de Christo uerba serentes.
<petr_riga. aur. act. 249>	Omnes ex una responsum uoce dedere:
<petr_riga. aur. act. 250>	"Que sunt plena fide, non possumus illa tacere.
<petr_riga. aur. act. 251>	Quem male dampnastis, cui porrexistis acetum,
<petr_riga. aur. act. 252>	Quem perferre crucis fecistis in arbore letum,
<petr_riga. aur. act. 253>	Patrum nostrorum Deus hunc a morte uocauit
<petr_riga. aur. act. 254>	Adque suam dextram secum super astra locauit;
<petr_riga. aur. act. 255>	Inde sumus testes, et Spiritus ille Benignus,
<petr_riga. aur. act. 256>	Qui datur huic pariter qui desinit esse malignus."
<petr_riga. aur. act. 257>	Hi qui predictos sermones aure bibebant Corde
<petr_riga. aur. act. 258>	Secabantur et in illos dente fremebant.

<petr_riga. aur. act. tit.>	de consilio Gamalielis
<petr_riga. aur. act. 259>	Exsurgens in concilio quidam Phariseus,
<petr_riga. aur. act. 260>	Gamaliel legis doctor prudens, uir Hebreus,
<petr_riga. aur. act. 261>	Ad breue tempus eos iubet a turba remoueri,
<petr_riga. aur. act. 262>	Mentes insanas ratione uolens retineri.
<petr_riga. aur. act. 263>	Exemplo Theode Iudeque uiri Galilei,
<petr_riga. aur. act. 264>	Iram compressit motumque furentis Hebrei,
<petr_riga. aur. act. 265>	Dicens: "Istud opus si sit celeste, manebit;
<petr_riga. aur. act. 266>	Si sit terrenum, nunquam durare ualebit."
<petr_riga. aur. act. 267>	Consentit uerbo Pharisei turba rebellis
<petr_riga. aur. act. 268>	Discipulosque Iesu uocat affligitque flagellis.
<petr_riga. aur. act. 269>	Sic a concilio, quod nunc tenuere maligni,
<petr_riga. aur. act. 270>	Ibant discipuli, gaudentes sunt quia digni
<petr_riga. aur. act. 271>	Probra, flagella pati pro solo nomine Christi,
<petr_riga. aur. act. 272>	Corde bono, uultu leto, non pectore tristi.

<petr_riga. aur. act. tit.>	de electione septem leuitarum et lapidatione Stephani
<petr_riga. aur. act. 273>	Sic crescente fide, numero crescente bonorum,
<petr_riga. aur. act. 274>	Cetus apostolicus et cetera turba minorum
<petr_riga. aur. act. 275>	Elegere uiros septem quos gratia uite
<petr_riga. aur. act. 276>	Nobilis exornat, septemque fuere leuite:
<petr_riga. aur. act. 277>	Timon, Parmena, Nicholaus cum Nichanore,
<petr_riga. aur. act. 278>	Philippus, Prochorus, Stephanus preclarus honore.
<petr_riga. aur. act. 279>	Implebat Stephanum diuini gratia roris,
<petr_riga. aur. act. 280>	Doctrine uirtus, fraterni feruor amoris;
<petr_riga. aur. act. 281>	Qui signis clarus uariis in plebe nitebat
<petr_riga. aur. act. 282>	Et uirtute potens cunctis sacra uerba serebat;
<petr_riga. aur. act. 283>	Contra quem surgunt Libertini, Cyrenenses,
<petr_riga. aur. act. 284>	Ac alii plures Asiani uel Cilicienses,
<petr_riga. aur. act. 285>	Obsistunt Stephano uerbis, sed sunt sine grano
<petr_riga. aur. act. 286>	Semina que spargunt quia corde fremunt male sano.
<petr_riga. aur. act. 287>	Spiritui Sancto, Stephani qui uerba regebat,
<petr_riga. aur. act. 288>	Et sanctis meritis obsistere nemo ualebat:
<petr_riga. aur. act. 289>	Omnes qui resident uel qui mouere tumultum
<petr_riga. aur. act. 290>	Angelicum cernunt in eo clarescere uultum.
<petr_riga. aur. act. 291>	Porro duo testes qui falsa loqui didicerunt
<petr_riga. aur. act. 292>	Aduersus Stephanum turbas turbando steterunt;
<petr_riga. aur. act. 293>	Blasphemare ferunt illum Moysenque Deumque;
<petr_riga. aur. act. 294>	Sed Stephanus facto sermone remouit utrumque.
<petr_riga. aur. act. 295>	Ad celos igitur oculi uertendo lucernam,
<petr_riga. aur. act. 296>	Christum conspexit ad dextram stare paternam.
<petr_riga. aur. act. 297>	Vidit aitque: "Poli uideo secreta patere,
<petr_riga. aur. act. 298>	Stare Iesum Patris ad dextram, diadema tenere."
<petr_riga. aur. act. 299>	Auditum reprimendo suum post uerba loquentis
<petr_riga. aur. act. 300>	Ad lapides currunt dire consortia gentis;
<petr_riga. aur. act. 301>	Saxea corda gerens gens perfida saxa reuellit;
<petr_riga. aur. act. 302>	Extra castra uirum sanctum lapidando repellit.
<petr_riga. aur. act. 303>	Sanguine purpureo uir sanctus saxa colorat,
<petr_riga. aur. act. 304>	Et flexis genibus pro se lapidantibus orat:
<petr_riga. aur. act. 305>	"Christe benigne, meo de corpore suscipe flatum;
<petr_riga. aur. act. 306>	Ne statuas illis opus hoc istumque reatum.
<petr_riga. aur. act. 307>	Nescit quid faciat plebs dira, rebellis, acerba."
<petr_riga. aur. act. 308>	Dormiit in Domino post hec pia dulcia uerba.
<petr_riga. aur. act. 309>	Efficiens super hunc pia plebs et credula planctum,
<petr_riga. aur. act. 310>	Curauit terre corpus committere sanctum.
<petr_riga. aur. act. 311>	Qui dixere prius in eum mendacia, testes
<petr_riga. aur. act. 312>	Ad iuuenis posuere suas uestigia uestes;
<petr_riga. aur. act. 313>	In mortem Stephani uestes seruando fremebat
<petr_riga. aur. act. 314>	Saulus, et ecclesiam Christi uastando premebat.

<petr_riga. aur. act. tit.>	quod Iacobus Alphei factus est episcopus Ierusalem
<petr_riga. aur. act. 315>	Iacobus Alphei sancte fit episcopus urbis
<petr_riga. aur. act. 316>	Vt regat et presit que crediderant ibi turbis.
<petr_riga. aur. act. 317>	Imponendo manus Petrus hunc in honore sacrauit,
<petr_riga. aur. act. 318>	Et Iacobus cum fratre suo quem Christus
<petr_riga. aur. act. 319>	Amauit. Absque minore trium numero quod nemo sacrari
<petr_riga. aur. act. 320>	Debet pontificum solet hac ratione probari.
<petr_riga. aur. act. 321>	Doctores fidei uim passi gentis inique Preter
<petr_riga. aur. act. 322>	Apostolicum cetum sparguntur ubique.

<petr_riga. aur. act. tit.>	de conuersione Samarie ad predicationem Philippi, et de Simone mago
<petr_riga. aur. act. 323>	Samariam ueniens Philippus, honore leuita,
<petr_riga. aur. act. 324>	Verba Dei docet hic et que sit celica uita;
<petr_riga. aur. act. 325>	Dumque Iesum turbis in eadem predicat urbe,
<petr_riga. aur. act. 326>	Plurima signa uidens credit pars maxima turbe;
<petr_riga. aur. act. 327>	Namque paratus erat sermonem reddere mutis,
<petr_riga. aur. act. 328>	Et uariis egris uires reparare salutis.
<petr_riga. aur. act. 329>	Dumque docens populum uerbis signisque niteret,
<petr_riga. aur. act. 330>	Credit et ille magus Simon cui nomen inheret,
<petr_riga. aur. act. 331>	Qui magicas artes et mania carmina spernens
<petr_riga. aur. act. 332>	Tingitur amne sacro, miracula plurima cernens.
<petr_riga. aur. act. 333>	Cetus apostolicus exultans plaudere cepit,
<petr_riga. aur. act. 334>	Verba sacre fidei quia plebs predicta recepit.
<petr_riga. aur. act. 335>	Missus ad hunc populum lotum baptismatis amne
<petr_riga. aur. act. 336>	Accedit Petrus, Iacobi cum fratre Iohanne.
<petr_riga. aur. act. 337>	Orant ut super hos manifeste Pneuma Beatum
<petr_riga. aur. act. 338>	Descendat, quos abluerat baptisma sacratum.
<petr_riga. aur. act. 339>	Spiritus his datus est in sacro fonte latenter
<petr_riga. aur. act. 340>	Et uelut occulte, sed tunc datur ille patenter.
<petr_riga. aur. act. 341>	Imponente manus Petro socioque benigno,
<petr_riga. aur. act. 342>	Spiritus implebat manifesto pectora signo;
<petr_riga. aur. act. 343>	Namque loquebatur in aperto turba fidelis
<petr_riga. aur. act. 344>	Munera larga Dei, uariis imbuta loquelis.
<petr_riga. aur. act. 345>	Simon, prospiciens quod Sanctum Pneuma daretur
<petr_riga. aur. act. 346>	Impositis manibus, tanta nouitate mouetur
<petr_riga. aur. act. 347>	Hancque potestatem sibi uult acquirere dando;
<petr_riga. aur. act. 348>	Sed respondet ei Petrus hoc sermone tonando:
<petr_riga. aur. act. 349>	"Sint tua perditio que nobis dona parasti,
<petr_riga. aur. act. 350>	Qui uendi uel emi donum celeste putasti;
<petr_riga. aur. act. 351>	Inde roga Dominum si talem forte reatum
<petr_riga. aur. act. 352>	Dimittat; uideo te cordis felle ligatum."
<petr_riga. aur. act. 353>	"Vos oretis, " ait uir signifer ille magorum,
<petr_riga. aur. act. 354>	"Vt que dixistis michi nihil contingat eorum."
<petr_riga. aur. act. 355>	At Petrus et frater Iacobi patriam peragrantes,
<petr_riga. aur. act. 356>	Ierusalem redeunt, doctrine uerba tonantes.

<petr_riga. aur. act. tit.>	de eunucho Candacis quem baptizauit Philippus
<petr_riga. aur. act. 357>	Inde uiam qua uir eunuchus abire uidetur
<petr_riga. aur. act. 358>	Angelico monitu Philippus adire iubetur.
<petr_riga. aur. act. 359>	Candacis regina uirum direxerat istum
<petr_riga. aur. act. 360>	Ierusalem, stabatque legens in codice Christum.
<petr_riga. aur. act. 361>	In curru residens Isaie uerba legebat
<petr_riga. aur. act. 362>	De Christi morte, sed sensum non capiebat.
<petr_riga. aur. act. 363>	Hec scriptura fuit: "Coram tondente trahetur
<petr_riga. aur. act. 364>	Sicut ouis simplex ad mortem nilque loquetur."
<petr_riga. aur. act. 365>	In currum scandens, eunucho singula pandens,
<petr_riga. aur. act. 366>	Philippus sacrum facit hunc intrare lauacrum.
<petr_riga. aur. act. 367>	Post hec Philippus rapitur, spargens sacra uerba,
<petr_riga. aur. act. 368>	Credentes reddens humiles de gente superba.
<petr_riga. aur. act. 369>	Cesaream subiit, ubi dicitur hic statuisse
<petr_riga. aur. act. 370>	Hospitium, natas et quatuor hic habuisse;
<petr_riga. aur. act. 371>	Virgineumque ferunt illas seruasse pudorem,
<petr_riga. aur. act. 372>	Hasque prophetandi meruisse fatentur honorem.

<petr_riga. aur. act. tit.>	de Saulo qui persequebatur ecclesiam et conuersione eius
<petr_riga. aur. act. 373>	Historie textus redit; ad tormenta trahebat
<petr_riga. aur. act. 374>	Christicolas Saulus, quod zelo legis agebat.
<petr_riga. aur. act. 375>	Scripta sacerdotum per castra, per oppida gestans,
<petr_riga. aur. act. 376>	Hos trahit, hos torquet, pia corda furore molestans;
<petr_riga. aur. act. 377>	Dumque uiam tereret, cedem sitiens et anhelans,
<petr_riga. aur. act. 378>	Hunc Iesus infrenat, fidei secreta reuelans.
<petr_riga. aur. act. 379>	Emicat e celo lux prosternitque furentem;
<petr_riga. aur. act. 380>	Alloquiturque Iesus isto sermone iacentem:
<petr_riga. aur. act. 381>	"Quid me, Saule, premis ? Cur in mea membra furorem
<petr_riga. aur. act. 382>	Exerces, animo iustum sitiendo cruorem?
<petr_riga. aur. act. 383>	Est durum contra stimulum tibi tendere calcem.
<petr_riga. aur. act. 384>	Ne mea membra metas; resecantem comprime falcem."
<petr_riga. aur. act. 385>	Iste, "Quis es, Domine ?" respondit. "Sum Iesus," inquit.
<petr_riga. aur. act. 386>	Hunc tremor inuadit frontisque lucerna relinquit.
<petr_riga. aur. act. 387>	Cecus fronte Iesum uidet intus lumine mentis,
<petr_riga. aur. act. 388>	Inquirens quid agat, intendens uerba loquentis.
<petr_riga. aur. act. 389>	Cui Iesus inquit: "Abi surgens urbemque subintra;
<petr_riga. aur. act. 390>	Dicetur tibi fieri quid oporteat intra."
<petr_riga. aur. act. 391>	Qui Sauli comites aderant stant corde trementes;
<petr_riga. aur. act. 392>	Aure sonum capiunt sed nullum stare uidentes.
<petr_riga. aur. act. 393>	Ceco dando manus accedunt menibus urbis;
<petr_riga. aur. act. 394>	Intrant cum Saulo, mirantibus undique turbis.
<petr_riga. aur. act. 395>	Nil uidit, nil gustauit tribus ille diebus,
<petr_riga. aur. act. 396>	Sed mens eius erat diuinis dedita rebus.
<petr_riga. aur. act. 397>	Creditur hic triduo secreta poli didicisse,
<petr_riga. aur. act. 398>	Nec sibi doctorem nisi Sanctum Pneuma fuisse.

<petr_riga. aur. act. tit.>	de Anania qui missus est ad Saulum
<petr_riga. aur. act. 399>	Hac uir in urbe fuit Ananias nomine dictus,
<petr_riga. aur. act. 400>	Preco sacre fidei galeaque salutis amictus.
<petr_riga. aur. act. 401>	Huic Iesus apparens in uisu precipit ire
<petr_riga. aur. act. 402>	Vt Saulum querat et Iude tecta subire.
<petr_riga. aur. act. 403>	"Audiui, Domine," respondit, "quod mala seruis
<petr_riga. aur. act. 404>	Intulit iste tuis tormento, carcere, neruis."
<petr_riga. aur. act. 405>	Cui rursum Dominus: "Noli mea iussa morari
<petr_riga. aur. act. 406>	Ad bona proficiens iam desinit iste minari.
<petr_riga. aur. act. 407>	Vas erit electum michi nobile, uas et honoris;
<petr_riga. aur. act. 408>	Excoquet hunc hominem fornax accensa laboris.
<petr_riga. aur. act. 409>	Coram principibus et regibus absque timore
<petr_riga. aur. act. 410>	Deferet ille meum nomen uel corde uel ore."
<petr_riga. aur. act. 411>	His dictis uir iustus abit, sacra iussa secutus,
<petr_riga. aur. act. 412>	Imponensque manus Saulo fuit ista locutus:
<petr_riga. aur. act. 413>	"Frater Saule, Iesus, qui celitus est tibi uisus,
<petr_riga. aur. act. 414>	Ad te me misit ut reddatur tibi uisus."
<petr_riga. aur. act. 415>	Ex oculis eius quasi squame tunc cecidere,
<petr_riga. aur. act. 416>	Et dare meruit foris exteriusque uidere.
<petr_riga. aur. act. 417>	Post subiit sacrum deuoto corde lauacrum,
<petr_riga. aur. act. 418>	Et uires mentis recipit sumptis alimentis.
<petr_riga. aur. act. 419>	Qui fuerat Saulus. iam uerso nomine Paulus,
<petr_riga. aur. act. 420>	Predicat inde fidem populo qui degit ibidem;
<petr_riga. aur. act. 421>	Concipiuntque nouum cunctorum corda stuporem,
<petr_riga. aur. act. 422>	Quod Christi nomen commendet et eius honorem.
<petr_riga. aur. act. 423>	Porro Damasceni feruenti pectore strident,
<petr_riga. aur. act. 424>	Insidiasque parant ut eum capiendo trucident;
<petr_riga. aur. act. 425>	Nocte dieque fores obseruant ut teneatur,
<petr_riga. aur. act. 426>	Vt uinctis manibus et corruat et perimatur;
<petr_riga. aur. act. 427>	Sed Pauli sociis hec omnia nota fuere,
<petr_riga. aur. act. 428>	Demittuntque uirum per murum quod potuere.
<petr_riga. aur. act. 429>	Non modo contigit hoc, sed cum redit ille secundo,
<petr_riga. aur. act. 430>	Non cessat Christi magnalia spargere mundo.
<petr_riga. aur. act. 431>	Paulus liber abit, diuinis rebus adherens,
<petr_riga. aur. act. 432>	Ierusalem se Christicolis coniungere querens,
<petr_riga. aur. act. 433>	Sed sancti nolunt illi prebere fauorem,
<petr_riga. aur. act. 434>	Credentes quod adhuc teneat sub corde furorem.
<petr_riga. aur. act. 435>	Vir prudens ortu Cypriensis, honore leuita,
<petr_riga. aur. act. 436>	Cuius erat sermo discretus et inclita uita,
<petr_riga. aur. act. 437>	Indicat hunc coram Petri facie Iacobique,
<petr_riga. aur. act. 438>	Et laudes et opus Pauli declarat utrique;
<petr_riga. aur. act. 439>	Cum quibus et mansit Paulus ter quinque diebus,
<petr_riga. aur. act. 440>	Et mens eius erat diuinis dedita rebus.
<petr_riga. aur. act. 441>	Plurima circumdans loca celica uerba serebat,
<petr_riga. aur. act. 442>	Iudeisque loquens illorum uerba premebat.
<petr_riga. aur. act. 443>	Surgit in hunc igitur rabies liuoris Hebrei,
<petr_riga. aur. act. 444>	Huncque perire parant tam scribe quam Pharisei.
<petr_riga. aur. act. 445>	Sancti noscentes hostilis iurgia turbe,
<petr_riga. aur. act. 446>	Hunc Tarsum ducunt, in qua genitus fuit urbe.

<petr_riga. aur. act. tit.>	de Enea quem curauit Petrus
<petr_riga. aur. act. 447>	Nunc redit ad Petrum sancti narratio Luce,
<petr_riga. aur. act. 448>	Cuius signa micant celesti splendida luce.
<petr_riga. aur. act. 449>	Venit apud Lyddam Petrus inuenitque iacentem
<petr_riga. aur. act. 450>	In lecto miserum uirtute salutis egentem.
<petr_riga. aur. act. 451>	Cui Petrus: "Enea, surgens lectum tibi sterne;
<petr_riga. aur. act. 452>	In te descendant pietatis dona superne."
<petr_riga. aur. act. 453>	Post istas uoces est redditus ille saluti,
<petr_riga. aur. act. 454>	Et ciues multi fidei sunt uerba secuti.

<petr_riga. aur. act. tit.>	de suscitatione Thabite per Petrum
<petr_riga. aur. act. 455>	Extitit in Ioppe deuota puella Thabita
<petr_riga. aur. act. 456>	Nomine, plena fide studiisque piis redimita.
<petr_riga. aur. act. 457>	Vestibus et tunicis nudos inopesque tegebat;
<petr_riga. aur. act. 458>	Claudos, mendicos uictu pietatis alebat.
<petr_riga. aur. act. 459>	Egrotat, moritur, Petro ueniente reuixit;
<petr_riga. aur. act. 460>	Cui Petrus in celos defigens lumina dixit:
<petr_riga. aur. act. 461>	"Surge, Thabita; tibi reddatur uita per illum
<petr_riga. aur. act. 462>	Qui michi concessit soluendi uincla sigillum."
<petr_riga. aur. act. 463>	Illa leuans oculos uiso doctore resedit;
<petr_riga. aur. act. 464>	Et uiso signo populi pars maxima credit.

<petr_riga. aur. act. tit.>	de disco Petri et conuersione Cornelii
<petr_riga. aur. act. 465>	Simonis hospitio, corium qui sepe parauit,
<petr_riga. aur. act. 466>	Tempore non modico Petrus ingrediens habitauit.
<petr_riga. aur. act. 467>	Intra Cesaream uir erat Cornelius orans
<petr_riga. aur. act. 468>	Sepe Deum, miseros inopes miserans et honorans.
<petr_riga. aur. act. 469>	Angelicum ciuem uidet hic mire speciei
<petr_riga. aur. act. 470>	Post horam sextam cum nona fit hora diei;
<petr_riga. aur. act. 471>	Audit dicentem sibi: "Corneli, tua uota Resque
<petr_riga. aur. act. 472>	Date miseris, hec omnia sunt michi nota;
<petr_riga. aur. act. 473>	Dona tueque preces Domini meruere fauorem;
<petr_riga. aur. act. 474>	Diligit hic hilarem celeremque bonumque datorem.
<petr_riga. aur. act. 475>	Mitte, uoca Petrum qui Simonis ede moratur -
<petr_riga. aur. act. 476>	Simonis illius per quem corium renouatur.
<petr_riga. aur. act. 477>	Hic Petrus quid agas dicet tibi teque docebit
<petr_riga. aur. act. 478>	Auditumque tuum blando sermone fouebit."
<petr_riga. aur. act. 479>	Post hec uerba uiros uocat ille Deum metuentes,
<petr_riga. aur. act. 480>	Qui Petrum querant, ad eum sua uerba ferentes.
<petr_riga. aur. act. 481>	Orans Petrus erat, celos penetrans prece
<petr_riga. aur. act. 482>	Munda, Esurit et petit ut panis sibi detur et unda.
<petr_riga. aur. act. 483>	Mentis in excessu fit, celum uidit apertum
<petr_riga. aur. act. 484>	Et sibi submitti uas omni carne refertum.
<petr_riga. aur. act. 485>	Vox descendit ad hunc de sedibus ista supernis:
<petr_riga. aur. act. 486>	"Macta, manduca, Petre, que presentia cernis."
<petr_riga. aur. act. 487>	Petrus respondit: "Nunquam commune comedi."
<petr_riga. aur. act. 488>	Et uox rursus ait: "Ne dixeris hoc sed
<petr_riga. aur. act. 489>	Obedi." Vas est demissum; uox auditur uice terna;
<petr_riga. aur. act. 490>	Post Petrus recipi uas uidit in arte superna.
<petr_riga. aur. act. 491>	Dumque Petrus nutat, tres ecce uiri properantes
<petr_riga. aur. act. 492>	Ad Petrum tendunt, ad Simonis ostia stantes.
<petr_riga. aur. act. 493>	Spiritus inquit ei: "Non his timeas sociari."
<petr_riga. aur. act. 494>	Paret, abit Petrus, nolens post ista morari;
<petr_riga. aur. act. 495>	Intrat Cesaream. Cornelius obuius exit,
<petr_riga. aur. act. 496>	Et que prospexit Petro sua uisa retexit.
<petr_riga. aur. act. 497>	Os aperit Petrus fidei sacra uerba serendo,
<petr_riga. aur. act. 498>	Christi uirtutes et Christi signa loquendo,
<petr_riga. aur. act. 499>	Quod Christum peperit sic sacre Virginis aluus,
<petr_riga. aur. act. 500>	Quod flos uirgineus fuit hac in Virgine saluus,
<petr_riga. aur. act. 501>	Quod Christus surgens postquam lux tertia luxit,
<petr_riga. aur. act. 502>	Ascendens celos sanctos de morte reduxit.
<petr_riga. aur. act. 503>	Dumque Petrus loquitur, datur illis Pneuma Beatum
<petr_riga. aur. act. 504>	Auditum qui cordis habent ad uerba paratum;
<petr_riga. aur. act. 505>	Gentilesque nouis linguis sacra uerba serebant,
<petr_riga. aur. act. 506>	Iudeique Petri consortes inde stupebant
<petr_riga. aur. act. 507>	Quod Deus in gentes etiam sua munera misit,
<petr_riga. aur. act. 508>	Et sibi conuertens gentilia corda reuisit.
<petr_riga. aur. act. 509>	Conuersique uiri subeunt baptismatis undam,
<petr_riga. aur. act. 510>	Per baptisma sacrum mortem uitando secundam.
<petr_riga. aur. act. 511>	Nec paucis mansit hac Petrus in urbe diebus,
<petr_riga. aur. act. 512>	Instituens populi diuinis pectora rebus.
<petr_riga. aur. act. 513>	Ierusalem redit inde Petrus, sed surgit in illum
<petr_riga. aur. act. 514>	Liuor Hebreorum, non murmur habendo pusillum
<petr_riga. aur. act. 515>	Inde quod electos populi gentilis adisset,
<petr_riga. aur. act. 516>	Cum quibus intrasset, gustasset siue bibisset.
<petr_riga. aur. act. 517>	Sed Petrus exponens que dixit, que bona gessit
<petr_riga. aur. act. 518>	Et uas quod uidit, illorum uerba repressit.
<petr_riga. aur. act. 519>	Porro qui fuerant dispersi tempore primi
<petr_riga. aur. act. 520>	Martyris, electi doctoris, testis opimi,
<petr_riga. aur. act. 521>	Non nisi Iudeis doctrine grana serebant;
<petr_riga. aur. act. 522>	Gentili populo sacra spargere uerba timebant:
<petr_riga. aur. act. 523>	De quorum numero quidam Cyprii, Cyrenei,
<petr_riga. aur. act. 524>	Antiochi subeunt urbem cum laude trophei;
<petr_riga. aur. act. 525>	Quorum sermones urbs Antiochena recepit,
<petr_riga. aur. act. 526>	Inque Iesum populi pars maxima credere cepit.
<petr_riga. aur. act. 527>	Barnabas huc missus a Ierusalem, uir honestus,
<petr_riga. aur. act. 528>	Vir sensu prudens, pius, in sermone modestus,
<petr_riga. aur. act. 529>	Ad Domini cultum multos conuertit ibidem,
<petr_riga. aur. act. 530>	Vtque fides crescat, Paulus sociatur eidem,
<petr_riga. aur. act. 531>	Perque dies anni duo conuersantur in urbe; Multa
<petr_riga. aur. act. 532>	Seges crescit, et multe copia turbe.
<petr_riga. aur. act. 533>	Agabus ecce famem predixit in orbe futuram
<petr_riga. aur. act. 534>	Iudee plebi multas clades parituram.
<petr_riga. aur. act. 535>	Contigit illa fames, multis pariens graue dampnum,
<petr_riga. aur. act. 536>	In regno quartum dum claudit Claudius
<petr_riga. aur. act. 537>	Annum. Contra tela famis tunc collectam statuere,
<petr_riga. aur. act. 538>	Pauperibusque datur quos cernunt rebus egere.
<petr_riga. aur. act. 539>	Hoc spatio proceres Herodes misit iniquos
<petr_riga. aur. act. 540>	Vt sanctos perimat et Christi perdat amicos;
<petr_riga. aur. act. 541>	Iudeisque placens monitu liuoris Hebrei
<petr_riga. aur. act. 542>	Maiorem Iacobum gladiat, natum Zebedei;
<petr_riga. aur. act. 543>	Vtque magis foueat Iudee plebis amorem,
<petr_riga. aur. act. 544>	Dat Petrum uinclis, eius sitiendo cruorem.
<petr_riga. aur. act. 545>	Vincit eum, dat custodes, in carcere claudens
<petr_riga. aur. act. 546>	Propter Iudeos, de tanto principe gaudens.
<petr_riga. aur. act. 547>	Quod tres Herodes fuerint Iosephus manifestat:
<petr_riga. aur. act. 548>	Primus qui pueros necat et loca multa molestat;
<petr_riga. aur. act. 549>	Herodes alius fuit ex isto patre natus,
<petr_riga. aur. act. 550>	Cui pacem fecit in Christi morte Pilatus;
<petr_riga. aur. act. 551>	Tertius Herodes rex est Agrippa uocatus,
<petr_riga. aur. act. 552>	Natus Aristoboli, per multa pericla rotatus.
<petr_riga. aur. act. 553>	De tribus his ter "misit" habes si scripta retractas,
<petr_riga. aur. act. 554>	Et per eos cedes roseo cum sanguine factas:
<petr_riga. aur. act. 555>	Herodes primus misit puerosque necauit
<petr_riga. aur. act. 556>	Quos infans Christus pretiosa morte sacrauit;
<petr_riga. aur. act. 557>	Filius Herodis misit tenuitque Iohannem,
<petr_riga. aur. act. 558>	Quo presente Iesus baptismi consecrat amnem;
<petr_riga. aur. act. 559>	Tertius Herodes misit Iacobumque peremit,
<petr_riga. aur. act. 560>	Cui uitam gladio, non celi lumen, ademit.
<petr_riga. aur. act. 561>	Hic punire Petrum post Pasche festa uolebat
<petr_riga. aur. act. 562>	Sed temerare dies festos hac cede timebat.
<petr_riga. aur. act. 563>	Stellarum speculo nox precedens radiabat
<petr_riga. aur. act. 564>	Ante diem quo rex Petrum punire parabat;
<petr_riga. aur. act. 565>	Angelus ecce Dei ueniens cum luce serena
<petr_riga. aur. act. 566>	Eduxit Petrum duplici soluendo catena.
<petr_riga. aur. act. 567>	His modo ditatur et gaudet Roma catenis;
<petr_riga. aur. act. 568>	Prodest illarum uigor egrotis et egenis.
<petr_riga. aur. act. 569>	Angelus illius tetigit latus ista loquendo:
<petr_riga. aur. act. 570>	"Sume tibi caligas; uestem tibi stringe sequendo."
<petr_riga. aur. act. 571>	Paret, abit, sequitur, sed que sit uisio
<petr_riga. aur. act. 572>	Nescit Donec procedunt et ferrea porta patescit.
<petr_riga. aur. act. 573>	Angelus abscedens Petrum post ista relinquit,
<petr_riga. aur. act. 574>	Excussoque metu Petrus redit ad cor et inquit:
<petr_riga. aur. act. 575>	"Nunc didici uere quia de celo michi misit
<petr_riga. aur. act. 576>	Angelicum ciuem Rex Summus meque reuisit
<petr_riga. aur. act. 577>	Deque manu ualida subtraxit regis iniqui;
<petr_riga. aur. act. 578>	Liber et illesus in carcere uincla reliqui."
<petr_riga. aur. act. 579>	Inde Petrus properat portam pulsando Marie,
<petr_riga. aur. act. 580>	Que Marci fuerat genetrix et plena sophie.
<petr_riga. aur. act. 581>	Rode pulsantem sentit nec uult aperire
<petr_riga. aur. act. 582>	Sed tardans pre letitia retro preparat ire;
<petr_riga. aur. act. 583>	Nuntiat hec cunctis quod Petrus ad ostia stabat
<petr_riga. aur. act. 584>	Et rigide pulsando fores intrare parabat.
<petr_riga. aur. act. 585>	"Insanis, " dicunt, "aut angelus eius habetur; "
<petr_riga. aur. act. 586>	Quod uere Petrus est hec affermando fatetur.
<petr_riga. aur. act. 587>	Petrus adhuc pulsat, aperitur porta, uidentes
<petr_riga. aur. act. 588>	Agnoscunt Petrum tanta nouitate stupentes.
<petr_riga. aur. act. 589>	Innuit ut taceant Petrus, indicat omne quod egit,
<petr_riga. aur. act. 590>	Qualiter ad nichilum Deus hostica uota redegit.
<petr_riga. aur. act. 591>	Herodem uitans Petrus ipsa nocte recessit;
<petr_riga. aur. act. 592>	Sed rex Herodes non iram corde repressit:
<petr_riga. aur. act. 593>	Crastina lux oritur, grauis illum sauciat ira
<petr_riga. aur. act. 594>	Quod Petrus euasit, et fit turbatio dira;
<petr_riga. aur. act. 595>	Custodes mandat, cupiens hinc sumere penam,
<petr_riga. aur. act. 596>	Sed reprimit uirtus diuina furoris habenam,
<petr_riga. aur. act. 597>	Namque necesse fuit ut Cesaream properaret
<petr_riga. aur. act. 598>	Et Tyriis et Sidoniis noua bella pararet.
<petr_riga. aur. act. 599>	Ast hi per Blastum, privatum regis amicum,
<petr_riga. aur. act. 600>	Tam prece quam precio sibi conciliant inimicum.
<petr_riga. aur. act. 601>	Porro sequente die speculo surgente diei
<petr_riga. aur. act. 602>	Induit Herodes uestes mire speciei
<petr_riga. aur. act. 603>	Conscenditque thronum gemmis auroque nitentem,
<petr_riga. aur. act. 604>	Demulcens uerbis populum sibi mira canentem,
<petr_riga. aur. act. 605>	Namque Dei laudes et non hominis simul illi
<petr_riga. aur. act. 606>	Acclamant homines seu magni siue pusilli.
<petr_riga. aur. act. 607>	Dum sic humanos grata bibit aure fauores
<petr_riga. aur. act. 608>	Et sibi diuinos ascribi gaudet honores,
<petr_riga. aur. act. 609>	Funiculo stantem bubonem uidit et inquit:
<petr_riga. aur. act. 610>	"Ecce, deus uester, morior; me uita relinquit."
<petr_riga. aur. act. 611>	Nam post quinque dies se cognouit moriturum,
<petr_riga. aur. act. 612>	In quibus hunc torsit tormentum flebile durum.
<petr_riga. aur. act. 613>	Viscera corrodunt uermes, fetor replet ora,
<petr_riga. aur. act. 614>	Et sic extrema moriens expirat in hora.
<petr_riga. aur. act. 615>	Regno successit patris post funera natus;
<petr_riga. aur. act. 616>	Non tamen Herodes fuit hic, sed Agrippa uocatus.
<petr_riga. aur. act. 617>	Nunc redit historie textus; duo quos Deitatis
<petr_riga. aur. act. 618>	Spiritus elegit sacra uerba serunt pietatis.
<petr_riga. aur. act. 619>	Spiritus Almus eos docet ascenduntque carinam;
<petr_riga. aur. act. 620>	Ad Cyprum tendunt, post intrantes Salaminam.
<petr_riga. aur. act. 621>	Edocet hos Paulus; proconsul Sergius audit
<petr_riga. aur. act. 622>	Et de uerborum tanta dulcedine plaudit.
<petr_riga. aur. act. 623>	Obstat eis Elymas magus utens arte recenti,
<petr_riga. aur. act. 624>	Cuius uerba premit Paulus sermone decenti:
<petr_riga. aur. act. 625>	" fili Sathane, qui uerba sacrata repellis,
<petr_riga. aur. act. 626>	Vox tua plena dolis est tincta nigredine fellis.
<petr_riga. aur. act. 627>	Vltio te feriet et frontis luce carebis,
<petr_riga. aur. act. 628>	Quippe nec ad presens lumen solare uidebis."
<petr_riga. aur. act. 629>	His dictus sequitur uelox et congrua pena:
<petr_riga. aur. act. 630>	Vltio privat eum celestis fronte serena.
<petr_riga. aur. act. 631>	Proconsul Paulus opus hoc mirabile cernens
<petr_riga. aur. act. 632>	Credidit in Christum, miracula friuola spernens,
<petr_riga. aur. act. 633>	Et quia conuersus fuit hic, quasi Sergio Paulus
<petr_riga. aur. act. 634>	Nomen habet Pauli qui dictus erat modo Saulus.

<petr_riga. aur. act. tit.>	de concitatione honestarum mulierum in apostolos
<petr_riga. aur. act. 635>	Post hec cum sociis Paulus loca plurima transit;
<petr_riga. aur. act. 636>	Ac ibi uerba serens, per Sabbata multa remansit
<petr_riga. aur. act. 637>	Verba serens fidei, cuius mysteria cuique
<petr_riga. aur. act. 638>	Disserit et Christi nomen diffundit ubique.
<petr_riga. aur. act. 639>	Barnabas et Paulus populis sacra uerba serebant,
<petr_riga. aur. act. 640>	Multos ad Christum uitii de fece trahebant;
<petr_riga. aur. act. 641>	Contra quos auidos ceperunt stringere dentes
<petr_riga. aur. act. 642>	Quidam Iudei nimio liuore frementes.
<petr_riga. aur. act. 643>	Sancti respondent Iudeis ista loquentes:
<petr_riga. aur. act. 644>	"Verbum respuitis; imus conuertere gentes."
<petr_riga. aur. act. 645>	Gentibus ergo sacri dispargunt semina uerbi;
<petr_riga. aur. act. 646>	Credunt gentiles; desistunt esse superbi.
<petr_riga. aur. act. 647>	Quidam Iudei sanctam spernendo loquelam,
<petr_riga. aur. act. 648>	Inter se grandem facientes inde querelam,
<petr_riga. aur. act. 649>	Quasdam personas et prudentes et honestas
<petr_riga. aur. act. 650>	Feminei sexus illis fecere molestas,
<petr_riga. aur. act. 651>	Eiciuntque uiros sanctos de fine locorum.
<petr_riga. aur. act. 652>	Illi discedunt uitantes bella malorum;
<petr_riga. aur. act. 653>	Iconium ueniunt excussis puluere plantis.
<petr_riga. aur. act. 654>	Multos conuertunt Domini uirtute iuuantis
<petr_riga. aur. act. 655>	Perque manus horum fulgebant plurima signa,
<petr_riga. aur. act. 656>	Sed multi surgunt in eos de parte maligna.
<petr_riga. aur. act. 657>	Sancti diffugiunt Lystram Derbemque petentes,
<petr_riga. aur. act. 658>	Christi uirtutes et uerba beata serentes.
<petr_riga. aur. act. 659>	Claudo cui gressum semper natura negauit
<petr_riga. aur. act. 660>	Paulus ibi uirtute Dei plantas solidauit.

<petr_riga. aur. act. tit.>	de presbytero Iouis qui uoluit sacrificare, Barnabam et Paulum existimans esse Iouem et Mercurium
<petr_riga. aur. act. 661>	Turbe turbantur, signi nouitate mouentur;
<petr_riga. aur. act. 662>	Esse deos inter homines utrosque fatentur,
<petr_riga. aur. act. 663>	Mercuriumque uocant Paulum quia more parentis
<petr_riga. aur. act. 664>	Ille iuuat miseros, pia corda fouens documentis.
<petr_riga. aur. act. 665>	Presbyter ipse Iouis cum turbis serta ferebat
<petr_riga. aur. act. 666>	Et quasi dis tauros et oues offerre uolebat.
<petr_riga. aur. act. 667>	His uisis illi populo responsa dedere:
<petr_riga. aur. act. 668>	"Quid, fratres, agitis? Debetis uana cauere.
<petr_riga. aur. act. 669>	Nos similes uobis sumus expertes Deitatis;
<petr_riga. aur. act. 670>	Non igitur nobis mactare boues studeatis.
<petr_riga. aur. act. 671>	Est Deus in celis, cui debent sacra parari,
<petr_riga. aur. act. 672>	Cui mare, cui celum, cui terra solet famulari.

<petr_riga. aur. act. tit.>	de separatione Barnabe et Pauli
<petr_riga. aur. act. 673>	His actis ex Iconio uenere prophani
<petr_riga. aur. act. 674>	Quidam peruersi sensu, capitis male sani.
<petr_riga. aur. act. 675>	Insidias Paulo tendunt, ipsum lapidantes;
<petr_riga. aur. act. 676>	Discedunt, animam Paulum uomuisse putantes;
<petr_riga. aur. act. 677>	Sed Paulus surgens, dum pellit sidera celi
<petr_riga. aur. act. 678>	Postera lux, abiit socio comitante fideli.
<petr_riga. aur. act. 679>	Per loca multa Dei uerbum spargendo loquuntur,
<petr_riga. aur. act. 680>	Et multe gentes illorum uerba sequuntur.
<petr_riga. aur. act. 681>	Postque dies aliquot isto sermone sodalem
<petr_riga. aur. act. 682>	Alloquitur Paulus, sibi pre cunctis specialem,
<petr_riga. aur. act. 683>	Sed Pauli socius uult Marcum sumere secum.
<petr_riga. aur. act. 684>	Cui sic Paulus, ait: "Istud non arbitror equum,
<petr_riga. aur. act. 685>	Nos quia deseruit nolens sufferre laborem,
<petr_riga. aur. act. 686>	Cum nullum mortis deberet habere timorem."
<petr_riga. aur. act. 687>	Est uerbis istis dissensio facta duorum,
<petr_riga. aur. act. 688>	Assumitque nouum socium sibi quilibet horum;
<petr_riga. aur. act. 689>	Diuisique locis abeunt, uni sociatur
<petr_riga. aur. act. 690>	Marcus predictus, Paulumque Silas comitatur.
<petr_riga. aur. act. 691>	Ingrediens Cyprum cum Marco predicat iste;
<petr_riga. aur. act. 692>	Paulus apud Syros spargit tua semina, Christe.
<petr_riga. aur. act. 693>	Spargit et in Lystris uerborum dona sacrorum,
<petr_riga. aur. act. 694>	Illic seruari decreta iubens seniorum.
<petr_riga. aur. act. 695>	Filius hic uidue, uir honestus, erat Timotheus;
<petr_riga. aur. act. 696>	Gentilis fuerat et non pater eius Hebreus.
<petr_riga. aur. act. 697>	Quod commendet eum sanctorum gratia morum,
<petr_riga. aur. act. 698>	Testando perhibet multorum lingua uirorum.
<petr_riga. aur. act. 699>	Ergo uidens Paulus quod sit persona benigna,
<petr_riga. aur. act. 700>	Circumcidit ei carnem pro plebe maligna,
<petr_riga. aur. act. 701>	Namque fuit certum Iudeis hunc habuisse
<petr_riga. aur. act. 702>	Patrem quem constat gentilem carne fuisse.
<petr_riga. aur. act. 703>	Hunc secum socians transit loca multa serendo
<petr_riga. aur. act. 704>	Verba Dei, multos seniorum iussa docendo.
<petr_riga. aur. act. 705>	Qui sacra uerba loqui dum disponunt Asianis,
<petr_riga. aur. act. 706>	Spiritus hos prohibet, ne fiat fructus inanis
<petr_riga. aur. act. 707>	Vel quia discipulis aliis seruanda fuisset
<petr_riga. aur. act. 708>	Plebs Asie, fieri cum Spiritus hoc uoluisset.

<petr_riga. aur. act. tit.>	ubi Lucas primum associatus est Paulo
<petr_riga. aur. act. 709>	Paulo uir Macedo post hec in Troade paret,
<petr_riga. aur. act. 710>	Stans Paulumque rogans ut se sociosque iuuaret.
<petr_riga. aur. act. 711>	Comperit hinc Paulus ut partes tendat ad illas,
<petr_riga. aur. act. 712>	Ad lumen fidei trahat urbes, oppida, uillas.
<petr_riga. aur. act. 713>	Post uisum Pauli certi contendimus ire
<petr_riga. aur. act. 714>	In fines Macedon urbemque Philippis adire.
<petr_riga. aur. act. 715>	Se socium Pauli Lucas nunc primo fatetur,
<petr_riga. aur. act. 716>	Ordine transacto cuius nomen reticetur.
<petr_riga. aur. act. 717>	Intramus nauem Samothraciamque uenimus,
<petr_riga. aur. act. 718>	Vrbem Philippis in luce sequente subimus.
<petr_riga. aur. act. 719>	Orantes extra portam prope flumen eramus;
<petr_riga. aur. act. 720>	Turbas femineas que conuenere uocamus.
<petr_riga. aur. act. 721>	Stans ibi Lyda fuit, que uestes texere nouit
<petr_riga. aur. act. 722>	Purpureas; Pauli uox eius uiscera mouit.
<petr_riga. aur. act. 723>	Baptismum recipit, fit ab omni crimine munda;
<petr_riga. aur. act. 724>	Purpurat hanc per quam fit purpura sanguinis unda.

<petr_riga. aur. act. tit.>	de eiectione phytonis
<petr_riga. aur. act. 725>	Obuiat hic nobis phytone repleta puella,
<petr_riga. aur. act. 726>	Dans propriis dominis diuinando lucra nouella.
<petr_riga. aur. act. 727>	Illa sequens Paulum fauces in uerba resoluit:
<petr_riga. aur. act. 728>	"Isti sunt homines quorum uox uera reuoluit;
<petr_riga. aur. act. 729>	Isti sunt serui Domini qui cuncta gubernat;
<petr_riga. aur. act. 730>	Nullus uir prudens illorum dogmata spernat;
<petr_riga. aur. act. 731>	Hi de diuinis spargunt sacra semina rebus."
<petr_riga. aur. act. 732>	Multis clamabat hec illa puella diebus.
<petr_riga. aur. act. 733>	Compatiens Paulus, crucis impresso sibi signo,
<petr_riga. aur. act. 734>	Hanc uirtute Iesu curauit ab hoste maligno.
<petr_riga. aur. act. 735>	Illius domini, sua lucra perisse uidentes,
<petr_riga. aur. act. 736>	Accusant illos, populos clamore mouentes.
<petr_riga. aur. act. 737>	Plebs commota fremit Pauloque Sileque rebellis;
<petr_riga. aur. act. 738>	Disrumpunt illis tunicas cedendo flagellis.
<petr_riga. aur. act. 739>	Traduntur uinclis in carceris ima reclusi,
<petr_riga. aur. act. 740>	Plaudentesque Deo sunt istis uocibus usi:
<petr_riga. aur. act. 741>	"Laus tibi, summe Iesu, pro cuius nomine penas,
<petr_riga. aur. act. 742>	Vincla, minas patimur, tormenta, pericla, catenas."
<petr_riga. aur. act. 743>	Noctis erat medium cum fundamenta moueri
<petr_riga. aur. act. 744>	Carceris incipiunt omnesque timore teneri.
<petr_riga. aur. act. 745>	Ad terremotum nutu summe Deitatis
<petr_riga. aur. act. 746>	Ostia cuncta patent, soluuntur uincla ligatis.
<petr_riga. aur. act. 747>	Ista uidens, custos uinctos fugisse putabat
<petr_riga. aur. act. 748>	Et rapiens ferrum pectus gladiare parabat.
<petr_riga. aur. act. 749>	Exclamat Paulus: "Nichil efficias tibi triste.
<petr_riga. aur. act. 750>	Non aliquis fugit; nos carcer continet iste."
<petr_riga. aur. act. 751>	Iste stupens lumenque petens cum luce serena
<petr_riga. aur. act. 752>	Carceris ima subit noctis caligine plena.
<petr_riga. aur. act. 753>	Post lauacrum posuit mensam sanctosque refecit,
<petr_riga. aur. act. 754>	Et que iusserunt patienter singula fecit.
<petr_riga. aur. act. 755>	Lictores ad eos miserunt mane magistri
<petr_riga. aur. act. 756>	Educant ut eos; missi uenere ministri.
<petr_riga. aur. act. 757>	Paulus celesti uirtute per omnia tutus
<petr_riga. aur. act. 758>	Illis constanter fuit hec noua uerba locutus:
<petr_riga. aur. act. 759>	"Romanos homines indampnatos sine causa
<petr_riga. aur. act. 760>	Nos plagis lacerans, procerum manus est nimis ausa.
<petr_riga. aur. act. 761>	Eiciant ipsi nos non clam sed manifeste."
<petr_riga. aur. act. 762>	Verba magistratus hec suscepere moleste;
<petr_riga. aur. act. 763>	Illos terruerat Romani nomen honoris,
<petr_riga. aur. act. 764>	Et Rome princeps fuit illis causa timoris.
<petr_riga. aur. act. 765>	Eiciunt igitur illos ex urbe precando,
<petr_riga. aur. act. 766>	Nulla flagella uiris et uerbera nulla minando.
<petr_riga. aur. act. 767>	Rursus uerba Dei Paulusque Silasque serebant
<petr_riga. aur. act. 768>	Et multos ad se sexus utriusque trahebant;
<petr_riga. aur. act. 769>	Sed nimis in Paulum deseuit liuor Hebreus,
<petr_riga. aur. act. 770>	Deseruitque Silas Paulum, simul et Timotheus.

<petr_riga. aur. act. tit.>	quod Paulus profectus est Athenas, 
<petr_riga. aur. act. tit.>	et de ara Ignoto Deo inuenta
<petr_riga. aur. act. 771>	Quidam cum Paulo socii tendunt ad Athenas,
<petr_riga. aur. act. 772>	Plenas philosophis sed uere luce egenas;
<petr_riga. aur. act. 773>	Cumque Sila Paulus Timotheum mandat adesse,
<petr_riga. aur. act. 774>	Nam cum philosophis erat hic pugnare necesse.
<petr_riga. aur. act. 775>	Adsunt cum Paulo; serit hic populo noua uerba,
<petr_riga. aur. act. 776>	Deque noua fructus prorumpit plurimus herba.
<petr_riga. aur. act. 777>	Ignotoque Deo fuit illic ara dicata;
<petr_riga. aur. act. 778>	Fecerat hunc titulum plebs illa Deo male grata.
<petr_riga. aur. act. 779>	"Hunc," inquit Paulus, "uobis annuntio, ciues,
<petr_riga. aur. act. 780>	Qui Deus est uerus solus, super omnia diues;
<petr_riga. aur. act. 781>	Ipse regit celos et in ipso quique mouemur.
<petr_riga. aur. act. 782>	De celis hunc ad terras uenisse fatemur,
<petr_riga. aur. act. 783>	Quem sine peccato concepit Virginis aluus;
<petr_riga. aur. act. 784>	Cuius morte sacra moritur mors, est homo saluus;
<petr_riga. aur. act. 785>	Post mortem surgens cum tertia lux micat orbi,
<petr_riga. aur. act. 786>	Per cuius nomen curantur uulnera morbi,
<petr_riga. aur. act. 787>	Celos ascendit, sedet ad dextram Genitoris,
<petr_riga. aur. act. 788>	Post uite cursum nostri medicina laboris."

<petr_riga. aur. act. tit.>	quomodo hec ara Deo Ignoto consecrata est historia non prosequitur, ideo nostrum est supplere
<petr_riga. aur. act. 789>	Dum Christus patitur, mundus caligine totus
<petr_riga. aur. act. 790>	Incurrit tenebras, sol est a luce remotus.
<petr_riga. aur. act. 791>	Ipsi philosophi qui uersabantur Athenis,
<petr_riga. aur. act. 792>	Qui tantas tenebras oculis hausere serenis,
<petr_riga. aur. act. 793>	Contra nature cursum per climata mundi
<petr_riga. aur. act. 794>	Tam densas tenebras mirantur ubique refundi;
<petr_riga. aur. act. 795>	Dicunt quod Deus est nature qui patiatur;
<petr_riga. aur. act. 796>	Et Deus Ignotus hac de ratione uocatur.
<petr_riga. aur. act. 797>	Predicat hunc Paulus, quod sit Deus hic paradisi,
<petr_riga. aur. act. 798>	Ad cuius uocem conuersus es, O Dionysi, Credis et,
<petr_riga. aur. act. 799>	O Damaris, quam morum gratia ditat,
<petr_riga. aur. act. 800>	Quam Christo sponso Pauli doctrina maritat.

<petr_riga. aur. act. tit.>	modum autem conuersionis Dionysii, quia tacet historia, ideo nostrum est supplere
<petr_riga. aur. act. 801>	Vir prudens Dionysius hic florebat Athenis,
<petr_riga. aur. act. 802>	Doctrina clarus, pius et dulcedine lenis.
<petr_riga. aur. act. 803>	Cum Paulo de doctrinis dum disserit iste
<petr_riga. aur. act. 804>	Et Paulus reddit tanto responsa sophiste,
<petr_riga. aur. act. 805>	Cecus iter carpens oculis occurrit eorum,
<petr_riga. aur. act. 806>	Cui frons orba fuit oculorum luce duorum.
<petr_riga. aur. act. 807>	Vir predictus ait Paulo: "Sub nomine Christi
<petr_riga. aur. act. 808>	Luminis aspectus si ceco redditur isti,
<petr_riga. aur. act. 809>	Credam - si magicum fugiant tua uerba uigorem,
<petr_riga. aur. act. 810>	Si cecus uideat Christi uirtute nitorem.
<petr_riga. aur. act. 811>	Forma sit hec igitur uerborum: 'Suscipe uisum,
<petr_riga. aur. act. 812>	Si Deus est Christus, si dat iustis paradisum,
<petr_riga. aur. act. 813>	Si sacra protulit hunc illeso flore puella,
<petr_riga. aur. act. 814>	Si perduxit ad hunc tres reges unica stella,
<petr_riga. aur. act. 815>	Si moriens mundum pretioso sanguine lauit,
<petr_riga. aur. act. 816>	Si post surrexit cum tertia lux radiauit,
<petr_riga. aur. act. 817>	Si scandens celos est sanctis regna daturus,
<petr_riga. aur. act. 818>	Si ueniet iudex in mundi fine futurus.'
<petr_riga. aur. act. 819>	Paule, per hanc formam uerbi fac cernere cecum;
<petr_riga. aur. act. 820>	Credam, magnificans Christi magnalia tecum."
<petr_riga. aur. act. 821>	Paulus ait: "Profer hanc formam; precipe ceco
<petr_riga. aur. act. 822>	Vt uideat; fidei fieri nouus incipe preco."
<petr_riga. aur. act. 823>	Formam uerborum profert Dionysius illam
<petr_riga. aur. act. 824>	Et facit his uerbis oculi radiare pupillam.
<petr_riga. aur. act. 825>	Sic est conuersus et plurima turba uirorum
<petr_riga. aur. act. 826>	Credidit in Christum, contempnens sacra deorum.

<petr_riga. aur. act. tit.>	de predicatione facta Corinthiis, et 
<petr_riga. aur. act. tit.>	de Demetrio qui faciebat edes argenteas
<petr_riga. aur. act. 827>	Egressus Paulus Corinthum uenit, ibique
<petr_riga. aur. act. 828>	Multos conuertit de semine gentis inique.
<petr_riga. aur. act. 829>	Hic Dominus Paulum monet ut persistat in urbe,
<petr_riga. aur. act. 830>	Namque sacrum baptisma petent plures ibi turbe.
<petr_riga. aur. act. 831>	Annum sex menses compleuit in urbe docendo,
<petr_riga. aur. act. 832>	Ad fidei lumen multos de nocte trahendo.
<petr_riga. aur. act. 833>	Inde petit Galatas, Phrigiam lustrans regionem,
<petr_riga. aur. act. 834>	De uerbo fidei reddens illis rationem,
<petr_riga. aur. act. 835>	Et signis et doctrinis loca multa serenat;
<petr_riga. aur. act. 836>	Demonibus pulsis, illorum posse refrenat.
<petr_riga. aur. act. 837>	Post hec ingreditur Paulus partes Asianas,
<petr_riga. aur. act. 838>	Culturas remouens Christi uirtute prophanas.
<petr_riga. aur. act. 839>	Temporis hoc spatio turbatio maxima creuit,
<petr_riga. aur. act. 840>	Tempore nec modico discordia nata quieuit.
<petr_riga. aur. act. 841>	Argenti faciens quidam Demetrius edes,
<petr_riga. aur. act. 842>	Dis claras statuens gemmis et marmore sedes,
<petr_riga. aur. act. 843>	Artifices magno questu ditare solebat;
<petr_riga. aur. act. 844>	Ephesiosque uocans in Paulum mente fremebat,
<petr_riga. aur. act. 845>	Clamans: "Ephesii, quid agatur nonne uidetis ?
<petr_riga. aur. act. 846>	Quid Paulus faciat auditis Nonne tenetis?
<petr_riga. aur. act. 847>	Perfidus hic fallax et fex et origo malorum
<petr_riga. aur. act. 848>	Verborum turbat Asiam nouitate suorum.
<petr_riga. aur. act. 849>	' Di non sunt,' inquit, quos aurea forma decorat,
<petr_riga. aur. act. 850>	Qui radiant gemmis, quos totus mundus adorat.'
<petr_riga. aur. act. 851>	Si non obstetis, hic magne templa Diane
<petr_riga. aur. act. 852>	Destruet et fiet tam nobile numen. inane."
<petr_riga. aur. act. 853>	Post eius uoces exclamat plebs male sana:
<petr_riga. aur. act. 854>	"Que regis Ephesios, salueto, magna Diana!"
<petr_riga. aur. act. 855>	Surgit Aristarcho rapto Gaioque tumultus;
<petr_riga. aur. act. 856>	Cepit ad hos clamans populus concurrere multus.
<petr_riga. aur. act. 857>	Turbo fit in turbis, et Paulus adire theatrum
<petr_riga. aur. act. 858>	Optabat sed eum retinet constantia fratrum;
<petr_riga. aur. act. 859>	Ac per Alexandrum cessauit tota procella,
<petr_riga. aur. act. 860>	Qui sensu didicit lites et frangere bella.

<petr_riga. aur. act. tit.>	de suscitatione Eutichi apud Troadem, 
<petr_riga. aur. act. tit.>	et quod Paulus disposuit proficisci in Ierusalem
<petr_riga. aur. act. 861>	Venimus hinc Troadem; nos ambitus unius edis
<petr_riga. aur. act. 862>	Accipit inque domo conscendimus ardua sedis;
<petr_riga. aur. act. 863>	Qua Paulus residens dum dissereret sacra uerba
<petr_riga. aur. act. 864>	His qui tunc aderant, ibi res contingit acerba:
<petr_riga. aur. act. 865>	Eutichus auditor pressus torpore soporis
<petr_riga. aur. act. 866>	Corruit, expirat, cunctis fit causa doloris.
<petr_riga. aur. act. 867>	Euomit hic animam; fit res Paulo manifesta;
<petr_riga. aur. act. 868>	Currit ad hunc, reparat uitam pro gente molesta.
<petr_riga. aur. act. 869>	Non ueriti penas, non insidias neque letum,
<petr_riga. aur. act. 870>	Leti cum Paulo peruenimus usque Miletum.
<petr_riga. aur. act. 871>	Paulus enim secum uoluebat mente modesta
<petr_riga. aur. act. 872>	Ierusalem quod agat Pentecostes sacra festa,
<petr_riga. aur. act. 873>	Maioresque uocans, hos uerbis dulcibus ungit,
<petr_riga. aur. act. 874>	Sed quoddam uerbum quorundam pectora pungit.
<petr_riga. aur. act. 875>	"Ierusalem uado; me uincla manent ibi dura:
<petr_riga. aur. act. 876>	Quidam de iustis hec predixere futura.
<petr_riga. aur. act. 877>	Non poterit uultus meus ex hac luce uideri
<petr_riga. aur. act. 878>	A uestris oculis; me credite uera fateri."
<petr_riga. aur. act. 879>	Visceribus fratrum uox parturit ista dolorem;
<petr_riga. aur. act. 880>	Dant oculi lacrimas, amittunt ora colorem.
<petr_riga. aur. act. 881>	Amplexu Pauli capiunt caput, oscula dantes,
<petr_riga. aur. act. 882>	Eius cum lacrimis iter ad nauem comitantes.
<petr_riga. aur. act. 883>	Post hec lustrantes regiones, oppida, uicos,
<petr_riga. aur. act. 884>	Castra, salutamus diuine legis amicos.

<petr_riga. aur. act. tit.>	de prophetia filiarum Philippi super his que uentura erant Paulo cum ueniret in Ierusalem
<petr_riga. aur. act. 885>	Cesaream petimus, Philippi tecta subimus.
<petr_riga. aur. act. 886>	Quatuor hic natas habuit de se generatas,
<petr_riga. aur. act. 887>	Vera prophetantes et casto flore micantes;
<petr_riga. aur. act. 888>	Paulo dixerunt ea que uentura fuerunt.

<petr_riga. aur. act. tit.>	de prophetia Agabi quod uinclandus esset Paulus in Ierusalem
<petr_riga. aur. act. 889>	Vir prudens Agabus ueraxque propheta futuri,
<petr_riga. aur. act. 890>	Quem commendabat sermonis gratia puri,
<petr_riga. aur. act. 891>	Ex zona Pauli manibus pedibusque ligatis,
<petr_riga. aur. act. 892>	Protulit hoc uerbum cunctis audire paratis:
<petr_riga. aur. act. 893>	"Hunc hominem cuius zona me sponte ligaui
<petr_riga. aur. act. 894>	Sic in Ierusalem uenient innectere praui."
<petr_riga. aur. act. 895>	Ergo rogant fratres ne Ierusalem petat ille.
<petr_riga. aur. act. 896>	"Non," inquit, "penas uereor nec uincula mille.
<petr_riga. aur. act. 897>	Credite pro Christo me singula ferre paratum;
<petr_riga. aur. act. 898>	Clarius elucet aurum fornace probatum."
<petr_riga. aur. act. 899>	Porro Ierusalem conscendimus inde patenter
<petr_riga. aur. act. 900>	Et fratres fidei nos suscepere libenter,
<petr_riga. aur. act. 901>	Vidimus et Iacobum qui presul habetur ibidem;
<petr_riga. aur. act. 902>	Fructum quem fecit Paulus declarat eidem.
<petr_riga. aur. act. 903>	Reddidit ille Deo grates et turba fidelis;
<petr_riga. aur. act. 904>	Sed Iudea cohors liuoris saucia telis,
<petr_riga. aur. act. 905>	Ex Asia ueniens, que semper prelia nouit,
<petr_riga. aur. act. 906>	In Pauli mortem plebis noua iurgia mouit.
<petr_riga. aur. act. 907>	Plebs furit; a multis trahitur, discerpitur unus,
<petr_riga. aur. act. 908>	Donec Lysias cognosceret ista tribunus,
<petr_riga. aur. act. 909>	Qui ueniens cum militibus Paulum ferientes
<petr_riga. aur. act. 910>	Mitigat et reprimit equitum terrore furentes.
<petr_riga. aur. act. 911>	Mox necti Paulum duplici iubet ille catena,
<petr_riga. aur. act. 912>	Hunc rapiens plebi, que spargit ubique uenena;
<petr_riga. aur. act. 913>	Deducique uirum facit ad loca tuta ligatum,
<petr_riga. aur. act. 914>	Donec cognoscat opus eius siue reatum.
<petr_riga. aur. act. 915>	Cognita causa fuit, sed plebs insana furorem
<petr_riga. aur. act. 916>	Non reprimit, Pauli sitiens haurire cruorem.
<petr_riga. aur. act. 917>	Ergo tribunus eum facit perferre flagella,
<petr_riga. aur. act. 918>	Vt sic hostilis possit cessare procella.
<petr_riga. aur. act. 919>	Paulus ait: "Ciuem Romanum cur laceratis,
<petr_riga. aur. act. 920>	Quem non dampnatis neque dignum morte probatis?"
<petr_riga. aur. act. 921>	Pauli tortores uerbum deterruit unum,
<petr_riga. aur. act. 922>	Et, ne feriant, mouet ad pia iussa tribunum;
<petr_riga. aur. act. 923>	Ergo iubet solui Paulum tollique catenas,
<petr_riga. aur. act. 924>	Et cessare facit tortores uerbera, penas.

<petr_riga. aur. act. tit.>	de transmissione Pauli apud Cesaream cum quereretur interfici
<petr_riga. aur. act. 925>	Contigit inde uiros denos quater esse paratos
<petr_riga. aur. act. 926>	Qui Paulum perimant, odii liuore notatos;
<petr_riga. aur. act. 927>	Non gustare cibos per legis Sabbata iurant
<petr_riga. aur. act. 928>	Ni prius hunc gladio perimant aut ignibus urant.
<petr_riga. aur. act. 929>	Ista nepos Pauli commisit in aure tribuni;
<petr_riga. aur. act. 930>	Credulus ille rei contra tot consulit uni.
<petr_riga. aur. act. 931>	Plures armatos misit qui nocte latenter
<petr_riga. aur. act. 932>	Cesaream ducant Paulum seruando potenter.

<petr_riga. aur. act. tit.>	de accusatione Pauli coram Felice preside
<petr_riga. aur. act. 933>	Iussa uiri complent, ipsius scripta ferentes
<petr_riga. aur. act. 934>	Felici qui preses erat, redeuntque frementes.
<petr_riga. aur. act. 935>	Hoc erat in scriptis, ut Pauli uerba notaret
<petr_riga. aur. act. 936>	Predictus Felix accusantesque probaret.
<petr_riga. aur. act. 937>	Iudei ueniunt, accusant, crimina fingunt
<petr_riga. aur. act. 938>	In Paulum uerbisque nouis mendacia pingunt.
<petr_riga. aur. act. 939>	Inter quos Tertullus adest, qui uerba colorat
<petr_riga. aur. act. 940>	Rethoricis phaleris, quem lingue splendor honorat,
<petr_riga. aur. act. 941>	Accusans Paulum uelut aures presidis ungit,
<petr_riga. aur. act. 942>	Sed maris hunc Paulus rationis cuspide pungit.
<petr_riga. aur. act. 943>	Porro fit infelix transacto tempore Felix;
<petr_riga. aur. act. 944>	Succedit Festus, uir prudens, iustus, honestus.
<petr_riga. aur. act. 945>	Sed Felix cupiens Iudeis esse benignus
<petr_riga. aur. act. 946>	Paulum dimisit uinclis, hac parte malignus.
<petr_riga. aur. act. 947>	Vt Festus didicit Pauli causas et eorum
<petr_riga. aur. act. 948>	Qui Paulum turbant uerborum fraude suorum,
<petr_riga. aur. act. 949>	Inquit: "Ierusalem properans, causas ibi uestras
<petr_riga. aur. act. 950>	Discutiam, rerum clausas pandendo fenestras."
<petr_riga. aur. act. 951>	Festo Paulus ait: "Ad sedem Cesaris asto."
<petr_riga. aur. act. 952>	Hanc probus Herodes sumptu pro Cesare uasto
<petr_riga. aur. act. 953>	Fecerat, ut Cesar in ea residere ualeret
<petr_riga. aur. act. 954>	Intra Cesaream cum regia iura teneret.
<petr_riga. aur. act. 955>	Paulus ait: "Iudex hic fias, optime Feste,
<petr_riga. aur. act. 956>	Et mea clementer non accipe uerba moleste.
<petr_riga. aur. act. 957>	Si quid commisi mortale, pati uolo mortem;
<petr_riga. aur. act. 958>	Si nil commisi, Iudeam sperno cohortem.
<petr_riga. aur. act. 959>	Nec uereor tradi me Iudeis, quia uultum
<petr_riga. aur. act. 960>	Cesaris appello, qui nil dimittit inultum."
<petr_riga. aur. act. 961>	Respondit Festus: "Ad uultum Cesaris ibis;
<petr_riga. aur. act. 962>	Hunc appellasti, sed non mea scripta preibis."
<petr_riga. aur. act. 963>	Vir fuit Auguste dux centurioque cohortis,
<petr_riga. aur. act. 964>	Iulius, et sensu prudens et corpore fortis.
<petr_riga. aur. act. 965>	Agrippe nutu Paulus committitur isti
<petr_riga. aur. act. 966>	Vt bene tractet eum, quod agit clementia Christi.
<petr_riga. aur. act. 967>	Intramus nauem, loca per diuersa uagamur,
<petr_riga. aur. act. 968>	Naufragium patimur, per multa pericla rotamur.
<petr_riga. aur. act. 969>	Bis centum decies septem ratis una ferebat,
<petr_riga. aur. act. 970>	Contra quos uenti furor et maris ira fremebat.
<petr_riga. aur. act. 971>	Centurio nauteque timent metuuntque perire,
<petr_riga. aur. act. 972>	Nam terrebat eos uenti rabies, maris ire;
<petr_riga. aur. act. 973>	Sed mulcebat eos Paulus sermone frequenti,
<petr_riga. aur. act. 974>	Vt nunquam timeant maris estum, fiamma uenti.
<petr_riga. aur. act. 975>	"Omnes euadent tantas sine morte procellas;
<petr_riga. aur. act. 976>	Sola ratis periet, pelago frangente tabellas."
<petr_riga. aur. act. 977>	Hoc certo uisu monstrauerat angelus illi,
<petr_riga. aur. act. 978>	Quod neque tot capitum caderet breuis ora capilli.
<petr_riga. aur. act. 979>	Fracta fuit nauis, quam fregit turbo marinus,
<petr_riga. aur. act. 980>	Sed tamen euadunt omnes, perit unica pinus.
<petr_riga. aur. act. 981>	Post tantas clades nos insula que Melitene
<petr_riga. aur. act. 982>	Dicitur excepit, et tempus risit amene.
<petr_riga. aur. act. 983>	Clementer nos excipiunt illic habitantes,
<petr_riga. aur. act. 984>	Ieiunis, madidis uictumque rogumque parantes.

<petr_riga. aur. act. tit.>	de uipera quam excussit a se Paulus in ignem
<petr_riga. aur. act. 985>	Dumque rogum sarmenta fouent flammeque fauillam,
<petr_riga. aur. act. 986>	Vipera prosiliit; Pauli manus excipit illam.
<petr_riga. aur. act. 987>	Indigene, Pauli digitis herere uidentes
<petr_riga. aur. act. 988>	Serpentem, secum spargunt hec uerba loquentes:
<petr_riga. aur. act. 989>	"Iste uir est latro uel proditor aut homicida,
<petr_riga. aur. act. 990>	Occisor fratrum uel matris uel patricida."
<petr_riga. aur. act. 991>	Excutit herentem serpentem Paulus in igne,
<petr_riga. aur. act. 992>	Nec nocuere sibi partis tormenta maligne.
<petr_riga. aur. act. 993>	Plebs predicta uidens concepit mente stuporem
<petr_riga. aur. act. 994>	Quod nullum poterat Paulus sentire dolorem.
<petr_riga. aur. act. 995>	Cernentes quia sit Pauli manus absque dolore,
<petr_riga. aur. act. 996>	Clamant quod deus est, celesti dignus honore.
<petr_riga. aur. act. 997>	Publius, illius terre princeps, uir honoris,
<petr_riga. aur. act. 998>	Exorat Paulum pro febre sui genitoris.
<petr_riga. aur. act. 999>	Contulit huic Paulus Christi uirtute medelam,
<petr_riga. aur. act. 1000>	Dans etiam claudis gressum mutisque loquelam.

<petr_riga. aur. act. tit.>de nauigatione Pauli usque Romam
<petr_riga. aur. act. 1001>	Tres menses abeunt et nos in nane reperta,
<petr_riga. aur. act. 1002>	Que data sunt nobis donisque bonisque referta,
<petr_riga. aur. act. 1003>	Intramus pelagus; sulcans arat equora remus,
<petr_riga. aur. act. 1004>	Flat uentus, petimus Romam portumque tenemus.
<petr_riga. aur. act. 1005>	Egredimur; fratres nobis cum fronte serena
<petr_riga. aur. act. 1006>	Occurrunt Paulum uinctum uidere catena.
<petr_riga. aur. act. 1007>	Ingredimur Romam; Paulo conceditur ire
<petr_riga. aur. act. 1008>	Quo uelit et quosuis ad Paulum posse uenire.
<petr_riga. aur. act. 1009>	Miles erat Pauli custos, huic semper adherens,
<petr_riga. aur. act. 1010>	Cum Paulo gradiens, eius solatia querens.
<petr_riga. aur. act. 1011>	Iam Nero, qui cunctos nimia feritate tyrannos
<petr_riga. aur. act. 1012>	Vicerat, imperii binos compleuerat annos.
<petr_riga. aur. act. 1013>	Paulus ad hospitium Iudeorum seniores
<petr_riga. aur. act. 1014>	Conuocat hisque refert sua facta suosque labores.
<petr_riga. aur. act. 1015>	Prefixoque die plures eius subierunt
<petr_riga. aur. act. 1016>	Hospitium; que lex, que secta sit optima querunt.
<petr_riga. aur. act. 1017>	Predicat ille Iesum de primo mane diei
<petr_riga. aur. act. 1018>	Donec nox subiit et tempus adest requiei;
<petr_riga. aur. act. 1019>	Predicat, affirmat quod sit Deus ille deorum,
<petr_riga. aur. act. 1020>	Sicut uerborum testantur scripta sacrorum.
<petr_riga. aur. act. 1021>	Quedam pars uerbum recipit prebetque fauorem,
<petr_riga. aur. act. 1022>	Quedam pars deridet eum retinetque furorem.
<petr_riga. aur. act. 1023>	Nequiter et grauiter regnante Nerone tyranno,
<petr_riga. aur. act. 1024>	In quarto decimo regnantis principis anno,
<petr_riga. aur. act. 1025>	Carceris ima subit Paulus; multos uenientes
<petr_riga. aur. act. 1026>	Ad se conuertit, animo sacra uerba tenentes.
<petr_riga. aur. act. 1027>	Comparat hic Senece uel notitiam uel amorem,
<petr_riga. aur. act. 1028>	Inque suis scriptis eius commendat honorem.

<petr_riga. aur. act. tit.>	de occisione Petri et simul Pauli
<petr_riga. aur. act. 1029>	Vltimus annus erat uite regnique Neronis
<petr_riga. aur. act. 1030>	Cum Petrus et Paulus geminis nituere coronis;
<petr_riga. aur. act. 1031>	Sic fudere suum sub eadem luce cruorem
<petr_riga. aur. act. 1032>	Anno non alio, fidei seruando uigorem.
<petr_riga. aur. act. 1033>	Ense sacrat Paulum par lux, urbs, dux cruce Petrum.