<petr_riga. aur. ruth. tit.>	Ruth
<petr_riga. aur. ruth. 1>	Ad Ruth festinat Petri stilus, huius ut actus
<petr_riga. aur. ruth. 2>	Depingat tenui carmine sermo breuis.
<petr_riga. aur. ruth. 3>	In terram Iude sub quodam iudice plebem
<petr_riga. aur. ruth. 4>	Confundens cepit egra uigere fames;
<petr_riga. aur. ruth. 5>	Hac urgente fame timet Elimelech, fugit, exit
<petr_riga. aur. ruth. 6>	De Bethleem, remanens in regione Moab.
<petr_riga. aur. ruth. 7>	Vxor adheret ei Noemi, puerique gemelli;
<petr_riga. aur. ruth. 8>	Hic Maalon, Chelion ille uocatus erat;
<petr_riga. aur. ruth. 9>	Sed uir ibi Noemi uiduam moriendo reliquit
<petr_riga. aur. ruth. 10>	Cum pueris; sponsam duxit uterque puer.
<petr_riga. aur. ruth. 11>	Dicitur hec Orpha, Ruth dicitur illa, decemque
<petr_riga. aur. ruth. 12>	Post annos sponsis mors uiduauit eas.
<petr_riga. aur. ruth. 13>	Effundit lacrimas, profert suspiria natis
<petr_riga. aur. ruth. 14>	Orba suis mulier et uiduata uiro;
<petr_riga. aur. ruth. 15>	Has lacrimas redimit ridentis gratia fame
<petr_riga. aur. ruth. 16>	Que terram Iude narrat habere cibos.
<petr_riga. aur. ruth. 17>	Ergo redire parat, redeuntem gente relicta
<petr_riga. aur. ruth. 18>	Ruth sequitur quamuis illa resistat ei.
<petr_riga. aur. ruth. 19>	Hanc licet impediat Noemi iubeatque reuerti
<petr_riga. aur. ruth. 20>	Ad populum, tamen hec instat et inquit ei:
<petr_riga. aur. ruth. 21>	"Ad quemcumque locum disponis pergere pergam;
<petr_riga. aur. ruth. 22>	Qui Deus aut populus est tuus, ille meus;
<petr_riga. aur. ruth. 23>	Que te suscipiet morientem terra, sepulcrum
<petr_riga. aur. ruth. 24>	Post uite metam conferet illa michi."
<petr_riga. aur. ruth. 25>	Ruth sanctam notat ecclesiam de gentibus ortam,
<petr_riga. aur. ruth. 26>	Que primo coluit idola plena dolo;
<petr_riga. aur. ruth. 27>	Nunc colit et recolit sacra uera, Deumque fatetur
<petr_riga. aur. ruth. 28>	Hunc solum sancti quem coluere patres;
<petr_riga. aur. ruth. 29>	Que peruenturam se sperat quo caro Christi
<petr_riga. aur. ruth. 30>	Conscendit postquam pertulit ille crucem.
<petr_riga. aur. ruth. 31>	Ruth Noemi sequitur cum gens conuersa priores
<petr_riga. aur. ruth. 32>	Moribus et meritis est imitata patres.
<petr_riga. aur. ruth. 33>	Intrat cum Noemi Ruth terram plebis Hebree
<petr_riga. aur. ruth. 34>	Cum noua ceperunt ordea falce meti;
<petr_riga. aur. ruth. 35>	Hec petit arua Booz, spicas ibi carpit, eundo
<petr_riga. aur. ruth. 36>	Obsequiis gratam se facit esse suis.
<petr_riga. aur. ruth. 37>	Est ibi dispositum propter sua facta quod illam
<petr_riga. aur. ruth. 38>	Ex Abrahe genitus semine ducat homo,
<petr_riga. aur. ruth. 39>	Et qui dicatur in stirpe propinquior illi;
<petr_riga. aur. ruth. 40>	Sed uir talis eam ducere posse negat.
<petr_riga. aur. ruth. 41>	Mox alii cedit, et se discalciat ipse
<petr_riga. aur. ruth. 42>	Seque suo privat iure suoque loco.
<petr_riga. aur. ruth. 43>	Iste Booz "Dominus uobiscum" primus ad illos
<petr_riga. aur. ruth. 44>	Dixit qui segetes falce secante metunt;
<petr_riga. aur. ruth. 45>	Laude fauente decem maiorum Ruth datur
<petr_riga. aur. ruth. 46>	Namque secundus erat iste propinquus ei.
<petr_riga. aur. ruth. 47>	Hunc attende locum, tu qui legis ista; Iohannis
<petr_riga. aur. ruth. 48>	Baptiste formam continet iste locus;
<petr_riga. aur. ruth. 49>	Nam uelut iste prior cognatus se negat illam
<petr_riga. aur. ruth. 50>	Ducere, sed post hec iungitur illa Booz,
<petr_riga. aur. ruth. 51>	Sic et Precursor, quem plebs credebat Hebrea
<petr_riga. aur. ruth. 52>	Christum, "Non Christus nominor" inquit eis;
<petr_riga. aur. ruth. 53>	"Est sponsus quem uos nescitis, et eius amicus
<petr_riga. aur. ruth. 54>	Stat foris et gaudens credit et audit eum."
<petr_riga. aur. ruth. 55>	Hoc uerbo se Precursor discalciat: "Eius
<petr_riga. aur. ruth. 56>	Corrigiam non sum soluere dignus" ait.
<petr_riga. aur. ruth. 57>	Hocque modo Christus se calciat, huius amictu
<petr_riga. aur. ruth. 58>	Carnis dum tegitur ut sociemur ei.
<petr_riga. aur. ruth. 59>	Ergo Ruth ecclesiam, signatque Booz Crucifixum;
<petr_riga. aur. ruth. 60>	Iungitur illa Booz, iungitur ista Deo.
<petr_riga. aur. ruth. 61>	Maiorumque decem benedicit sermo duobus
<petr_riga. aur. ruth. 62>	Vt det eis fructum qui dare cuncta potest:
<petr_riga. aur. ruth. 63>	Hoc notat illa decem benedictio, quod benedici
<petr_riga. aur. ruth. 64>	Gens saluanda Iesu nomine semper habet.
<petr_riga. aur. ruth. 65>	Nomen terne Iesu: iota littera prima uocatur,
<petr_riga. aur. ruth. 66>	Demonstratque lesum significatque decem.
<petr_riga. aur. ruth. 67>	Vita per hoc nomen datur omnibus, et benedici
<petr_riga. aur. ruth. 68>	Absque Iesu solo nomine nemo potest.
<petr_riga. aur. ruth. 69>	Ille Booz de Ruth generauit Obed, pater iste
<petr_riga. aur. ruth. 70>	Efficitur Iesse, fit pater ille Dauid.