<carm_nyn. 1>	Rex deus eternus, patris veneranda potestas,
<carm_nyn. 2>	Tempore completo celi de culmine Christus
<carm_nyn. 3>	Venerat et castae matris de corpore carnem
<carm_nyn. 4>	Suscepit, ut nostrum quemquam salvaret ab ira.
<carm_nyn. 5>	Divinorum operum rerumque aeterna potestas
<carm_nyn. 6>	Matris concessit cum virginitatis honore
<carm_nyn. 7>	Fulgere perpetuo cunctis venerabile corpus,
<carm_nyn. 8>	Clara salutifere posuit solatia vitae.
<carm_nyn. 9>	Multa per innumeras micuere lumina terras.
<carm_nyn. 10>	Late per populos domini pia gratia fluxit,
<carm_nyn. 11>	Ut cecinit lyrico psalmista carmine plenus
<carm_nyn. 12>	Flamine divino: "Dominus regnavit in orbe,
<carm_nyn. 13>	Exultent terrae, laetetur et insula quaeque."
<carm_nyn. 14>	Dixerat, et celsi completa est sanctio vatis,
<carm_nyn. 15>	Nam deus omnipotens, lychnos qui sparserat orbi,
<carm_nyn. 16>	Multa suis late concessit lumina seclis.
<carm_nyn. 17>	E quibus enituit praeclarus doctor in orbe,
<carm_nyn. 18>	Nomine qui Ninia patrio de sermone dictus
<carm_nyn. 19>	Extitit egregius celesti gurgite pollens,
<carm_nyn. 20>	Magnificus meritis, divino munere fretus;
<carm_nyn. 21>	Plurima nostratim patravit signa stupenda,
<carm_nyn. 22>	Eius et eloquio multi precordia Christo
<carm_nyn. 23>	Credula pandentes vasta glomerante caterva,
<carm_nyn. 24>	Mistica qui sedule Christi precepta capessunt.
<carm_nyn. 25>	Sic hominum cuneos gravi de morte vocatos
<carm_nyn. 26>	Duxit ad astriferi rutilantia sidera celi;
<carm_nyn. 27>	Semper enim sacrum Christi pro nomine pectus
<carm_nyn. 28>	Iungi deo mavult primo conversus ab aevo
<carm_nyn. 29>	Ydri quam nimbis venati cedere saevis.
<carm_nyn. 30>	Exin fluctivagi conscendit litora ponti
<carm_nyn. 31>	Atque sacer pande captabat viscera cymbae
<carm_nyn. 32>	Extensaque avidis volitabant carbasa flabris,
<carm_nyn. 33>	Donec barcha rudi transvecto robore pontum
<carm_nyn. 34>	Liquerat et fulvis proram defixit harenis.
<carm_nyn. 35>	Inde pedem referens conscendit passibus Alpes,
<carm_nyn. 36>	Lactea qua tacito labuntur vellera celo,
<carm_nyn. 37>	Aggeribus niveis cumulantur germina montis.
<carm_nyn. 38>	Exin sacratis perrexit querere plantis
<carm_nyn. 39>	Pontificis summi sanctis firmarier orsis,
<carm_nyn. 40>	Qui tum forte sacer veterum munimenta priorum,
<carm_nyn. 41>	Culmen apostolicis meruit servare triumphis.
<carm_nyn. 42>	Cuius in adventu gaudet clementia Romae,
<carm_nyn. 43>	Terrarum domine candentia menia mansit
<carm_nyn. 44>	Perque dies plures divina oracula visit
<carm_nyn. 45>	Pervigil excubiis mundi luminaria poscens
<carm_nyn. 46>	Et ceteros passim lustravit in ordine sanctos,
<carm_nyn. 47>	Quos deus aeternis ornatos iure triumphis
<carm_nyn. 48>	Aurea florigere provexit ad atria vitae.
<carm_nyn. 49>	Sed hominem sanctum tenuit dum candida Roma,
<carm_nyn. 50>	Gesserat eximios meritis fulgentibus actus,
<carm_nyn. 51>	Rex etiam Christus magno redimivit honore:
<carm_nyn. 52>	Namque sacerdotis summi fastigia nanctus,
<carm_nyn. 53>	Scilicet ut sacrae lampas fulgesceret edis
<carm_nyn. 54>	Posset et umbriferas noctis auferre tenebras
<carm_nyn. 55>	Splendens ac pateat summo de stipite fulgens.
<carm_nyn. 56>	Hinc vertens gressus patriam revisit amenam.
<carm_nyn. 57>	Agonitheta magnus saturavit in orbe phalanges
<carm_nyn. 58>	Et patrias fines prudenti famine pernix
<carm_nyn. 59>	Assiduo docuit praesul certamine clarus,
<carm_nyn. 60>	Quatenus devicto instantis discrimine belli
<carm_nyn. 61>	Purpureas tenerent Christo veniente coronas.
<carm_nyn. 62>	Quae tibi digna canam, praesul venerandus in orbe,
<carm_nyn. 63>	Vel quis digna potest componere carmina versu,
<carm_nyn. 64>	Prospera qui populis Christi praecepta dedisti
<carm_nyn. 65>	Doctor ubique pius Pictorum examina nanctus?
<carm_nyn. 66>	Idola colentes turparunt mortis in umbra,
<carm_nyn. 67>	Quos ille ad Christum vertit pietate magistra;
<carm_nyn. 68>	Cuncti certatim merguntur gurgite sancto,
<carm_nyn. 69>	Flagitium sceleris purgabant fonte perenni.
<carm_nyn. 70>	Sic namque ore pio seminavit germina vitae,
<carm_nyn. 71>	Iam late per populos auxit lucranda talenta,
<carm_nyn. 72>	Plurima basilicis construxit rura novellis,
<carm_nyn. 73>	Quae nunc eximio monachorum examine pollent,
<carm_nyn. 74>	Vere Christicole servant monastica iura.
<carm_nyn. 75>	Ultima sic docuit terrarum docmate regna,
<carm_nyn. 76>	Praemia capturus, cum terrae sponte deiscunt
<carm_nyn. 77>	Atque omnes surgunt Christo veniente per orbem.
<carm_nyn. 78>	Pictorum interea populos et rura relinquens
<carm_nyn. 79>	Venerat ad natos domino comitante Britannos
<carm_nyn. 80>	Mente manu castus curans ovilia pastor
<carm_nyn. 81>	Commissosque greges fervet defendere ab hoste;
<carm_nyn. 82>	Finibus et nostris vulgato nomine vatis
<carm_nyn. 83>	Enituit clarus cunctis habitantibus istic,
<carm_nyn. 84>	Candida qui primus nitide fundamina Casae
<carm_nyn. 85>	Fecerat et celsi veneranda cacumina templi,
<carm_nyn. 86>	Quo pater omni evo mentis splendore coruscans
<carm_nyn. 87>	Sideris ad speciem perfecta nitentia fulsit.
<carm_nyn. 88>	Martini haec meritis aedis veneranda coruscat,
<carm_nyn. 89>	Quam pater excelsus Christi dignusque sacerdos
<carm_nyn. 90>	Coctilibus muris fundatam et culmine celsam
<carm_nyn. 91>	Sanctificans domino Martini nomine dicat.
<carm_nyn. 92>	Haec domus est domini, quam plures visere certant;
<carm_nyn. 93>	Ardua murifici fulgent insignia templi,
<carm_nyn. 94>	Nam curant multi morbo contracti vetusto,
<carm_nyn. 95>	Prompta salutifere capessunt munera curae
<carm_nyn. 96>	Omnibus et membris sancti virtute virescunt.
<carm_nyn. 97>	Arbiter eternus, qui condidit omnia, sanctum
<carm_nyn. 98>	Late per populos lustravit stemmate claro,
<carm_nyn. 99>	Finibus in nostris cuius radiante nitore
<carm_nyn. 100>	Virtutum species vir vere in pectore sacro
<carm_nyn. 101>	Omnibus et meritis micuit venerandus in orbe.
<carm_nyn. 102>	Extitit hic letus primo vocitatus ab evo
<carm_nyn. 103>	Iamque sacris fulgent praeclara cunabula factis.
<carm_nyn. 104>	Rex fuit incestus Tudvael pariterque cruentus,
<carm_nyn. 105>	Sub quo servator praecelsi pastor ovilis
<carm_nyn. 106>	Eximium columen vigili tutamine mandris
<carm_nyn. 107>	Praefuit et moderans eternis legibus illas,
<carm_nyn. 108>	Congessitque sacras multis de gentibus oves,
<carm_nyn. 109>	Ex quibus et plures ceu fulgida lumina celi
<carm_nyn. 110>	Virtutum titulis florebant in bona vitae.
<carm_nyn. 111>	Sed rex praefatus non sontem pelleret arvis
<carm_nyn. 112>	Deque suis praedis extorrem trusit inicus.
<carm_nyn. 113>	Continuo meritam praesumptor senserat iram,
<carm_nyn. 114>	Siquidem extimplo languescens damna oculorum
<carm_nyn. 115>	Incidit et nigras extinctis vultibus umbras
<carm_nyn. 116>	Suscepit et cecus, non longo tempore, mansit.
<carm_nyn. 117>	Et rex continuo memoratus ille malorum
<carm_nyn. 118>	Affatus famulum: "procerem visitare memento
<carm_nyn. 119>	Proque meis rogitans culparum nexibus esto.
<carm_nyn. 120>	Poenitet, en fateor, commissi sceleris olim."
<carm_nyn. 121>	Dixerat, et properis volitabat gressibus inde
<carm_nyn. 122>	Nuncius ac vatis praesentia corruit almi,
<carm_nyn. 123>	Sternitur et glebis, quin plantis oscula figit
<carm_nyn. 124>	Ac lacrimis rigat omne solum, pro calcibus orans
<carm_nyn. 125>	Affatus Christi servum gemituque precatur:
<carm_nyn. 126>	"O, carus dominus viduatus lumine claro,
<carm_nyn. 127>	Confiteor, iacet tenebrosis saucius umbris,
<carm_nyn. 128>	Morte luet meritum, nec me sententia fallit.
<carm_nyn. 129>	Sed perge, obsecro, tam nigram discute noctem,
<carm_nyn. 130>	O decus et famae merito pars maxima nostrae.
<carm_nyn. 131>	Culpa quidem gravis est, venia sed digna, reatus."
<carm_nyn. 132>	Haec ubi dicta dedit lacrimoso gurgite plenus
<carm_nyn. 133>	Nuncius ac trepidus balatu impleverat auras,
<carm_nyn. 134>	Olli respondens sonuit pia verba propheta:
<carm_nyn. 135>	"Surge igitur properans humidosque abstergere fletus,
<carm_nyn. 136>	Dona novella ferens dominum visitare memento
<carm_nyn. 137>	Et me venturum expeditis praecurrere plantis
<carm_nyn. 138>	Incipe, nam regi cunctus donabitur error."
<carm_nyn. 139>	Dixerat, et gaudens domini penetralia visit,
<carm_nyn. 140>	Omnia veridicis pandebat in ordine dictis,
<carm_nyn. 141>	Quae sint gesta pie vel quae sint dicta per illum.
<carm_nyn. 142>	Venerat interea vates summusque sacerdos,
<carm_nyn. 143>	Quo rex depressus morbo languebat acerbo.
<carm_nyn. 144>	Continuo cephal iacentis dextera signat.
<carm_nyn. 145>	Instaurata salus serpit tenebrasque repellit,
<carm_nyn. 146>	Saucia restituit gemmarum lumina clemens
<carm_nyn. 147>	Et stipulante deo pulse periere tenebrae.
<carm_nyn. 148>	Quod rex prospiciens laudes gratesque rependit
<carm_nyn. 149>	Et dominum promsit per sanctum mira operantem.
<carm_nyn. 150>	Presbiter interea baptistae munere functus,
<carm_nyn. 151>	Quem novo incesti pulsabat mania demens
<carm_nyn. 152>	Sacrilegum patrare nefas cum clamore latrans;
<carm_nyn. 153>	Lurida sancto medicante infamia cessit.
<carm_nyn. 154>	Splendida dum proceris fluitabant dogmate dicta,
<carm_nyn. 155>	Late per populos provulgans ore loquelas
<carm_nyn. 156>	Plurima quadrifluis seminavit flumina rivis,
<carm_nyn. 157>	Gurgitibus puris populorum corda rigabat.
<carm_nyn. 158>	Ast ubi credentes inrorat dogmate claro,
<carm_nyn. 159>	Ecce inter populos matris profertur ab alvo
<carm_nyn. 160>	Hesternae noctis natus sub tempore parvus
<carm_nyn. 161>	Atque sacer sancti culpatur crimine prisco
<carm_nyn. 162>	Presbiter, at senior petito silentio dixit:
<carm_nyn. 163>	"Hunc credo insontem, sed tu quoque famine, pignus,
<carm_nyn. 164>	Dic nunc, adiuro summi per regna tonantis,
<carm_nyn. 165>	Quis tuus est genitor vel quis hoc fecerat auctor."
<carm_nyn. 166>	At tener extimplo cunctis mirantibus infans
<carm_nyn. 167>	Intonuit stolido doctis de pectore verbis -
<carm_nyn. 168>	Hoc unius spacium noctis complevit, ut ante
<carm_nyn. 169>	Diximus - et rumpens retinacula tarda loquele
<carm_nyn. 170>	Cepit ab ore pio mysteria pandere sancta:
<carm_nyn. 171>	O sacer et felix Nyniau cognomine dictus,
<carm_nyn. 172>	Insinuans digito genitorem voce fatebor,
<carm_nyn. 173>	Mandas ut altithroni contestans nomine regis.
<carm_nyn. 174>	O populi, patris pulsus discernere causam - :
<carm_nyn. 175>	En meus hic genitor, vultum huc vertite cuncti
<carm_nyn. 176>	Hic nam me genuit matris de corpore nuptis,
<carm_nyn. 177>	At castus membris pura sub mente sacerdos
<carm_nyn. 178>	Permanet et nullis zabuli succubuit umbris."
<carm_nyn. 179>	Haec ubi dicta dedit naturae iura resolvens,
<carm_nyn. 180>	Conticuit stringens silenti guttura nodo.
<carm_nyn. 181>	Quod populus cernens pia Christo verba resultat
<carm_nyn. 182>	Et domino pariter laudes gratesque rependit.
<carm_nyn. 183>	Virtutum dominus venerandum claruit orbi
<carm_nyn. 184>	Innumerisque operum meritis benedixerat illum.
<carm_nyn. 185>	Arbiter omnipotens mundi, veneranda potestas,
<carm_nyn. 186>	Hunc semper pulchre redimivit honore coronae
<carm_nyn. 187>	Et celebrem sanctis equavit in ordine sanctum,
<carm_nyn. 188>	Cuius et auxilio virtutum signa patravit.
<carm_nyn. 189>	Dum sancti famulus quondam cum fratribus intus
<carm_nyn. 190>	Sederat ad mensam, tum forte virentia desunt.
<carm_nyn. 191>	Sic ait ad quendam: "Geminis discurrere plantis,
<carm_nyn. 192>	Irriguas horti glebas visitare memento,
<carm_nyn. 193>	Nobis de terris grassantia gramina defer."
<carm_nyn. 194>	Olli respondit frater, qui hortuli curam
<carm_nyn. 195>	Percepit, et sancto insonuit veracia dicta:
<carm_nyn. 196>	"En hodie sulcis plantata virentia fixi
<carm_nyn. 197>	Nec ea producunt viridi de cespite rura
<carm_nyn. 198>	Roscida, quae cunctos generant de viscere flores."
<carm_nyn. 199>	At sacer ad famulum casto de pectore dixit:
<carm_nyn. 200>	"Curre ergo et dominum credens plantaria quaere,
<carm_nyn. 201>	Nam deus omnipotens poterit perficere cuncta."
<carm_nyn. 202>	Tum dicto cicius horti penetralia visit
<carm_nyn. 203>	Ac dubius cernens cunctos de germine terrae
<carm_nyn. 204>	Herbarum flores surgendo crescere tantum,
<carm_nyn. 205>	Quantum illic vernent aestatis tempore toto;
<carm_nyn. 206>	Hos carpens manibus fratres proceremque revisit,
<carm_nyn. 207>	Partitur attonitus cunctis pia munera Christi
<carm_nyn. 208>	Conlaudans dominum per sanctos mira operantem.
<carm_nyn. 209>	Tempore non alio famulus Christique sacerdos
<carm_nyn. 210>	Quosdam cleptantes vincit virtute superna.
<carm_nyn. 211>	Dum quondam sanctus benedixit pectori caro
<carm_nyn. 212>	Inque sibi attiguis habitabat corpore tignis,
<carm_nyn. 213>	Mentis in excessu transcendit nubila caeli;
<carm_nyn. 214>	Cumque soporifera torpebant omnia nocte,
<carm_nyn. 215>	Adveniunt subito cursantes clancule fures
<carm_nyn. 216>	Et furvis temptant tenebris auferre iuvencos.
<carm_nyn. 217>	Sed deus omnipotens mavult cito perdere sontes.
<carm_nyn. 218>	Qui castum meritis stolidi cleptare volebant,
<carm_nyn. 219>	Rapto praedonum quam lectum reddere tristem.
<carm_nyn. 220>	Siquidem extimplo fures vertigine clausit
<carm_nyn. 221>	Et cunctos pariter tetra dementia sepsit,
<carm_nyn. 222>	Donec bomboso processit clamore taurus;
<carm_nyn. 223>	Setiger horrendis crispato vertice pilis
<carm_nyn. 224>	Occurrit minitansque infixit cornua fibris,
<carm_nyn. 225>	Discutit atque agitat vehementi viscera pulsu,
<carm_nyn. 226>	Donec vitales moriens amiserat auras.
<carm_nyn. 227>	Extitit infandus iam ductor sontibus iste,
<carm_nyn. 228>	Et (mirum dictu) torvus vestigia taurus
<carm_nyn. 229>	Impremit <in> silici velut <in> mollissima cera,
<carm_nyn. 230>	Unguibus et teneris cessit firmissima cautes;
<carm_nyn. 231>	Omnia nam Christi poterit patrare creator,
<carm_nyn. 232>	In sanctis suis preclarus omnia patrat.
<carm_nyn. 233>	Ast ubi pallentem nox furva ammoverat umbram,
<carm_nyn. 234>	Tum pius egreditur previante spiritu sancto
<carm_nyn. 235>	Invenit et cunctos trepidantes lingere terram
<carm_nyn. 236>	Atque illum exanimem sopitis frigere membris,
<carm_nyn. 237>	Qui prius ad stabulum cleptantes ducere temptat.
<carm_nyn. 238>	At sacer adsistens egris raptoribus infit:
<carm_nyn. 239>	"Cur, precor, inmerito voluistis ledere, quem vos
<carm_nyn. 240>	Nec parvis umquam voluit fraudare rapinis?"
<carm_nyn. 241>	Haec ait et cunctis morbum culpamque relaxat.
<carm_nyn. 242>	At pius ad Christum rogitans sua corpora flexit
<carm_nyn. 243>	Et sonuit casto de pectore talia dicta:
<carm_nyn. 244>	"Te precor altithronum, vivifica immobile corpus,
<carm_nyn. 245>	Artibus et gelidis tepefacto corpore toto
<carm_nyn. 246>	Spiritus ingrediens restauret munera vitae."
<carm_nyn. 247>	Dixerat et functi praemortua membra reviscunt.
<carm_nyn. 248>	Tum pavidi stupuere, viri quia vita revertit,
<carm_nyn. 249>	Et cuncti pariter domino pia verba frequentant.
<carm_nyn. 250>	Talia dum multis mirandus gesserat annis,
<carm_nyn. 251>	Cecorum tenebras mutavit lumine claro,
<carm_nyn. 252>	Turgentem mundat squamoso corpore lepram
<carm_nyn. 253>	Nec minus et multis vestigia languida curat,
<carm_nyn. 254>	Ast aures surdas penetrat per stimula vocis,
<carm_nyn. 255>	Qui homines multos vario languore ruentes
<carm_nyn. 256>	In priscam renovat Christo medicante salutem:
<carm_nyn. 257>	Inde dies venerat, quo felix tempore plenus
<carm_nyn. 258>	Attactus: sensim languoris tabe peresa
<carm_nyn. 259>	Pontificis summi plectuntur membra dolore,
<carm_nyn. 260>	Et morbo obsessus penetrat super ethera mente.
<carm_nyn. 261>	Iusticiae cultor venerandus haec memorabat:
<carm_nyn. 262>	"Vasa quatit figuli fornax vi fervida flammae,
<carm_nyn. 263>	Ac homines iustos sevissima pondera coquent.
<carm_nyn. 264>	Vellem dissolvi et praesentem cernere Christum."
<carm_nyn. 265>	Haec ubi dicta dedit mirandus in ordine vates,
<carm_nyn. 266>	Tempore completo gelidantia membra relinquit
<carm_nyn. 267>	Spiritus atque sacer casto de corpore tractus
<carm_nyn. 268>	Limpida stelligeri penetrabat culmina celi.
<carm_nyn. 269>	Ergo ubi vitalis morientes liquerat artus
<carm_nyn. 270>	Spiritus, extimplo praecinctus agmine claro
<carm_nyn. 271>	Tegmine iam niveo fulgens ceu fosforus axe
<carm_nyn. 272>	Angelicis vectus ulnis super astra polorum
<carm_nyn. 273>	Inter sanctorum globos cuneosque perennes
<carm_nyn. 274>	Transit et altithroni penetralia visere regis
<carm_nyn. 275>	Letus in aula poli turmis celestibus ille
<carm_nyn. 276>	Iunctus conspicue cernit trinitatis honorem,
<carm_nyn. 277>	Carmina leticiae summis cum civibus altus . . .
<carm_nyn. 278>	Nec tamen in sanctis divina gratia membris
<carm_nyn. 279>	Hic potuit tumulata mori sub gremio terrae,
<carm_nyn. 280>	Currere per populos sed late infusa fideles
<carm_nyn. 281>	Incipit irradians per plurima tempora seclis.
<carm_nyn. 282>	Hinc canere incipiam brevi narranda relatu,
<carm_nyn. 283>	Quae post busta sacer Christus patravit in illo.
<carm_nyn. 284>	Carmina vera loquor pangens miracula sancti.
<carm_nyn. 285>	Vir quidam in populo genuit de coniuge natum,
<carm_nyn. 286>	Informem cunctis tenuit quem carnibus ingens
<carm_nyn. 287>	Morborum ingeries, quatitabat corpore fesso.
<carm_nyn. 288>	Supplicio comitante miser vestigia ferre
<carm_nyn. 289>	Nescius ex utero compressis currere plantis,
<carm_nyn. 290>	Nam geminas retro vergebant vulnera plantas;
<carm_nyn. 291>	Perque dies plures defunctus vivere membris
<carm_nyn. 292>	Incipit atque miser morborum tabe peresus
<carm_nyn. 293>	Vulnera semper habens torpebat mortis in umbra.
<carm_nyn. 294>	Hunc comitante fide ad templum vexere parentes,
<carm_nyn. 295>	Corpus itaque sacri cineres visitare satagunt,
<carm_nyn. 296>	Culmina celsa petunt praeclarae gressibus aulae.
<carm_nyn. 297>	Portantes puerum multis cum fletibus intrant
<carm_nyn. 298>	Ac calidis mesti rorabant imbribus ora,
<carm_nyn. 299>	Poplitibus flexis rogitabant munera vitae
<carm_nyn. 300>	Et crebris precibus sacrata busta sacelli
<carm_nyn. 301>	Obsecrant, merent, lacrimant cum murmure fantes:
<carm_nyn. 302>	"O dilecte dei, celorum lumina cernens,
<carm_nyn. 303>	Te requiem fessis Christus concessit in orbe,
<carm_nyn. 304>	Te saucis medicum statuit regnator Olimpi,
<carm_nyn. 305>	Claudum laxatis, confessor, currere plantis
<carm_nyn. 306>	Protinus instaurans tu fac virtute superna."
<carm_nyn. 307>	Ergo ubi prostrati seminarunt talia dicta,
<carm_nyn. 308>	Languescente die linquebant saucia membra
<carm_nyn. 309>	Languentis pueri, sese quin edibus arcent
<carm_nyn. 310>	Atque fores templi crepitanda pisula cludunt.
<carm_nyn. 311>	His demum exactis fulgentia sidera celi
<carm_nyn. 312>	Nox gelida operuit nigrantibus desuper umbris.
<carm_nyn. 313>	Tum lux enituit mediae libramine noctis,
<carm_nyn. 314>	Quo puer effebus tenebris arcentibus intus
<carm_nyn. 315>	Iacuit ad tumbam morbo depressus acerbo,
<carm_nyn. 316>	Cum subito intrantem niveo iam tegmine vatem
<carm_nyn. 317>	Conspicit et sacram pingentem vertice dextram.
<carm_nyn. 318>	Hinc medicina potens macerata in membra cucurrit,
<carm_nyn. 319>	Et, mirum dictu, verbis vestigia torsit
<carm_nyn. 320>	In rectum statum, gelidus quin torpor abibat,
<carm_nyn. 321>	Et dicto cicius, pedibus cum pergere temptat,
<carm_nyn. 322>	Surrexit sospes saltans per marmora templi.
<carm_nyn. 323>	Post haec adtonsus numerosa in tempora vixit
<carm_nyn. 324>	Menibus in nostris dictus cognomine Pethgils.
<carm_nyn. 325>	Nec minus interea viciato corpore toto
<carm_nyn. 326>	Vir volat ad tumulum, quo sanctus corpore praesul
<carm_nyn. 327>	Marmore sulcato fatali sorte quiescit.
<carm_nyn. 328>	Qui sacris pedibus variata membra tetendens
<carm_nyn. 329>	Procubuit venerans et supplex talibus orat:
<carm_nyn. 330>	"En cuncta obsidens foedarat viscera tabo,
<carm_nyn. 331>	Excolorata cute erupuerunt pondera leprae;
<carm_nyn. 332>	Sed precor, ut caream per te languoribus istis
<carm_nyn. 333>	Deque tuis meritis oriatur gratia larga,
<carm_nyn. 334>	Quatenus devicto instantis discrimine morbi,
<carm_nyn. 335>	Haut mora, poscenti iubeas remeare salutem."
<carm_nyn. 336>	Haec ait et propere purgavit lurida membra
<carm_nyn. 337>	Virtus celsa dei meritis cumulantibus almi
<carm_nyn. 338>	Atque novo priscae redierunt munere formae.
<carm_nyn. 339>	Ille ubi cognovit, quid gessit vivida virtus,
<carm_nyn. 340>	Laudibus accumulans miratur dona salutis.
<carm_nyn. 341>	Venerat et mulier tetris cecata tenebris,
<carm_nyn. 342>	Haut quicquam cernens patulis fuscata cavernis,
<carm_nyn. 343>	Tempore quam longo vetuerat cernere lucem
<carm_nyn. 344>	Nox oculis infusa, chaos dum iuncta cerebro
<carm_nyn. 345>	Tinxit non madide fuscans primordia venae.
<carm_nyn. 346>	Hanc diu vexatam tandem duxere parentes,
<carm_nyn. 347>	Quo praecelsa nitent sacrati moenia templi.
<carm_nyn. 348>	Ergo ubi pervenerat somno depressa vetusto
<carm_nyn. 349>	Femina, quo sanctum defossae viscera petrae
<carm_nyn. 350>	Inclausum corpus captant, penetralia saxi,
<carm_nyn. 351>	Sternitur et venerans carpebat talia dicta:
<carm_nyn. 352>	"O dilecte dei, geminas sub fronte fenestras
<carm_nyn. 353>	Decedente die nigrae tenuere tenebrae,
<carm_nyn. 354>	Nox mihi longa manet nullo de lumine clara.
<carm_nyn. 355>	Sed precor obsecrans summi per regna tonantis,
<carm_nyn. 356>	Discute praenigram tenebris fugientibus umbram
<carm_nyn. 357>	Et clarum largire diem redeunte salute.
<carm_nyn. 358>	Fac tenebras exire graves, fac cernere lucem.
<carm_nyn. 359>	Semper amica manus tua numquam munera tardat,
<carm_nyn. 360>	Credula si fuerint hominum precordia semper.
<carm_nyn. 361>	Nam dominum constat tonuisse talia dicta,
<carm_nyn. 362>	Dilectas docuit cum turbas discipulorum:
<carm_nyn. 363>	"Poscenti dabitur, querens inventa tenebit."
<carm_nyn. 364>	Unde ego, pars hominum minima, isto munere freta
<carm_nyn. 365>	Inclamitans lacrimis obsecro munera Christi,
<carm_nyn. 366>	Ut mihi iam miserae dignetur reddere lucem."
<carm_nyn. 367>	Talibus exorat mulier sine luce fidelis
<carm_nyn. 368>	Verbis et precibus, proiecto corpore toto
<carm_nyn. 369>	Fronte premit terram defossoque incubat antro;
<carm_nyn. 370>	Exilit et splendor tenebris fugientibus orbes
<carm_nyn. 371>	Implet, quin mulier gaudens penetralia nota
<carm_nyn. 372>	Adiuvante deo sospes transcurrere plantis
<carm_nyn. 373>	Incipit et laudem domino modulare per orbem.
<carm_nyn. 374>	Presbiter egregius venerando nomine Plecgils
<carm_nyn. 375>	Dilectam coluit iusto moderamine vitam.
<carm_nyn. 376>	Hic meritis dignus precibus pulsare tonantem
<carm_nyn. 377>	Sepius et suerat sancti venerabile verbis,
<carm_nyn. 378>	Quo sacer in tumbae requiescit gremio, corpus.
<carm_nyn. 379>	Quem primo ab evo legis praecepta tenebant,
<carm_nyn. 380>	Nam Christo famulans viguit virtute superna.
<carm_nyn. 381>	Hic patriae fines et dulcia liquerat arva
<carm_nyn. 382>	Sedulus, ut domini mysteria disceret exul.
<carm_nyn. 383>	Inde domum repedans visitabat moenia nota
<carm_nyn. 384>	Perque dies plures divina negotia mensae
<carm_nyn. 385>	Multiplicans domino tranquillo pectore dona
<carm_nyn. 386>	Obtulit venerans ferventi plenus amore,
<carm_nyn. 387>	Continuosque dies venerans altaria donis
<carm_nyn. 388>	Offert munda deo casto libamina corde
<carm_nyn. 389>	Solibus ac multis dominum deposcere curat,
<carm_nyn. 390>	Ut sibi monstraret naturam corporis almi
<carm_nyn. 391>	Sanguinis atque sacri, preciosa<que> munera litat,
<carm_nyn. 392>	Anque foret latitans nitidi sub tegmine farris
<carm_nyn. 393>	Christus ubique deus, quem totus non capit orbis,
<carm_nyn. 394>	Sepius obsecrat lacrimis madidatus amaris,
<carm_nyn. 395>	Non quia sic rogitans de corpore dubius esset,
<carm_nyn. 396>	Sed quia sic poscens pie Christum cernere vellet
<carm_nyn. 397>	Corporis in specie, quem nemo carne gravatus
<carm_nyn. 398>	Iam super astra poli radiantem cernere valet.
<carm_nyn. 399>	Venerat ergo dies, quo celsi culmina templi
<carm_nyn. 400>	Ingrediens precibus supplex consistit ad altar,
<carm_nyn. 401>	Quo domino letus tumulato corpore pausat
<carm_nyn. 402>	Antistes Nyniau, gaudens sed splendet Olimpo
<carm_nyn. 403>	Spiritus altithroni fungens praesentia regis.
<carm_nyn. 404>	Tum pie sacratae celebrat sollempnia missae
<carm_nyn. 405>	Moribus et solitis lacrimarum fonte rigatus
<carm_nyn. 406>	Incubuit genibus, quin poplite flexo
<carm_nyn. 407>	Marmore prostratus memorabat talia dicta:
<carm_nyn. 408>	"Te precor, omnipotens, misteria pandere Christi
<carm_nyn. 409>	Incipe portendens naturam corporis almi,
<carm_nyn. 410>	Ut mihi sit licitum praesentem cernere visu,
<carm_nyn. 411>	Quem matris gremio quondam visitare satagunt
<carm_nyn. 412>	Pastores, puerum gracili praesepia voce
<carm_nyn. 413>	Implentem cernunt, celi qui sidera torquet,
<carm_nyn. 414>	Cognovere simul, cecinit quod nuncius ante."
<carm_nyn. 415>	Talia dum fatur humili de corde sacerdos,
<carm_nyn. 416>	Nuncius e summo visus descendere celo
<carm_nyn. 417>	Eius et a dextris consistens talia fatur:
<carm_nyn. 418>	"Surge igitur properans, si Christum cernere lectet.
<carm_nyn. 419>	Corpore nunc praesens, carnis vestitus amictu
<carm_nyn. 420>	Christus adest dominus, mundi fabricator et auctor;
<carm_nyn. 421>	Hic est ille puer, qui sanctis horrea celi
<carm_nyn. 422>	Iam super <astra> parat. Constanti corde tonantem
<carm_nyn. 423>	Aspice monstrantem vestrae consortia carnis,
<carm_nyn. 424>	Hospicio ventris quem sacra puerpera gessit."
<carm_nyn. 425>	Presbiter at pavidus prostratus vultibus herbas
<carm_nyn. 426>	Liquerat et stupidus sacrae super ardua mensae
<carm_nyn. 427>	Cernere promeruit patris venerabile pignus:
<carm_nyn. 428>	Conspicit in disco puerum sedisse beatum,
<carm_nyn. 429>	Quem senex Simeon veteris sub culmine templi
<carm_nyn. 430>	Infantem venerans palmis portare sacratis
<carm_nyn. 431>	Promeruit letus. Nitidus tum nuncius infit:
<carm_nyn. 432>	"Terrore discusso Christum si cernere velis,
<carm_nyn. 433>	Quem prius absconsum nitidi sub tegmine panis
<carm_nyn. 434>	Mystica verba canens semper sacrare solebas,
<carm_nyn. 435>	Nunc oculis spectans manibus tractare memento."
<carm_nyn. 436>	Presbiter inde pius celesti munere fretus,
<carm_nyn. 437>	Quod mirum dictu est, puerum trementibus ulnis
<carm_nyn. 438>	Accepit et pectus venerandum pectori iunxit,
<carm_nyn. 439>	Fusus in amplexum dat vultibus oscula sanctis,
<carm_nyn. 440>	Attingens labris pulcherrima labia Christi.
<carm_nyn. 441>	His demum exactis fulgentia corporis almi
<carm_nyn. 442>	Membra restituit praeclare in vertice mensae;
<carm_nyn. 443>	Rursus sub pavido compressit pectore terram
<carm_nyn. 444>	Obsecrans dominum caeli, dignetur ut ipse
<carm_nyn. 445>	In panem verti naturam corporis album.
<carm_nyn. 446>	Post haec exsurgens nitidam super ardua lancis
<carm_nyn. 447>	Invenit oblatam in formam remeasse priorem.
<carm_nyn. 448>	Tumque pius meruit sacro libamine pasci
<carm_nyn. 449>	Ructavitque sacras pasto de gutture laudes,
<carm_nyn. 450>	Talibus enituit post sancti busta cadaver
<carm_nyn. 451>	Virtutum signis, tumulo de claruit orbi,
<carm_nyn. 452>	Versibus ut nullus poterit contingere digne;
<carm_nyn. 453>	E quibus ista mihi tenui sermone profare
<carm_nyn. 454>	Satius imperito quam cuncta linquere verbis.
<carm_nyn. 455>	Christus ubique deus patrans miracula multa
<carm_nyn. 456>	Post mortem corpus claro redimivit honore:
<carm_nyn. 457>	Morbi diffugiunt, fluitant miracula membris,
<carm_nyn. 458>	Inmortale decus praefulget martyris almi,
<carm_nyn. 459>	Funera post medicans, vivensque solebat ut ante
<carm_nyn. 460>	Signorum monstrare iubar sub celo coruscans:
<carm_nyn. 461>	Christus adest semper, qui in sancto corpore patrat
<carm_nyn. 462>	Omnia, quae poscunt non dubia mente fideles.
<carm_nyn. 463>	Hic fuit egregius per omnia gesta sacerdos,
<carm_nyn. 464>	Omnia quae nullus potuit perstringere lector,
<carm_nyn. 465>	Ex quibus innumera scribendo linquere quondam
<carm_nyn. 466>	Predixi, obsequio sed sancti pauca relatu
<carm_nyn. 467>	Incipiam pandens cellaria pauperis horti.
<carm_nyn. 468>	Vir humilis sapiens hic iustus et bonus almus
<carm_nyn. 469>	Castus ubique pius cunctis solatia vitae
<carm_nyn. 470>	Exhibuit pupulis celestia dona ministrans;
<carm_nyn. 471>	Hospitibus largus patuit cellaria cunctis
<carm_nyn. 472>	Ingessitque pius venerandis fercula verbis;
<carm_nyn. 473>	Quin etiam nudis blandissima tegmina praestat
<carm_nyn. 474>	Carceris et poenis depressos visere curat
<carm_nyn. 475>	Et famis in paenis tribuit solamina panis
<carm_nyn. 476>	Atque sitim passis praedulcia pocula tulit.
<carm_nyn. 477>	Hic pater orbatis iudex viduisque benignus
<carm_nyn. 478>	Pauperibusque fuit presentis portio vitae
<carm_nyn. 479>	Extitit atque malis metuendus in omnibus auctor,
<carm_nyn. 480>	Nec minus atque bonis magno diligendus amore.
<carm_nyn. 481>	Vir fuit hic felix, qui nulli nocuit umquam
<carm_nyn. 482>	Et nimium felix nostrarum gloria rerum
<carm_nyn. 483>	Instructus pietate aliquem contemnere nolens.
<carm_nyn. 484>	Vir domino dignus, qui terque quaterque beatus
<carm_nyn. 485>	Effulsit cunctis praeclarus virtute Christi,
<carm_nyn. 486>	Actibus et verbis confessor dignus in orbe
<carm_nyn. 487>	Laudibus et meritis terras lucebit in omnes
<carm_nyn. 488>	Enituitque poli veluti clarissima lampas.
<carm_nyn. 489>	Hic decus omne suis horrendae noctis in antro
<carm_nyn. 490>	Celestem intento meditabat corde sophiam,
<carm_nyn. 491>	Doctoris celebravit iter dans dona salutis,
<carm_nyn. 492>	Doctiloquis meruit linguis comprendere libros,
<carm_nyn. 493>	Predicat inde potens verbis, quod actibus implet,
<carm_nyn. 494>	Quaeque alios docuit homines, prius omnia complet,
<carm_nyn. 495>	Eius et eloquio lectorum corda virescunt
<carm_nyn. 496>	Dulcisonos mirata modos, quis intonat ipse;
<carm_nyn. 497>	Vera loquens famulis eternae gaudia vitae
<carm_nyn. 498>	Pandit ad astra volans meritis celestibus aures,
<carm_nyn. 499>	Omnibus aeque sacer monstrabat dogmata digna
<carm_nyn. 500>	Gentibus ac populis regnum ad celeste vocandis.
<carm_nyn. 501>	Cumque per innumeras celebraret talia gesta
<carm_nyn. 502>	Plebes ac gentes vir tam bonus ore magistro,
<carm_nyn. 503>	Clausit iter laetus domini translatus ad aulam;
<carm_nyn. 504>	Nunc Christum laudat sacris concentibus illic.