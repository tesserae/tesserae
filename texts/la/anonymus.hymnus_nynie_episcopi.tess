<hymn_nyn. 1.1>	Arbiter altithronus, solus deus omnicreator,
<hymn_nyn. 1.2>	Maiestate potens, arbiter altithronus,
<hymn_nyn. 2.1>	Blandus in arce poli genuit de lumine lumen,
<hymn_nyn. 2.2>	Principium et finis, blandus in arce poli.
<hymn_nyn. 3.1>	Crescit ubique patens aeterni gloria regis,
<hymn_nyn. 3.2>	Rex dominusque pius crescit ubique patens.
<hymn_nyn. 4.1>	Debita pena reos tenuit pro crimine prisco,
<hymn_nyn. 4.2>	Linquerat in domino debita pena reos.
<hymn_nyn. 5.1>	Error ab orbe ruit medico veniente superno,
<hymn_nyn. 5.2>	Dum patitur Christus, error ab orbe ruit.
<hymn_nyn. 6.1>	Florida quem genuit mater sine patre fecunda,
<hymn_nyn. 6.2>	Virginitas felix florida quem genuit.
<hymn_nyn. 7.1>	Gaudia longa tenet cum virginitatis honore,
<hymn_nyn. 7.2>	Quae genuit dominum, gaudia longa tenet.
<hymn_nyn. 8.1>	Hostia summa patris mundum de morte redemit,
<hymn_nyn. 8.2>	Caeli sceptra petit hostia summa patris.
<hymn_nyn. 9.1>	Iure micat rutilo sanctorum gloria celo,
<hymn_nyn. 9.2>	Lux veneranda polo iure micat rutilo.
<hymn_nyn. 10.1>	Karus in arce nitet coniunctus civibus illis,
<hymn_nyn. 10.2>	Antistes Nynia carus in arce nitet.
<hymn_nyn. 11.1>	Lumina cordis habens terras lucebit in omnes,
<hymn_nyn. 11.2>	Iam super astra nitet lumina cordis habens.
<hymn_nyn. 12.1>	Mitis in orbe pater multa miracula gessit,
<hymn_nyn. 12.2>	Federa firma tenet mitis in orbe pater.
<hymn_nyn. 13.1>	Noster in orbe decus squamoso corpore lepram
<hymn_nyn. 13.2>	De tumulo purgat, noster in orbe decus.
<hymn_nyn. 14.1>	Omnia posse dedit benedictio larga tonantis,
<hymn_nyn. 14.2>	Intemerata fides omnia posse dedit.
<hymn_nyn. 15.1>	Pausat in aula sacer tumulatus corpore praesul,
<hymn_nyn. 15.2>	Culmine sub templi pausat in aula sacer.
<hymn_nyn. 16.1>	Quem deus ethereis ornatum iure triumphis
<hymn_nyn. 16.2>	Vexit ad astra poli, quem deus ethereis.
<hymn_nyn. 17.1>	Regna beata manet, qui castis moribus istic
<hymn_nyn. 17.2>	Vixerat in domino, regna beata manet.
<hymn_nyn. 18.1>	Spiritus astra petit casto de corpore latus
<hymn_nyn. 18.2>	Angelicis manibus, spiritus astra petit.
<hymn_nyn. 19.1>	Te medicante, deus, hominum tot vulnera curat,
<hymn_nyn. 19.2>	Morbi diffugiunt te medicante, deus
<hymn_nyn. 20.1>	Viscera casta vomant firmissima caute soluta
<hymn_nyn. 20.2>	Virtutum pocula viscera casta vomant.
<hymn_nyn. 21.1>	Xristus in aula poli claro redimivit honore
<hymn_nyn. 21.2>	Pontificem Nyniam, Christus in aula poli.
<hymn_nyn. 22.1>	Ydrus in orbe gemit Christo dominante per orbem,
<hymn_nyn. 22.2>	Lumen adesse dei ydrus in orbe gemit.
<hymn_nyn. 23.1>	Zemma parata manet nigidis cumulata tenebris,
<hymn_nyn. 23.2>	Quo redeunt miseri zemma parata manet.
<hymn_nyn. 24.1>	Alma quiete boni pausant per secula cuncta
<hymn_nyn. 24.2>	Laudantes dominum alma quiete boni.
<hymn_nyn. 25.1>	Mystica verba canunt ad regia vota fideles
<hymn_nyn. 25.2>	Agmina sancta polo, mystica verba canunt,
<hymn_nyn. 26.1>	Et tibi perpetuo modulantur carmina regi
<hymn_nyn. 26.2>	Nocte dieque simul et tibi perpetuo.
<hymn_nyn. 27.1>	Nobilitasque poli sanctis concentibus illic
<hymn_nyn. 27.2>	Excubat obsequio nobilitasque poli.