<walahfr. gall. praef. 1 >	Promissi memor ecce mei, Gotzberte, quod olim
<walahfr. gall. praef. 2 >	Devovi ad praesens solvere, care, volo.
<walahfr. gall. praef. 3 >	Pulmentum, quod agreste lebes pro tempore prosae
<walahfr. gall. praef. 4 >	Apposuit, metricis condiet en salibus.
<walahfr. gall. praef. 5 >	Non ignoro aliquos memet culpare morarum,
<walahfr. gall. praef. 6 >	Qui quamvis sero debita solvo tamen,
<walahfr. gall. praef. 7 >	Cum promissa sciant patribus meruisse nepotes,
<walahfr. gall. praef. 8 >	Post multosque dies semina iacta meti.
<walahfr. gall. praef. 9 >	Iam, ni fallor, enim messes rediere bis octo,
<walahfr. gall. praef. 10>	Ex quo actus Galli scripsimus egregii.
<walahfr. gall. praef. 11>	Tunc Caesar Hludowicus erat nudatus honore:
<walahfr. gall. praef. 12>	Nunc heres eius nominis alter adest.
<walahfr. gall. praef. 13>	Ordior ergo heremo degens, operator in ipsa,
<walahfr. gall. praef. 14>	Quam pater incoluit Gallus amatque fovens.
<walahfr. gall. praef. 15>	Scripturae faciens epigrammata certa prioris
<walahfr. gall. praef. 16>	Tritae calle viae gressibus ibo novis;
<walahfr. gall. praef. 17>	Quoque magis celsis tanto brevioribus utar,
<walahfr. gall. praef. 18>	Iungens contiguis compita multa locis.
<walahfr. gall. praef. 19>	Suscipe, suscipiant quis cordi est: quod placet alto
<walahfr. gall. praef. 20>	Auctori tribuant, quod secus hocce michi.

<walahfr. gall. 1>	Sol, qui multifluo distinguit lumine mundum,
<walahfr. gall. 2>	Cum soleat rubeo nobis oriente renasci,
<walahfr. gall. 3>	Alter ab occidua radius tamen ortus Hierne
<walahfr. gall. 4>	Transiit ad flavos Alamannica in arva Suebos:
<walahfr. gall. 5>	Gallum dico patrem, genitum doctore Columba,
<walahfr. gall. 6>	Aucta Columbanum signat quem sillaba nobis.
<walahfr. gall. 7>	Sub quo vir domini primis edoctus ab annis
<walahfr. gall. 8>	Cuncta per ecclesiae crevisse stipendia fertur,
<walahfr. gall. 9>	Donec ad emeritos antistitis iret honores;
<walahfr. gall. 10>	Presbiter effectus meritorum munere tanto
<walahfr. gall. 11>	Fulsit, ut a cunctis magno coleretur amore.
<walahfr. gall. 12>	Cumque Columba volens perfecto tramite vitae
<walahfr. gall. 13>	Iussa redemptoris complere, ut linqueret omne,
<walahfr. gall. 14>	Quod ligat in terris vacuas per lubrica mentes,
<walahfr. gall. 15>	Iret inops mundi peregre, comes impiger illi
<walahfr. gall. 16>	Gallus adest. Francos adeunt, perstare rogantur,
<walahfr. gall. 17>	Exoptant vastis secreta habitacula silvis,
<walahfr. gall. 18>	Quo solo servire deo cessante tumultu
<walahfr. gall. 19>	Libertas secura queat; dat regia pulchrum
<walahfr. gall. 20>	Silvicolis censura locum, fit maxima fructus
<walahfr. gall. 21>	Fertilitas sancti. Sed, quae male depulit Adam
<walahfr. gall. 22>	Sedibus antiquis, nativo infecta veneno,
<walahfr. gall. 23>	Femina praeclaros pellit de sede colonos,
<walahfr. gall. 24>	Brunni - secunda mali Zezabel cognominis - hilda,
<walahfr. gall. 25>	Cuius ad omne malum rumor per saecula durat.
<walahfr. gall. 26>	Hac faciente simul regisque tirannide pulsi
<walahfr. gall. 27>	Merentes abeunt; nostrae confinia terrae
<walahfr. gall. 28>	Ingressi mox regem adeunt, cui tertia cessit
<walahfr. gall. 29>	Pars regni, memorantque suae commenta repulsae,
<walahfr. gall. 30>	Rursus et exposcunt tuta statione quietem.
<walahfr. gall. 31>	Regius assensum praebet favor atque legendi
<walahfr. gall. 32>	Optio cessa loci: Tucconia prima paratur
<walahfr. gall. 33>	Hospitio, iuxta locus opportunior Alpes,
<walahfr. gall. 34>	Cespite quam melior cultore. Hic sancta piorum
<walahfr. gall. 35>	Turba sedens docet indigenas venerarier unum
<walahfr. gall. 36>	Condigna pietate deum, contempnere vana
<walahfr. gall. 37>	Idola, amare fidem sanctis cum moribus almam.
<walahfr. gall. 38>	Gallus ab igne dei succensus fana perussit,
<walahfr. gall. 39>	Quaeque oblata forent divis sepelivit in undis.
<walahfr. gall. 40>	Hoc facto, commota novo plebs saeva furore,
<walahfr. gall. 41>	Daemonibus devota suis, occidere Gallum
<walahfr. gall. 42>	Atque Columbanum duris macerare flagellis
<walahfr. gall. 43>	Durat, sicque pios simul eiectare colonos.
<walahfr. gall. 44>	Haec pater addiscens, illis ventura prophetae
<walahfr. gall. 45>	More sciens, meritas verbis exaggerat iras:
<walahfr. gall. 46>	"Fiat in hac", aiens, "nostri trux ultio gente,
<walahfr. gall. 47>	Transeat ad natos vastatrix poena parentum,
<walahfr. gall. 48>	Delyros senium inveniat semperque potentum
<walahfr. gall. 49>	Duris imperiis generatio tota prematur".
<walahfr. gall. 50>	Paret adhuc duratque ingens anathematis huius
<walahfr. gall. 51>	Portio, ut electos praegrandia posse sciamus.
<walahfr. gall. 52>	Infecunda videns capiendae corda salutis,
<walahfr. gall. 53>	Non poenae mortisve metu, sed spe melioris
<walahfr. gall. 54>	Lucri tractus abit sociis comitantibus inde.
<walahfr. gall. 55>	Applicat Arbonam dictum quod nomine castrum,
<walahfr. gall. 56>	Quodque Brigantini medium lacus aequoris austro
<walahfr. gall. 57>	Subiectum servat, quidam quo forte sacerdos
<walahfr. gall. 58>	Willimarus erat, sanctos qui mente benigna
<walahfr. gall. 59>	Suscipiens refovere studet, septemque diebus
<walahfr. gall. 60>	Detinet, ac pastum procurans carnis eisdem
<walahfr. gall. 61>	Vitali mentis meruit pinguescere victu.
<walahfr. gall. 62>	Colloquio in medio quaerens venerabilis abbas,
<walahfr. gall. 63>	Essetne adiunctis intra locus ullus harenis,
<walahfr. gall. 64>	Quo fieri cellam ratio permitteret apta,
<walahfr. gall. 65>	Audiit: "In capite ipsius iacet aequoris illud,
<walahfr. gall. 66>	Unde Brigantini venere vocabula, castrum,
<walahfr. gall. 67>	Vera lacus; ibi structurae vestigia magna
<walahfr. gall. 68>	Cernimus antiquae, montes terra ipsa lacusque
<walahfr. gall. 69>	Inter abundantes laeta pinguedine fructus
<walahfr. gall. 70>	Reddit et instantem non fallit larga colonum".
<walahfr. gall. 71>	Laude loci pater attractus desiderat ipsum
<walahfr. gall. 72>	Visere; mox opera perducitur hospitis illuc.
<walahfr. gall. 73>	Nec mora, navigio provectus ut attigit oram
<walahfr. gall. 74>	Littoris optati, placuit patrique suisque
<walahfr. gall. 75>	Hospitium; ecclesiam, cursu quae proxima parvo,
<walahfr. gall. 76>	Oratum veniunt, veteri quae nomine pridem
<walahfr. gall. 77>	Virginis Aureliae sacrata, hoc tempore vili
<walahfr. gall. 78>	Ydolio sordebat, ibi simulachra deorum
<walahfr. gall. 79>	Parietibus duo fixa: malis erroribus illa
<walahfr. gall. 80>	Plebs venerabatur supplex tum vota ferendo:
<walahfr. gall. 81>	"Hi sunt quippe dei, quibus haec custodibus", inquit,
<walahfr. gall. 82>	"Terra viget nostrique locum tenuere parentes".
<walahfr. gall. 83>	Cumque resignaret festivum anni orbita tempus,
<walahfr. gall. 84>	Confluxit numerosa cohors solempniter, ut non
<walahfr. gall. 85>	Festa modo coleret, verum ut peregrina videret
<walahfr. gall. 86>	Corpora sanctorum, quos adfore fama canebat.
<walahfr. gall. 87>	Tum iussu cogente patris laudabile Gallus
<walahfr. gall. 88>	Dogma serit turbis suadens, ut semper adorent
<walahfr. gall. 89>	Verbigenam cum prole patrem sanctumque secuti
<walahfr. gall. 90>	Spiritum ab antiqua Sathane mox peste recedant.
<walahfr. gall. 91>	Dixit et templi deportans ydola e septo
<walahfr. gall. 92>	Comminuit lacuique dedit sorbenda propinquo.
<walahfr. gall. 93>	His ita patratis alii sua crimina fassi
<walahfr. gall. 94>	Iussa hylares hausere dei; pars altera priscis
<walahfr. gall. 95>	In tenebris remanere volens sua pertulit aegre
<walahfr. gall. 96>	Auferri simulachra sibi; tum deinde Columba
<walahfr. gall. 97>	Basilicae dignum reparans decus erigit aram.
<walahfr. gall. 98>	Omnibus officiis cum religione peractis
<walahfr. gall. 99>	In sua gaudentes permisit abire catervas.
<walahfr. gall. 100>	Interea coniuncta parant habitacula templo,
<walahfr. gall. 101>	Instat et arboribus quorundam cura serendis.
<walahfr. gall. 102>	Ast alii virides aptant pro viribus hortos,
<walahfr. gall. 103>	Retia sed Gallus texens subtilia fratrum
<walahfr. gall. 104>	Usibus assiduam piscoso ex aequore praedam
<walahfr. gall. 105>	Praebuit, ipse etiam populum solamine donans
<walahfr. gall. 106>	Interdum. Quodam vero dum tempore noctu
<walahfr. gall. 107>	Lina daret pelago pecori insidiatus aquoso,
<walahfr. gall. 108>	Audiit e summo vicini vertice montis
<walahfr. gall. 109>	Vocem terribili quandam clamore vocantem:
<walahfr. gall. 110>	"Consurgamus", ait, "pariter, pellamus ut hostes
<walahfr. gall. 111>	Hinc adventicios, nam turpe est, advena nudus
<walahfr. gall. 112>	Truserit indigenas propriis ut sedibus umquam.
<walahfr. gall. 113>	Ipsi equidem simulachra mihi conficta nephandis
<walahfr. gall. 114>	Ausibus arcentes templo pepulere meo me,
<walahfr. gall. 115>	Quodque magis doleo, populo sum exclusus adempto".
<walahfr. gall. 116>	Alter ab aequoreo veluti responsa profundo
<walahfr. gall. 117>	Reddidit: "Heu nota est, quae tete iniuria pressat,
<walahfr. gall. 118>	Adversis quam disco meis, namque agminis huius
<walahfr. gall. 119>	Unus adest, qui nos devastat et omnia nostra,
<walahfr. gall. 120>	Qui vel quidquid habet nostro inpenetrabile telo est,
<walahfr. gall. 121>	Cuncta crucis quoniam vallat munimine sanctae,
<walahfr. gall. 122>	Nominis hunc domini praemissa vocatio semper
<walahfr. gall. 123>	Tutatur, nichilumque putat molimina nostra".
<walahfr. gall. 124>	Per nomen his grande dei discedere mandans
<walahfr. gall. 125>	Litus adit festinus et abbati omne retexens
<walahfr. gall. 126>	Quidquid erat factum dictumque ex ordine pandit.
<walahfr. gall. 127>	His pater auditis fratres concurrere fecit,
<walahfr. gall. 128>	Et, prius inciperent domino quam solvere grates,
<walahfr. gall. 129>	Montibus in summis confusos daemoniorum
<walahfr. gall. 130>	Audivere sonos velut hac de sede meantum;
<walahfr. gall. 131>	Laudibus insistunt dominique iuvamina poscunt.
<walahfr. gall. 132>	Nonnulli interea cives documenta perosi
<walahfr. gall. 133>	Sanctorum abiciunt odiisque procacibus instant.
<walahfr. gall. 134>	Hac ratione ducem illorum pulsare locorum
<walahfr. gall. 135>	Aggressi dicunt: "Venatio publica propter
<walahfr. gall. 136>	Hos adventicios turbatur tota peritque".
<walahfr. gall. 137>	Hos motus dux ire iubet, de sedibus illis
<walahfr. gall. 138>	Qui sanctos abigant, quin fraudibus insuper auctis
<walahfr. gall. 139>	Civibus ab nequam sanctorum bucula furto
<walahfr. gall. 140>	Abstrahitur. Quam dum fratres indagine quaerunt
<walahfr. gall. 141>	Sollicita, accensi solita feritate latrones
<walahfr. gall. 142>	Obtruncant spoliantque pios; aliique sequentes
<walahfr. gall. 143>	Caesos inveniunt cellaeque perempta reportant
<walahfr. gall. 144>	Corpora: tunc omni vallati ex parte dolore
<walahfr. gall. 145>	Ancipitique malo caris de sedibus aegre
<walahfr. gall. 146>	Cedentes statuunt Italos pede tangere fines.
<walahfr. gall. 147>	Tristatos pater ipse sacri solamine verbi
<walahfr. gall. 148>	Mox relevans: "Fratres, his vas in partibus aureum
<walahfr. gall. 149>	Reperimus saevis plenum serpentibus", inquit,
<walahfr. gall. 150>	"Cedat tristitiae nimis exitiabile pondus,
<walahfr. gall. 151>	Noster enim dominus Latias nos mittet in oras,
<walahfr. gall. 152>	Inveniemus ubi sedes cum pace quietas".
<walahfr. gall. 153>	Cumque dies abitum sanctis provisa pararet.
<walahfr. gall. 154>	Protinus invasit Gallum subitanea febris,
<walahfr. gall. 155>	Unde patris pedibus procumbens: "Aegrio", dixit.
<walahfr. gall. 156>	"Acriter atque ideo non possum pergere tecum".
<walahfr. gall. 157>	Cui pater eximius respondit talibus orsis,
<walahfr. gall. 158>	Mente sub ancipiti languorem febris anhelae
<walahfr. gall. 159>	Convolvens, nichil esse putans quod voce fideli
<walahfr. gall. 160>	Asseruit comes indubius sanctusque sacerdos:
<walahfr. gall. 161>	"Nunc onerosa tibi quoniam mea iussa videntur,
<walahfr. gall. 162>	Et remanere cupis potius quam iungere gressum.
<walahfr. gall. 163>	En, dum sole fruar patiens ergastula carnis,
<walahfr. gall. 164>	Haud tibi missarum liceat celebrare tenorem,
<walahfr. gall. 165>	Linquere me quoniam gestis fratrumque catervam:
<walahfr. gall. 166>	His monitis parere velis, dulcissime fili".
<walahfr. gall. 167>	Haec fuerant postquam, properavit abire Columba,
<walahfr. gall. 168>	Vir domino carus, nulli pietate secundus.
<walahfr. gall. 169>	Sanxerat idcirco Christi praesaga voluntas
<walahfr. gall. 170>	Lite sub almigera sociam disiungere vitam,
<walahfr. gall. 171>	Quorum non fuerat dispar sed spiritus unus,
<walahfr. gall. 172>	Una fides, eadem purae dilectio mentis,
<walahfr. gall. 173>	Auctior ut messis amplis consurgeret agris.
<walahfr. gall. 174>	Sedibus en variis potiuntur rite coloni,
<walahfr. gall. 175>	Tempore quo valeant extremo offerre maniplos
<walahfr. gall. 176>	Multiplices largitori qui cuncta gubernat.
<walahfr. gall. 177>	O nimium felix talis dissensio patris,
<walahfr. gall. 178>	Gratia quam domini multis prodesse volebat,
<walahfr. gall. 179>	Ut iubar hoc geminum gemina sub luce micaret,
<walahfr. gall. 180>	Ne torpere seges raro cultore valeret,
<walahfr. gall. 181>	Neu culmos inter fallax succresceret herba,
<walahfr. gall. 182>	Herba veneniferae violat quae pectora sectae,
<walahfr. gall. 183>	Quin potius dignam caperet mercede coronam
<walahfr. gall. 184>	Iudicis adventu districti terribilisque.
<walahfr. gall. 185>	Utere, sancte pater, caelestibus utere donis,
<walahfr. gall. 186>	Quae largitor opum concedit moribus almis.
<walahfr. gall. 187>	Ergo ubi progreditur domini dilecta columba.
<walahfr. gall. 188>	Ut solet infirmis medicus conferre salutem,
<walahfr. gall. 189>	Qui tantum iussu clades morbosque refrenat,
<walahfr. gall. 190>	Contulit hic Gallo peregrinis munus in arvis.
<walahfr. gall. 191>	Presbiter hunc quidam propriis commendat alumpnis,
<walahfr. gall. 192>	Obsequio quorum, domino miserante, recepit
<walahfr. gall. 193>	Corporis amissas vires et robur ademptum.
<walahfr. gall. 194>	Caelitus auxilium meruit, qui ferrea corda
<walahfr. gall. 195>	Vomere facundo excoluit, sulcavit, aravit.
<walahfr. gall. 196>	Fare pias domino grates, Germania tota,
<walahfr. gall. 197>	Errorem qui te per Gallum spernere iussit,
<walahfr. gall. 198>	Finibus ex aliis doctorem dando peritum.
<walahfr. gall. 199>	Hinc pater aufugiens hominum consortia solus
<walahfr. gall. 200>	Desertis habitare locis desiderat, ac mox
<walahfr. gall. 201>	Famine mellifluo levitae fatur in aurem,
<walahfr. gall. 202>	Hilti - cuius erat nomen baptismate - boldus,
<walahfr. gall. 203>	Qui solitus fuerat piscosam saepe catervam
<walahfr. gall. 204>	Retibus inmissis ad litus ducere apricum,
<walahfr. gall. 205>	Venatu accipitrum pariter qui lustra viarum
<walahfr. gall. 206>	Omnia nota habuit, gressus simul atque regressus,
<walahfr. gall. 207>	Taliter hunc rogitat meritis confessor opimis:
<walahfr. gall. 208>	"O levita, mihi dulci sociatus amore,
<walahfr. gall. 209>	Propter amicitiam mentis tibi dindima pando.
<walahfr. gall. 210>	Est animo fixum semotam ducere vitam,
<walahfr. gall. 211>	Si deus annuerit, cui solo disco placere.
<walahfr. gall. 212>	Usibus his qui sit locus oportunus amico
<walahfr. gall. 213>	Pectore demonstra: tua nam vestigia sector".
<walahfr. gall. 214>	Ille sub haec humili respondit voce minister:
<walahfr. gall. 215>	"Imperiis parere tuis libet, o pater alme,
<walahfr. gall. 216>	Omnibus in rebus, sed nunc quod poscis abhorret.
<walahfr. gall. 217>	Sunt quoniam diris animantibus avia plena,
<walahfr. gall. 218>	Haec peragrant ursi et collectio saeva luporum,
<walahfr. gall. 219>	Est tellus montosa nimis praeruptaque saxis.
<walahfr. gall. 220>	Idcirco vereor, ne, si tu veneris illuc,
<walahfr. gall. 221>	Talibus a monstris patiaris scandala plura".
<walahfr. gall. 222>	Gallus ad haec loquitur stabili sub corde beatus:
<walahfr. gall. 223>	"Oris apostolici talis sententia fertur:
<walahfr. gall. 224>	Nil nocet adversi quos protegit ardua virtus,
<walahfr. gall. 225>	Vincimus in domino contraria cuncta saluti,
<walahfr. gall. 226>	Constat enim quaecumque bonis contingere possunt,
<walahfr. gall. 227>	Omnia prosperitate frui successibus almis.
<walahfr. gall. 228>	Daemonis haud formido minas, quia diligo Christum.
<walahfr. gall. 229>	Pergamus pariter, quo nos divina voluntas
<walahfr. gall. 230>	Ire iubet, sit nobiscum benedictio patris
<walahfr. gall. 231>	Altithroni, quem cuncta tremunt archana polorum".
<walahfr. gall. 232>	Iunxerat his dictis optantia verba minister:
<walahfr. gall. 233>	"Sume tibi sumptus et parvum rete, magister,
<walahfr. gall. 234>	Cras compos recte voti efficiare benigni,
<walahfr. gall. 235>	Inveniens sedes quaesitas; perfice coepta:
<walahfr. gall. 236>	Angelus, eduxit qui te tellure paterna,
<walahfr. gall. 237>	Dirigat ille tuum gressum virtute potenti,
<walahfr. gall. 238>	Annuat atque operis laeto iam fine potiri".
<walahfr. gall. 239>	Tunc pater egregius grates laudesque frequentans
<walahfr. gall. 240>	Ceperat ire viam socio ducente ministro.
<walahfr. gall. 241>	Cumque dies solito nonam contingeret horam,
<walahfr. gall. 242>	Conpellat Gallum praecursor dictus et infit:
<walahfr. gall. 243>	"Corporis ut vires recreemus, tempus adhaeret".
<walahfr. gall. 244>	Cui domini famulus: "Tu fac quodcumque necesse est,
<walahfr. gall. 245>	Ast ego nullius capiam ientacula victus,
<walahfr. gall. 246>	Ante michi quam cara deus habitacula monstret".
<walahfr. gall. 247>	Ille sub haec: "Socius non ponderis esse recuso,
<walahfr. gall. 248>	Qui consors cupio solaminis esse futuri".
<walahfr. gall. 249>	His ita concordi ieiunia lege diurna
<walahfr. gall. 250>	Pertulerant, itiner peragentes passibus aequis.
<walahfr. gall. 251>	Vergit ad occasum solis iam linia suetum
<walahfr. gall. 252>	Tempore, quo veniunt ad Steinaha nomine rivum.
<walahfr. gall. 253>	Offendunt illic pisces in gurgite nantes
<walahfr. gall. 254>	Quam plures, quos apprensos assare studebant,
<walahfr. gall. 255>	Ignibus accensis, Cereris quis munera iungunt.
<walahfr. gall. 256>	Haec quoque dum fierent, oratum Gallus abivit
<walahfr. gall. 257>	Ad loca, quae fuerant vepribus inculta nocivis.
<walahfr. gall. 258>	Corruit his irretitus vernaculus almus:
<walahfr. gall. 259>	Quem cum sustentare studet levita beatus,
<walahfr. gall. 260>	Gallus ad haec: "Sine me", dixit, "dulcissime fili,
<walahfr. gall. 261>	Iste quidem casus sublimia dona ministrat,
<walahfr. gall. 262>	Hic requies michi certa datur mercesque laboris".
<walahfr. gall. 263>	Finitis precibus signum crucis erigit, in quo
<walahfr. gall. 264>	Depositum retinens sanctorum capsa pependit.
<walahfr. gall. 265>	Qua coram dominum peterent cum more sueto
<walahfr. gall. 266>	Vir supplex humilisque, pius sanctusque viator,
<walahfr. gall. 267>	Vix tenui victu praemissa laude fruuntur.
<walahfr. gall. 268>	Post haec ad iussum famulatur belua sancti,
<walahfr. gall. 269>	Congeriem ligni ferventibus ignibus addens.
<walahfr. gall. 270>	Aestimat hoc comitem quod gessit posse latere,
<walahfr. gall. 271>	Sed non occulitur modio praeclara lucerna,
<walahfr. gall. 272>	Quin potius manifestatur per culmina sanctae
<walahfr. gall. 273>	Ecclesiae cunctis pandens exempla probata.
<walahfr. gall. 274>	Conditor ut mundi iussit sua facta tacere,
<walahfr. gall. 275>	Quando suos caros in montem duxit alumpnos:
<walahfr. gall. 276>	Haud aliter vetuit levitam Gallus amicum,
<walahfr. gall. 277>	Prodere ne vellet quae viderat acta stupenda.
<walahfr. gall. 278>	Interea lucis radios conspergere Phebus
<walahfr. gall. 279>	Incipit, atque suo iam terminat ore quietem
<walahfr. gall. 280>	Nocturnam solito Tytan splendore coruscans.
<walahfr. gall. 281>	Tunc levita pio alloquitur sermone patronum:
<walahfr. gall. 282>	"Dic, hodie quid facturi sumus, oro, magister."
<walahfr. gall. 283>	"Ne graviter toleres quod suadeo, postulo, frater:
<walahfr. gall. 284>	Haud decet, ut vacui nostram redeamus ad aulam.
<walahfr. gall. 285>	Presbitero quaequae potius sed dona feramus,
<walahfr. gall. 286>	Gaudeat ut nostro venatu antistes amatus."
<walahfr. gall. 287>	Reddidit his verbis contraria verba minister:
<walahfr. gall. 288>	"Est adeo gratum quod praecipis, optime doctor,
<walahfr. gall. 289>	Nec labor est, pariter iam nunc gradiamur ad amnem.
<walahfr. gall. 290>	Subsidium nobis forte praebebit benignus
<walahfr. gall. 291>	Conditor, eximiis opibus qui ditat egentes".
<walahfr. gall. 292>	Iverat his dictis ad ripam fluminis, ecce
<walahfr. gall. 293>	Femineos habitus stantes in littore nudos
<walahfr. gall. 294>	Conspicit, actutum hoc viso levita reversus
<walahfr. gall. 295>	Atque dei famulo per singula cuncta retexit,
<walahfr. gall. 296>	Daemonis instinctu quae viderat audieratque.
<walahfr. gall. 297>	Nec mora confestim solitis bellator in armis
<walahfr. gall. 298>	Caelitus auxilium, divino numine fretus,
<walahfr. gall. 299>	Submissis precibus confisus postulat aiens:
<walahfr. gall. 300>	"Tu deus omnitenens, cui servit regia caeli,
<walahfr. gall. 301>	Suscipe, quaeso, meos miserato corde precatus,
<walahfr. gall. 302>	Quatinus iste locus mundetur sorde maligna
<walahfr. gall. 303>	Spirituum nequam, quos iussio sancta tuorum
<walahfr. gall. 304>	Hinc procul expellat servorum deiciatque
<walahfr. gall. 305>	Atque in honore tui benedictus nominis extet.
<walahfr. gall. 306>	Hic tibi solvantur laudum praeconia semper,
<walahfr. gall. 307>	Hic tibi reddantur iustorum vota virorum,
<walahfr. gall. 308>	Hic maculae peccatorum tergantur avitae".
<walahfr. gall. 309>	Vix ea fatus erat, gemitus cum murmure saevo
<walahfr. gall. 310>	Daemones incipiunt iamiam discedere velle.
<walahfr. gall. 311>	Quos ille increpitans denuntiat atque minatus,
<walahfr. gall. 312>	Amplius ut numquam deserta habitacula quaerant.
<walahfr. gall. 313>	His lemures fugiunt compulsi talibus orsis.
<walahfr. gall. 314>	Post haec cum traherent e gurgite lina beati,
<walahfr. gall. 315>	Culmine de montis muliebri voce gementes
<walahfr. gall. 316>	Auditu capiunt larvas et talia fantes:
<walahfr. gall. 317>	"Heu nobis, quae spes et quae fiducia restat,
<walahfr. gall. 318>	Sedibus e cunctis propellimur atque fugamur,
<walahfr. gall. 319>	Non iuga, non montes, non devia lustra ferarum,
<walahfr. gall. 320>	Non latices habitare vacat, non denique rura.
<walahfr. gall. 321>	Hic peregrinus amat nostras evertere fraudes,
<walahfr. gall. 322>	Artibus atque suis molimina nostra retundit,
<walahfr. gall. 323>	Exploratque vias, per quas nos sternere possit".
<walahfr. gall. 324>	Saepius hos audit gemitus levita deinde
<walahfr. gall. 325>	In saltu quodam, cui mons vicinus adhaeret,
<walahfr. gall. 326>	Mons, qui Caelestis vocitatur more latino.
<walahfr. gall. 327>	Talia cum fierent, abeunt fantasmata dira,
<walahfr. gall. 328>	Copia serpentum post haec in vallibus illis
<walahfr. gall. 329>	Ingens horrebat, quos depulit inde beatus
<walahfr. gall. 330>	Imperio forti, domini robustus amore.
<walahfr. gall. 331>	Vipereae fraudes merito cedunt pietati,
<walahfr. gall. 332>	Per quam religio divini nominis orbi
<walahfr. gall. 333>	Innotuit, fidei postquam fundamina crescunt.
<walahfr. gall. 334>	Non pars esse potest infido et valde fideli,
<walahfr. gall. 335>	Daemonici cunei pellit sociamina Gallus
<walahfr. gall. 336>	Errorisque locum in sanctum mutavit asilum.
<walahfr. gall. 337>	Hinc remeant, ubi vexillum crucis ante locabat,
<walahfr. gall. 338>	Et levita: "Pater, castrum repetamus", et ille
<walahfr. gall. 339>	"Ut libet, o fili, proprias invisito sedes,
<walahfr. gall. 340>	Ast ego post triduum, domino duce, te sequar exin".
<walahfr. gall. 341>	Reddidit his verbis contraria dicta minister:
<walahfr. gall. 342>	"Te sine, virtutum doctor pariterque operator,
<walahfr. gall. 343>	Ante oculos veniam nequaquam patris amati
<walahfr. gall. 344>	Presbiteri, quoniam non audeo solus abire,
<walahfr. gall. 345>	Obiciat ne forte mihi: "Cur, quaeso, patronum
<walahfr. gall. 346>	Solivagum linquens ad me properare volebas,
<walahfr. gall. 347>	I citus et propere Gallum revocare studeto".
<walahfr. gall. 348>	Sanctus ad haec: "Fili dulcissime, calle citato
<walahfr. gall. 349>	Accelera gressum, post te velocius ibo".
<walahfr. gall. 350>	Haec postquam fuerant veraci dicta tenore,
<walahfr. gall. 351>	Levita redeunte domum, sine teste remansit
<walahfr. gall. 352>	Illic per triduum sanctus ieiunus et absque
<walahfr. gall. 353>	Omni corporei victus solamine nudus.
<walahfr. gall. 354>	Hic tantum, ut certum est, divinis pascitur escis,
<walahfr. gall. 355>	Angelicis dapibus saturat quem larga potestas.
<walahfr. gall. 356>	Quattuor exactis consueto more diebus
<walahfr. gall. 357>	Ad cellam sancti Gallus remeavit amatus
<walahfr. gall. 358>	Presbiteri, quem mox humili sub corde salutans
<walahfr. gall. 359>	Omnimodas grates solvit laudesque rependit,
<walahfr. gall. 360>	Quod duce levita nil est perpessus acerbi.
<walahfr. gall. 361>	Haec dum perciperet laetanti pectore vates,
<walahfr. gall. 362>	Apposuit mensam, simul et post verba sacrata
<walahfr. gall. 363>	Prandere incipiunt, domini praeconia fantes.
<walahfr. gall. 364>	Nuntius interea venit, qui talia narrat
<walahfr. gall. 365>	Presbitero collaudanti miracula Galli:
<walahfr. gall. 366>	"Transiit e mundo praesul Gaudentius urbis
<walahfr. gall. 367>	Constanti- meritis et felix actibus -ensis".
<walahfr. gall. 368>	Hoc ubi suggessit, qui nuntia tristia gestat,
<walahfr. gall. 369>	Presbiter et Gallus toto conamine mentis
<walahfr. gall. 370>	Insistunt precibus dignis lacrimisque benignis
<walahfr. gall. 371>	Pontifici veniam rogitantes voce sub una:
<walahfr. gall. 372>	"Da requiem famulo solventi debita carnis,
<walahfr. gall. 373>	Vivorum rector defunctorumque redemptor.
<walahfr. gall. 374>	Destinat interea vati mandamina princeps
<walahfr. gall. 375>	Cui nomen Gunzo clarum posuere parentes,
<walahfr. gall. 376>	Actibus illustris et nobilitate decorus.
<walahfr. gall. 377>	Ille sacerdotem poscit, petit, orat, ut ad se
<walahfr. gall. 378>	Caelicolam Gallum celeri sub tramite ducat,
<walahfr. gall. 379>	Eius ut effuso mereatur sospite nata
<walahfr. gall. 380>	Oratu mentis mestos amittere luctus.
<walahfr. gall. 381>	Sola fuit certe genitori haec filia tantum,
<walahfr. gall. 382>	Cuius erat facies splendens in ymagine Phebi,
<walahfr. gall. 383>	Quam valido vexat cruciatu daemon iniquus.
<walahfr. gall. 384>	His miserabilibus morbis substrata iacebat,
<walahfr. gall. 385>	Esurie marcet, potum somnumque refutat
<walahfr. gall. 386>	Angitur interius diro compressa dolore
<walahfr. gall. 387>	Ceu sine mente volutatur per sordida cena;
<walahfr. gall. 388>	Inguina crudeli percussus acinace verres:
<walahfr. gall. 389>	Haud aliter spumas iaciens insana puella
<walahfr. gall. 390>	Aestuat atque dolet, meret, tristatur, abhorret.
<walahfr. gall. 391>	Spreverat haec etiam missos a rege nefandos
<walahfr. gall. 392>	Pontifices, quibus inproperans commissa reatus
<walahfr. gall. 393>	Insanae mentis bachatur turbine saevo.
<walahfr. gall. 394>	Ardentes oculi signant, quod spiritus atrox
<walahfr. gall. 395>	Possidet interius praecordia pectoris atri.
<walahfr. gall. 396>	Presbiter interea Gallum compellat et inquit:
<walahfr. gall. 397>	"Principis an nosti mandatum, care magister,
<walahfr. gall. 398>	Imperat, absque mora ut pariter veniamus ad illum."
<walahfr. gall. 399>	"Hoc itiner, fili, tu perfice, quid mihi, quaeso,
<walahfr. gall. 400>	Est cum divitibus mundi primoribus atque?
<walahfr. gall. 401>	Ad loca nunc redeam, quae sunt habitacula sola".
<walahfr. gall. 402>	Haec aiens Gallus, respondit talia vates:
<walahfr. gall. 403>	"Noli, sancte pater, noli mihi dicere contra,
<walahfr. gall. 404>	Ne tibi vim faciat rabida dux percitus ira,
<walahfr. gall. 405>	Lictores mittens, qui te violenter ad illum
<walahfr. gall. 406>	Usque locum rapiant, quo nosmet iusserat ire.
<walahfr. gall. 407>	Haud ita: quin potius pariter tendamus ovantes
<walahfr. gall. 408>	Perficere imperium devoti principis exin".
<walahfr. gall. 409>	Vir domino plenus respondit talia Gallus:
<walahfr. gall. 410>	"Crede mihi, frater dulcissime, vates amate,
<walahfr. gall. 411>	Ibo prius cellam fratresque revisere nostros,
<walahfr. gall. 412>	Qualiter erga illos maneat miseratio Christi,
<walahfr. gall. 413>	Quam teneant vitae communi tramite normam".
<walahfr. gall. 414>	Dixerat haec domini miles, quia noluit ire,
<walahfr. gall. 415>	Ut dux presbitero mandaverat ante beato.
<walahfr. gall. 416>	Confestim Gallus dilectam venit ad aulam,
<walahfr. gall. 417>	Atque valefaciens illis, quos reperit illic,
<walahfr. gall. 418>	Fratribus Italiam se finxerat ire duobus
<walahfr. gall. 419>	Assumptis, itiner sed per iuga Retia flectens
<walahfr. gall. 420>	Venerat usque locum, vicino monte relicto,
<walahfr. gall. 421>	Sennia qui gentis vocitatur more vetusto.
<walahfr. gall. 422>	Indeque digressi veloci tramite vicum
<walahfr. gall. 423>	Ad quendam veniunt, in quo tunc forte manentes
<walahfr. gall. 424>	Offendunt illic hominem rumoris honesti
<walahfr. gall. 425>	Nomine Iohannem iustum sanctumque benignum,
<walahfr. gall. 426>	Levitam castum, placidum, dominumque timentem.
<walahfr. gall. 427>	Hic Gallum comitesque suos confovit amicis
<walahfr. gall. 428>	Obsequiis, grates domino laudesque repensans
<walahfr. gall. 429>	Hospitio meruit proprio quod cernere sanctae
<walahfr. gall. 430>	Religionis amatores cultusque venusti.
<walahfr. gall. 431>	Iste quidem solitus fuerat levita Iohannes
<walahfr. gall. 432>	Pauperibus Christi gratis solamina ferre
<walahfr. gall. 433>	Atque iuvare inopes et sustentare misellos.
<walahfr. gall. 434>	Vir domini Gallus simulat se mente serena
<walahfr. gall. 435>	Confecisse itiner prolixum tempore parvo.
<walahfr. gall. 436>	Tunc inibi septem pariter mansere diebus
<walahfr. gall. 437>	In precibus pernoctantes ymnisque sacratis.
<walahfr. gall. 438>	Triverat in vacuum numquam sua tempora Gallus,
<walahfr. gall. 439>	Sed meditabatur semper caelestia iussa,
<walahfr. gall. 440>	Perpetuam quibus ad requiem pertingere posset.
<walahfr. gall. 441>	Felix Galle, vale per tempora cuncta beatus!
<walahfr. gall. 442>	Presbiter interea, de quo iam diximus ante,
<walahfr. gall. 443>	Audito abscessu Galli conscendere scalmum
<walahfr. gall. 444>	Protinus accelerat, quae sunt et gesta retexit
<walahfr. gall. 445>	Gunzoni, quem dux confestim calle citato
<walahfr. gall. 446>	Imperat, ut redeat velox Gallumque reducat,
<walahfr. gall. 447>	Quatinus eripiat possessam a daemone saevo
<walahfr. gall. 448>	Temporibus multis natam; mox addit et inquit:
<walahfr. gall. 449>	"Si Galli meritis laetabor sospite nata
<walahfr. gall. 450>	Praesulis ad culmen meme pertinget agente,
<walahfr. gall. 451>	Insuper eximiis opibus ditabo patronum
<walahfr. gall. 452>	Pervigilem, cautum, nescit qui fallere quemquam.
<walahfr. gall. 453>	Haec postquam princeps, festinat abire sacerdos,
<walahfr. gall. 454>	Eius ut obsequium valeat complere. Deinde
<walahfr. gall. 455>	Pontifices veniunt Sigiberti dona ferentes,
<walahfr. gall. 456>	Regis honorifici, quos miserat inclytus heros,
<walahfr. gall. 457>	Ut sibi sponsatam sanarent rite puellam,
<walahfr. gall. 458>	Pestibus infestis quam vis inimica fatigat.
<walahfr. gall. 459>	Cumque preces illi fudissent summa precantes
<walahfr. gall. 460>	Atque simul praesentarent regalia dona,
<walahfr. gall. 461>	Inchoat haec cernens, nimio languore peresa,
<walahfr. gall. 462>	Daemonis horrendi impulsu virguncula bachans
<walahfr. gall. 463>	Excutere e vinclis diris manibusque tenentum,
<walahfr. gall. 464>	Insequiturque sacerdotes mucrone retecto,
<walahfr. gall. 465>	Sed non praevaluit, voluit quod spiritus ater,
<walahfr. gall. 466>	Obloquiturque per os vesanae atque exprobrat uni
<walahfr. gall. 467>	Ex illis dirum frendens male pestifer anguis:
<walahfr. gall. 468>	"Si me sede cupis prisca exstirpare, profane,
<walahfr. gall. 469>	Cur tecum non duxisti, turpissime, natam,
<walahfr. gall. 470>	De te quam genuit sublato nonna pudore?
<walahfr. gall. 471>	Haud secus egrediar, nisi venerit illa"; deinde
<walahfr. gall. 472>	Taliter inproperat socio commissa nephanda:
<walahfr. gall. 473>	"Tu tribus extiteras corruptor virginitatis
<walahfr. gall. 474>	Atque pudicitiae scelerata mente puellis;
<walahfr. gall. 475>	Propter adulterium vobis parere recuso,
<walahfr. gall. 476>	Vos ob tale scelus non formidare valebo.
<walahfr. gall. 477>	Novi quem timeo, timui quem quemque timebo,
<walahfr. gall. 478>	Est vir apud dominum virtutis nomine Gallus
<walahfr. gall. 479>	Egregiae, meritis felix et dignus opimis,
<walahfr. gall. 480>	Expulit audacter qui me de sede cupita,
<walahfr. gall. 481>	Cuius ad imperium, si venerit, ocius ibo.
<walahfr. gall. 482>	Audeo contra illum nullo subsistere passu,
<walahfr. gall. 483>	Saepe meas, ubicumque fui, destruxerat artes:
<walahfr. gall. 484>	Compulit et quia dux illum loca linquere cara,
<walahfr. gall. 485>	Quae prius incoluit meditans habitare seorsum,
<walahfr. gall. 486>	Principis idcirco natam nunc valde fatigo,
<walahfr. gall. 487>	A qua non, nisi per Gallum, removebor in aevum".
<walahfr. gall. 488>	Talia cumque furens vesanis frenderet, orsis,
<walahfr. gall. 489>	Unus pontificum maxillam percutit atque
<walahfr. gall. 490>	Bachanti iratus denuntiat ore puellae:
<walahfr. gall. 491>	"Obmutesce, sile, retice, falsissime daemon,
<walahfr. gall. 492>	Mendax, crudelis, verique relictor honoris,
<walahfr. gall. 493>	Humani generis deceptor, lubricus anguis,
<walahfr. gall. 494>	Oppilato fores, per quas inimica venena
<walahfr. gall. 495>	Prima tulit mulier, quae assensum praebet iniquo
<walahfr. gall. 496>	Suasori, cum qua cecidit generosa propago,
<walahfr. gall. 497>	Quam potiore statu reparat divina potestas".
<walahfr. gall. 498>	Aestimat haec narrans praesul, quod diceret illa
<walahfr. gall. 499>	Alite de gallo, qui nuntius esse diei
<walahfr. gall. 500>	Creditur et lucis quem novimus esse ministrum.
<walahfr. gall. 501>	His ita transactis vates remeare parantes
<walahfr. gall. 502>	Ad sua confusi redeunt regique reportant
<walahfr. gall. 503>	Singula quae fuerant et gesta ex ordine pandunt.
<walahfr. gall. 504>	Illius exemplum supplex imitatur et almus
<walahfr. gall. 505>	Vir domini Gallus fugiens per opaca locorum.
<walahfr. gall. 506>	Funditus ut posset vacuum vitare favorem,
<walahfr. gall. 507>	Quem plebs cuncta sibi regem poscebat, at ille
<walahfr. gall. 508>	Declinans homines et per deserta moratus
<walahfr. gall. 509>	Omnibus insinuans humanam spernere laudem.
<walahfr. gall. 510>	O quam mira dei maiestas atque potestas,
<walahfr. gall. 511>	Cui nil esse potest abstrusum nilque latere!
<walahfr. gall. 512>	Quamlibet occultis felix tegeretur in arvis,
<walahfr. gall. 513>	Omnia qui cernit praesentia sive futura
<walahfr. gall. 514>	Athletae Gallo tantum servavit honorem,
<walahfr. gall. 515>	Eius ut in precibus claresceret ardua virtus.
<walahfr. gall. 516>	Haec post verba quidem studuit repedare sacerdos
<walahfr. gall. 517>	Atque dei famulum perquirere calle sagaci,
<walahfr. gall. 518>	Hunc sicubi posset forsan reperire latentem.
<walahfr. gall. 519>	Collibus investigatis et montibus aspris
<walahfr. gall. 520>	Tunc demum... in spelunca reperit illum,
<walahfr. gall. 521>	Pane salutifero pascentem cordis acumen.
<walahfr. gall. 522>	Ad quem prostratis genibus sic fatur et inquit:
<walahfr. gall. 523>	"Obsecro te, venerande pater, carissime Galle,
<walahfr. gall. 524>	Pergere ne mecum titubes ad principis aulam,
<walahfr. gall. 525>	A quo larga tibi parantur dona, magister,
<walahfr. gall. 526>	Tantum si natam sanaris peste remota,
<walahfr. gall. 527>	Quam nimis infestat daemon crudelis et horrens.
<walahfr. gall. 528>	Te dux accersit, te quaerit teque precatur,
<walahfr. gall. 529>	Quo per te incolumem mereatur cernere natam.
<walahfr. gall. 530>	Exceptis aliis, quae vult tibi tradere, donis
<walahfr. gall. 531>	Pontificis faciet sublimi sede potiri".
<walahfr. gall. 532>	Talibus de rebus fierent cum verba vicissim,
<walahfr. gall. 533>	Ecce repente supervenit levita Iohannes,
<walahfr. gall. 534>	Dona ferens famulo solito potusque cibique.
<walahfr. gall. 535>	Quem cum vir domini Gallus cognosset adesse,
<walahfr. gall. 536>	Multimodas egit grates pro munere tanto
<walahfr. gall. 537>	Virtutum domino, tribuit qui commoda solus.
<walahfr. gall. 538>	Discubuere simul convivae valde fideles
<walahfr. gall. 539>	Presbiter et Gallus fidissimus atque Iohannes,
<walahfr. gall. 540>	Inter et has epulas rimantur iura polorum.
<walahfr. gall. 541>	Famine tunc humili Gallus compellat amicum
<walahfr. gall. 542>	Presbiterum: "Obstantem nobiscum ducito noctem,
<walahfr. gall. 543>	Cras miserante deo tecum proficiscar". At ille
<walahfr. gall. 544>	Annuit his precibus consensum valde libenter.
<walahfr. gall. 545>	Audito Gallum discedere velle Iohannes,
<walahfr. gall. 546>	Speluncae fieri custos deposcit et optat
<walahfr. gall. 547>	Omnibus atque modis cellam servare magistri.
<walahfr. gall. 548>	Sanctus ad haec: "Fili, bene te dixisse memento,
<walahfr. gall. 549>	Tramite praepropero mihi nunc loca visere nostra
<walahfr. gall. 550>	Est cordi, post haec castrum ad remeabo citato".
<walahfr. gall. 551>	Antistes iurat Gallum, contraria dictis
<walahfr. gall. 552>	Ne faceret, complens potius pia famina factis,
<walahfr. gall. 553>	Ne reus existat voti, quod voverat ipse.
<walahfr. gall. 554>	Presbiter hinc certus solitam repedavit ad urbem.
<walahfr. gall. 555>	Cumque dei famulus directo calle veniret
<walahfr. gall. 556>	Ocius ad cellam indulgens sua membra sopori,
<walahfr. gall. 557>	Unam cum sociis noctem transegerat illic.
<walahfr. gall. 558>	Mane iterum vincto fratrum duplicamine caro
<walahfr. gall. 559>	Venerat ad castrum, quo postulat ire sacerdos.
<walahfr. gall. 560>	Repperit ecce inibi legatum principis almus
<walahfr. gall. 561>	Illos qui summo nisu properare coegit.
<walahfr. gall. 562>	Indicat hic etiam: "Triduo iam perqueseverat
<walahfr. gall. 563>	Absque cibo dira frendens sub clade puella".
<walahfr. gall. 564>	Quo audito sancta sub religione manentes
<walahfr. gall. 565>	Presbiter et Gallus conscensis navibus ultro
<walahfr. gall. 566>	Undas per vitreas remis sulcantibus aequor
<walahfr. gall. 567>	Principis usque domum veniunt sub nocte sequenti.
<walahfr. gall. 568>	Talia iure quidem sancti metabula carpunt,
<walahfr. gall. 569>	Quos divina salus refovet, veneratur, honorat.
<walahfr. gall. 570>	Actibus egregiis clarescit gratia Christi,
<walahfr. gall. 571>	Quae e celsis humiles, e parvis efficit altos,
<walahfr. gall. 572>	Elatos spernit, contempnit valde superbos,
<walahfr. gall. 573>	Respicit atque inopes, subiectos ditat egenos:
<walahfr. gall. 574>	Haec dignata fuit Gallo servare decorem
<walahfr. gall. 575>	Virtutis tantae, quem noverat esse ministrum
<walahfr. gall. 576>	Iustitiae, ut captam sanaret mente puellam,
<walahfr. gall. 577>	Daemone quae graviter doluit possessa superbo.
<walahfr. gall. 578>	Ergo age, nunc sancti virtus patefacta nitescat,
<walahfr. gall. 579>	Qui vir apostolicus Germanis constat in aevum,
<walahfr. gall. 580>	Iusserat interea princeps intrare cubile
<walahfr. gall. 581>	Conspicua domini famulos virtute serenos.
<walahfr. gall. 582>	In quo nata iacet flatu lassata maligno.
<walahfr. gall. 583>	Una non solum, varia sed peste laborans
<walahfr. gall. 584>	In gremio matris ceu mortua strata videtur.
<walahfr. gall. 585>	Nil valet obtutu, penitus nil sentit et aure,
<walahfr. gall. 586>	Officio manuum fraudatur, lingua tepescit,
<walahfr. gall. 587>	Funditus olfactu proprio gustuque carebat
<walahfr. gall. 588>	Intus et exterius cuncto spoliatur honore.
<walahfr. gall. 589>	Quid loquar horrisonas clades, ad cetera pergam.
<walahfr. gall. 590>	Talis pestifero fetor fumavit ab ore,
<walahfr. gall. 591>	Qualem nec sulphur calefactum reddere suevit,
<walahfr. gall. 592>	Omnia namque dolet, quoniam persuasor iniquus
<walahfr. gall. 593>	Facturam domini spiritu nudavit ab omni.
<walahfr. gall. 594>	Presbiter et Gallus, veluti dux imperat, intrant,
<walahfr. gall. 595>	Ingressique domum confestim sanctus ad alta
<walahfr. gall. 596>	Sustollit mentem, corpus prostravit ad arva,
<walahfr. gall. 597>	Tales atque preces humili de pectore manant:
<walahfr. gall. 598>	"Tu dee celsipotens, solus qui condis abyssum,
<walahfr. gall. 599>	Aequora cui parent, cui caeli obtemperat ordo.
<walahfr. gall. 600>	Sumere qui carnem voluisti ex virgine sacra.
<walahfr. gall. 601>	Sanguine qui proprio solvisti debita mortis,
<walahfr. gall. 602>	Cuius in aeternum nos passio sancta redemit,
<walahfr. gall. 603>	Quique prius fuimus mersi caligine caeca,
<walahfr. gall. 604>	Per te nunc fidei lucem gaudemus habere,
<walahfr. gall. 605>	Tu qui cuncta potes, merito qui solus ab aevo
<walahfr. gall. 606>	Diceris omnipotens, te postulo, deprecor, oro
<walahfr. gall. 607>	Submissis precibus vilis supplexque minister,
<walahfr. gall. 608>	Quatinus impurum iubeas exire latronem,
<walahfr. gall. 609>	Gaudeat et mulier ferali mente relicta
<walahfr. gall. 610>	Atque tibi valeat condignas reddere laudes.
<walahfr. gall. 611>	Neve tui iuris famuletur plasma tyranno".
<walahfr. gall. 612>	His ita libatis surrexit Gallus et illam
<walahfr. gall. 613>	Protinus erexit, quam repperit ante iacentem,
<walahfr. gall. 614>	Atque invasorem tali sub lege cohercet:
<walahfr. gall. 615>	"Per patris et nati nomen flatusque benigni
<walahfr. gall. 616>	Impero, praecipio, contestor, iuro fidelis,
<walahfr. gall. 617>	Ut linquas hoc plasma dei, infandissime daemon".
<walahfr. gall. 618>	Haec cum sanctifico depromeret ore beatus
<walahfr. gall. 619>	Intentis oculis Gallum prospexit et exin
<walahfr. gall. 620>	Spiritus inmundus crudeli perstrepit ore:
<walahfr. gall. 621>	"Tune es Gallus", ait, "qui me confundis ubique,
<walahfr. gall. 622>	Sedibus eque meis longe lateque repellis?
<walahfr. gall. 623>	Quid tibi conmerui peccaminis atque reatus?
<walahfr. gall. 624>	Te propter sociosque tuos hanc principis huius
<walahfr. gall. 625>	Invasi natam, quam me nunc linquere cogis.
<walahfr. gall. 626>	Quo nunc ire iubes, haec si loca desero, Galle"?
<walahfr. gall. 627>	Spiritui nequam respondit talia sanctus:
<walahfr. gall. 628>	"Est tibi supplicium per saecula multa paratum,
<walahfr. gall. 629>	Cuius finis erit nullus, nec terminus ullus,
<walahfr. gall. 630>	In quo perpetuo cruciabere tempore, daemon,
<walahfr. gall. 631>	Illuc vade miser, ubi sunt incendia plura,
<walahfr. gall. 632>	Est ubi nulla quies, gemitus, fragor, horror et ingens,
<walahfr. gall. 633>	Illuc perge, Sathan, lugens sine fine dierum,
<walahfr. gall. 634>	Portio nulla tibi domini cum plasmate iam sit
<walahfr. gall. 635>	Ulterius, crudelis, atrox, perverse, rebellis".
<walahfr. gall. 636>	His dictis cunctis cernentibus ore puellae
<walahfr. gall. 637>	Exit avis veluti fuligine tetrior omni
<walahfr. gall. 638>	Spiritus horribilis, austerus, turpis et impos.
<walahfr. gall. 639>	Haec avis emissam praecessit forte columbam,
<walahfr. gall. 640>	Plantator vitis quam destinat ut revolaret,
<walahfr. gall. 641>	Foedere quae rupto non est conversa retrorsum,
<walahfr. gall. 642>	Inmundis dapibus sed pascitur arte nociva.
<walahfr. gall. 643>	Haud mora, continuo surrexit femina sospes,
<walahfr. gall. 644>	Sospes et incolumis gaudenti est reddita matri.
<walahfr. gall. 645>	O pietas veneranda dei, quae talia confert
<walahfr. gall. 646>	Humano generi famulos per valde fideles!
<walahfr. gall. 647>	Filia sanatur, laetantur iure parentes,
<walahfr. gall. 648>	Cernentes domini laudant magnalia summi:
<walahfr. gall. 649>	Gloria trina deo, qui condidit omnia solus.
<walahfr. gall. 650>	Dux igitur Gallum natae persuasus amore
<walahfr. gall. 651>	Muneribus ditat variis opibusque benignis,
<walahfr. gall. 652>	Insuper et supplex sincera mente poposcit,
<walahfr. gall. 653>	Quatinus ad culmen dignetur scandere summi
<walahfr. gall. 654>	Praesulis et pondus renuat non tale subire.
<walahfr. gall. 655>	His dictis Gallus contraria dicta rependit:
<walahfr. gall. 656>	"Visibili pater egregius dum sole fruetur,
<walahfr. gall. 657>	Et dum vitali vescetur flamine carus
<walahfr. gall. 658>	Iure Columbanus pietatis ydoneus auctor
<walahfr. gall. 659>	Presbiteri officium vetitus sum tangere sanctum.
<walahfr. gall. 660>	Audeo quocirca numquam pia iussa magistri
<walahfr. gall. 661>	Fraudibus illicitis perrumpere, ne michi forte
<walahfr. gall. 662>	Ceu transgressori contingat passio poenae.
<walahfr. gall. 663>	Corporis ergo prius leto me dedere cordi est,
<walahfr. gall. 664>	Quam violare patris mandatum mente rebelli.
<walahfr. gall. 665>	Sed tamen ut faciam, princeps, quaecumque suades,
<walahfr. gall. 666>	Ante per indiculum dulci insinuabo magistro
<walahfr. gall. 667>	Quod cupis et quod vis fieri quod suggeris atque.
<walahfr. gall. 668>	Et si permissum sancti intellexero patris,
<walahfr. gall. 669>	Tunc curae pastoralis non sperno cathedram".
<walahfr. gall. 670>	Dux ait ad Gallum: "Bene tu dixisse videris.
<walahfr. gall. 671>	Ergo, pater felix, fiat tua verba secundum,
<walahfr. gall. 672>	Sit tibi vita comes, domino moderante superno,
<walahfr. gall. 673>	Pacis honore pio per saecula cuncta fruaris".
<walahfr. gall. 674>	Tunc donis secum sumptis venerabilis exul -
<walahfr. gall. 675>	Exul erat certe, sicut sermone docemur
<walahfr. gall. 676>	Psalmigraphi, cuius talis sententia fertur:
<walahfr. gall. 677>	"Incola sum peregrinus" et hic velut ante fuerunt
<walahfr. gall. 678>	Antiqui patres, quorum de stirpe venimus -
<walahfr. gall. 679>	Certatim accelerat summo conamine nitens,
<walahfr. gall. 680>	Quo vada salsa queat celeri superare faselo.
<walahfr. gall. 681>	Aequoreos fluctus dum verrit corbita levis,
<walahfr. gall. 682>	Non cessat sanctum Gallus cantare celeuma.
<walahfr. gall. 683>	Imperat interea princeps, ut menia cellae
<walahfr. gall. 684>	Pleniter instaurarentur conamine sancto
<walahfr. gall. 685>	Iuxta dispositum sancti doctique patroni.
<walahfr. gall. 686>	Cercyrus ut patitur remis agitantibus aestum,
<walahfr. gall. 687>	Ad litus donec veniat quod gestit amatum:
<walahfr. gall. 688>	Haud aliter potuit Gallus requiescere, donec
<walahfr. gall. 689>	Ad certum finem pertingeret hora precatus.
<walahfr. gall. 690>	Aequora transvectus castrum, quod nomine avito
<walahfr. gall. 691>	Arbonam vocitant Galli, subit, intrat et illic
<walahfr. gall. 692>	Pauperibus Christi, caecis reliquisque misellis.
<walahfr. gall. 693>	Pupillis, viduis, mancis et compede pressis,
<walahfr. gall. 694>	Carcere detentis, manicis pedicisque ligatis,
<walahfr. gall. 695>	Omnibus his tribuens solamina grata beatus
<walahfr. gall. 696>	Usus in proprios nil quaerit habere repostum.
<walahfr. gall. 697>	Munificis manibus fluxerunt dona cupita,
<walahfr. gall. 698>	Funditus expendit caeli possessor in arvis,
<walahfr. gall. 699>	Quae princeps terrenus ei conferre valebat,
<walahfr. gall. 700>	Ut sibi divitias mercetur in arce polorum,
<walahfr. gall. 701>	Quas nullus dare quit, nisi conditor unus et ipse.
<walahfr. gall. 702>	Discipulus quidam Magno - cum cerneret - aldus,
<walahfr. gall. 703>	E cunctis opibus nil conservasse magistrum,
<walahfr. gall. 704>	Illum adiit tacito et memorat se velle tenere
<walahfr. gall. 705>	Vas quoddam pretiosum argentei valde metalli
<walahfr. gall. 706>	Caelatum variis sculpturis undique fabre:
<walahfr. gall. 707>	Inde queunt fieri calices et pocula sancta,
<walahfr. gall. 708>	Pocula sancta quidem sacris altaribus apta.
<walahfr. gall. 709>	Gallus ad haec: "Fili, semper memor esse studeto
<walahfr. gall. 710>	Infirmo cuidam loquitur quod claviger aulae
<walahfr. gall. 711>	Aethereae summus duodeni Petrus honoris:
<walahfr. gall. 712>	"Aurea dona mihi non sunt, argentea desunt".
<walahfr. gall. 713>	Quapropter miserere inopis, miserere tuimet,
<walahfr. gall. 714>	Et quod nunc restat laetus largire libenter.
<walahfr. gall. 715>	Nonne Columbanus, praeceptor valde peritus,
<walahfr. gall. 716>	Munera sancta litans in vasis libat aenis,
<walahfr. gall. 717>	Crederis ac specie confixus, Christe, metalli".
<walahfr. gall. 718>	Insuper et gemmas auri argentique probati
<walahfr. gall. 719>	Almigero libras curavit mittere Gallo,
<walahfr. gall. 720>	Quo memor esse sui dignetur semper in aevum,
<walahfr. gall. 721>	Seque suos domino committens mente fideli.
<walahfr. gall. 722>	His ita decursis devoto pectore Gunzo
<walahfr. gall. 723>	Omnibus in rebus confert solamina sancto,
<walahfr. gall. 724>	Usibus ut propriis habitacula digna pararet.
<walahfr. gall. 725>	Ecce dei in famulo completur sermo prophetae
<walahfr. gall. 726>	Dicentis: "Dominum metuunt qui corde sereno,
<walahfr. gall. 727>	Illis deficiet numquam quodcumque necesse est".
<walahfr. gall. 728>	Exin transactis aliquantis forte diebus
<walahfr. gall. 729>	Edicto celebri cunctos praecepit adesse
<walahfr. gall. 730>	Primates, proceres, comites vatumque senatum,
<walahfr. gall. 731>	Consilio quorum regalia frena gubernat
<walahfr. gall. 732>	Imperii rector, Sigibertus nobilis heros,
<walahfr. gall. 733>	Ut sub famosa sociaret lege puellam
<walahfr. gall. 734>	Regali thalamo, quam sponsam diximus ante.
<walahfr. gall. 735>	Foedera taedarum solempni more parantur,
<walahfr. gall. 736>	Diversis opibus cenacula tota replentur,
<walahfr. gall. 737>	Atria collucent vario decoramine fulta,
<walahfr. gall. 738>	Vestibus ornatur pretiosis aulica plebes,
<walahfr. gall. 739>	Porticuum splendent laquearia pariete miro.
<walahfr. gall. 740>	Aedibus in cunctis epulae celebrantur et ymnis,
<walahfr. gall. 741>	Cantibus assiduis laetatur turma virorum,
<walahfr. gall. 742>	Verruntur camerae, florum collectio vernat,
<walahfr. gall. 743>	Pulvinar struitur iucundo valde tapeti.
<walahfr. gall. 744>	Stant circum iuvenes, pueri, innuptaeque puellae
<walahfr. gall. 745>	Laude sub excelsa alternantes festa thororum.
<walahfr. gall. 746>	Copia magna virum concentu personat alto
<walahfr. gall. 747>	Regiis conubiis exoptans voce secunda.
<walahfr. gall. 748>	Est illic sonitus vario cum carmine pulcher:
<walahfr. gall. 749>	Hinc citharae dulci resonant modulamine plures,
<walahfr. gall. 750>	Organa concrepitant altrinsecus et lyra garrit.
<walahfr. gall. 751>	Omnia lingua nequit percurrere festa iocorum,
<walahfr. gall. 752>	Illic quae fuerant moderato gesta tenore.
<walahfr. gall. 753>	Magnificis opibus regem magnoque paratu
<walahfr. gall. 754>	Agmina constipant procerum cum milite multo.
<walahfr. gall. 755>	Solus in orbe micat veluti sol luce diurna
<walahfr. gall. 756>	Syderibus pulsis, noctem quae clara serenant:
<walahfr. gall. 757>	Haud aliter proceres inter Sigibertus opimis
<walahfr. gall. 758>	Moribus effulget virtutibus atque coruscat,
<walahfr. gall. 759>	Delectos heroas transcendit gestibus altis.
<walahfr. gall. 760>	Ut micat exterius princeps vibrantibus armis,
<walahfr. gall. 761>	Interius rutilat sic mens edocta perite.
<walahfr. gall. 762>	Talis enim decuit praedictum gloria regem,
<walahfr. gall. 763>	Undique qui victor substrato gaudet iniquo.
<walahfr. gall. 764>	Subiugat imperium, nequam superatque rebelles,
<walahfr. gall. 765>	Tutatur miseros, clemens defendit egenos.
<walahfr. gall. 766>	Has inter species, tali decoramine fretus
<walahfr. gall. 767>	Progreditur princeps pulcherrimus optimus atque.
<walahfr. gall. 768>	Talia cum fierent obsonia, rector honorus
<walahfr. gall. 769>	Famine blandiloquo sponsam compellat et inquit:
<walahfr. gall. 770>	"O generosa patris pariter matrisque propago,
<walahfr. gall. 771>	Dulcior et cunctis natabus virgo venusta,
<walahfr. gall. 772>	Pignore legitimo iungamur coniugiorum,
<walahfr. gall. 773>	Sit nobis sociale decus castumque cubile,
<walahfr. gall. 774>	Iura pudicitiae teneant commercia nostra,
<walahfr. gall. 775>	Gaudeat et proles sanctorum stirpe parentum
<walahfr. gall. 776>	Progenita exultet, laetetur tempore cuncto.
<walahfr. gall. 777>	Illa sub haec: "Audi, princeps karissime, quaeso,
<walahfr. gall. 778>	Non mihi sunt vires, tabescunt corporis artus,
<walahfr. gall. 779>	Passio dira mihi membrorum subtrahit usum,
<walahfr. gall. 780>	Idcirco nequeo praeceptum foedus inire.
<walahfr. gall. 781>	Annuat omnipotens dominus mihi robur ademptum,
<walahfr. gall. 782>	Vestris o utinam post haec conspectibus utar."
<walahfr. gall. 783>	Hos rex suscipiens grata cum mente precatus
<walahfr. gall. 784>	Una cum sociis remeavit laetus ad aulam.
<walahfr. gall. 785>	Solibus inde quidem septenis rite peractis,
<walahfr. gall. 786>	Octavae noctis cum iam prope tempus abiret,
<walahfr. gall. 787>	Basilicam ingreditur Stephani devota puella,
<walahfr. gall. 788>	Martyris illustris Stephani sanctique patroni,
<walahfr. gall. 789>	Ut matutinos domino persolveret ymnos.
<walahfr. gall. 790>	Illic deponens regalis vestis honores
<walahfr. gall. 791>	Propositi actutum melioris sumpsit amictum,
<walahfr. gall. 792>	Quo se virgineum signaret velle pudorem
<walahfr. gall. 793>	Conservare, frui dum posset flatibus aurae.
<walahfr. gall. 794>	Caelesti nupsit sancta sub dote marito,
<walahfr. gall. 795>	Coniugium quae terreni contempsit amici.
<walahfr. gall. 796>	Virgo sacrata fuit postquam velamine sumpto,
<walahfr. gall. 797>	Pectoris e fundo voces emiserat istas:
<walahfr. gall. 798>	"O martyr preciose dei, qui primus honoris
<walahfr. gall. 799>	Iure coronatus, proprio qui sanguine Christo
<walahfr. gall. 800>	Testamen verax dispungis, sancte minister,
<walahfr. gall. 801>	Suscipe, quaeso, meos clementi corde precatus,
<walahfr. gall. 802>	Quos in honore tui, martyr levita beate,
<walahfr. gall. 803>	Mentibus haud dubiis et simplo pectore fundo,
<walahfr. gall. 804>	Regis honorifici motes cor quatinus a me,
<walahfr. gall. 805>	Velamen capitis non auferat omne per aevum,
<walahfr. gall. 806>	Quo sum iuncta deo, mundano ablata marito."
<walahfr. gall. 807>	Nec mora, fama volat velox et principis auri
<walahfr. gall. 808>	Insinuat, quod virgo dei clam gesserit, exin
<walahfr. gall. 809>	Rector honorificus summates iussit adesse,
<walahfr. gall. 810>	Pontificesque suos nonnullos atque ministros,
<walahfr. gall. 811>	Consultu quorum regni pia sceptra regebat.
<walahfr. gall. 812>	Talibus atque illos dictis compellat et inquit:
<walahfr. gall. 813>	"Quid super hac sit re censendum promite, quaeso."
<walahfr. gall. 814>	Tunc Arelatensis Ciprianus praesul, amicus
<walahfr. gall. 815>	Iustitiae, audacter respondit talia regi:
<walahfr. gall. 816>	"Constat enim hoc voto se constrinxisse puellam,
<walahfr. gall. 817>	Tempneret ut mundi illecebras luxumque caducum
<walahfr. gall. 818>	Atque deo protectori serviret in aevum,
<walahfr. gall. 819>	Eius si donis truculentum evaderet hostem.
<walahfr. gall. 820>	Ob quam rem tibi, rex, vitandum est atque cavendum.
<walahfr. gall. 821>	Illam ne repetat daemon qui fugerit ater,
<walahfr. gall. 822>	Umquam si fuerit vestro sociata cubili,
<walahfr. gall. 823>	Perficiat potius votum pro munere tanto".
<walahfr. gall. 824>	Comprobat hoc dictum rector pariterque senatus
<walahfr. gall. 825>	Omnibus atque modis placuit sententia talis.
<walahfr. gall. 826>	Ecclesiam post haec magna comitante caterva
<walahfr. gall. 827>	Rex pius ingreditur splendens ornamine multo.
<walahfr. gall. 828>	Iusserat et vestes afferri valde nitentes,
<walahfr. gall. 829>	Stamine quas molli subtemen iungit opimum,
<walahfr. gall. 830>	Talibus ut sanctam decoraret rite puellam.
<walahfr. gall. 831>	His ita dispositis accersere praecipit illam,
<walahfr. gall. 832>	Quae nimium renuens altaris cornibus haesit,
<walahfr. gall. 833>	Virgineum metuens felix maculare pudorem,
<walahfr. gall. 834>	Regis ad aspectum si forte adducta fuisset.
<walahfr. gall. 835>	Quae cum blandiloquo solamine suasa veniret,
<walahfr. gall. 836>	Vestibus ornatur variis, dyademate pulchro;
<walahfr. gall. 837>	Haud tamen absque suo incessit velamine sacro.
<walahfr. gall. 838>	Haec dum nam fierent sublimis rector honorus
<walahfr. gall. 839>	Illam conspiciens verbis ita fatur amicis:
<walahfr. gall. 840>	"O nimium dilecta mihi, dulcissima sponsa,
<walahfr. gall. 841>	Meque meos thalamos et foedera spernito cepta,
<walahfr. gall. 842>	Perpetuo posthac domino sis iuncta marito.
<walahfr. gall. 843>	Huius in amplexu fovearis cuncta per aeva,
<walahfr. gall. 844>	Auctorem nostrae quem credimus esse salutis".
<walahfr. gall. 845>	Haec dicens cunctis coram patefecit amorem
<walahfr. gall. 846>	Occultum, lacrimas haud cessans fundere puras.
<walahfr. gall. 847>	His ita finitis Sigibertus nobilis heros,
<walahfr. gall. 848>	Iustitiae custos et servantissimus aequi,
<walahfr. gall. 849>	Rettulit inde pedem circumdatus agmine multo.
<walahfr. gall. 850>	Atque sua residens aula laetatur abunde,
<walahfr. gall. 851>	Considet in solio; remeans simul alma puella,
<walahfr. gall. 852>	Quam rex illustris donis ditaverat amplis,
<walahfr. gall. 853>	Insuper et cetum famularum christicolarum
<walahfr. gall. 854>	Illius haud dubitans manibus committere sanctis,
<walahfr. gall. 855>	Quas sine lite gubernavit, sine fraude refecit.
<walahfr. gall. 856>	Omnibus exemplum tribuens castissima virgo,
<walahfr. gall. 857>	Pervigil in precibus, nocturnis pervigil ymnis,
<walahfr. gall. 858>	Semper in obsequio Christi consistere gaudet,
<walahfr. gall. 859>	Omne quod est nequam devoto pectore vitat,
<walahfr. gall. 860>	Moribus omne bonum pariter complectitur almis,
<walahfr. gall. 861>	Grata fuit domino domini dilectaque servis.
<walahfr. gall. 862>	Haec in Mettensi quae diximus urbe geruntur,
<walahfr. gall. 863>	In qua plura nitent famulae miracula sanctae.
<walahfr. gall. 864>	Omnibus in gestis sequitur pia iussa patroni,
<walahfr. gall. 865>	Eximii Galli almigera sub lege puella,
<walahfr. gall. 866>	Illam qui domini meruit virtute potenti
<walahfr. gall. 867>	Solvere ab hoste malo turpique a daemonis ictu.
<walahfr. gall. 868>	O pater insignis, meritorum Galle piorum,
<walahfr. gall. 869>	Possideas palmas operum sine fine dierum,
<walahfr. gall. 870>	Continuas et funde preces pro plebe redempta,
<walahfr. gall. 871>	Quo tecum valeat clara mercede potiri.
<walahfr. gall. 872>	O pia virgo dei, per tempora cuncta valeto,
<walahfr. gall. 873>	Omnimodas grates tibi reddimus omnipotenti,
<walahfr. gall. 874>	Cui famulatur honor, caeli terraeque potestas.
<walahfr. gall. 875>	Nunc ad prepositum redeundum est calle citato.
<walahfr. gall. 876>	Mansit apud Gallum felix levita Iohannes,
<walahfr. gall. 877>	Praeceptor carum coluit quia carus alumnum,
<walahfr. gall. 878>	Dogmata sanctarum cupiens peragrare viarum,
<walahfr. gall. 879>	Quatinus ad fidei culmen pertingere posset,
<walahfr. gall. 880>	Sermonum et sanctorum operum scrutator opimus,
<walahfr. gall. 881>	Iustitiae assertor, virtutum cultor et actor,
<walahfr. gall. 882>	Difficiles nexus dissolvit mente serena,
<walahfr. gall. 883>	Eloquii clari quod et actibus est imitatus
<walahfr. gall. 884>	Instanti rimans caelestia pectore iura,
<walahfr. gall. 885>	Non solam sanctam scripturam iustus amavit,
<walahfr. gall. 886>	Omnia verum etiam memori sub corde retentat,
<walahfr. gall. 887>	Quae celer auditu, visu perceperat, inquam.
<walahfr. gall. 888>	Discipulum talem talis sibi iure magister
<walahfr. gall. 889>	Delegit sancti studio succensus amoris.
<walahfr. gall. 890>	Ambo piis operum nituntur callibus, ambo
<walahfr. gall. 891>	Caelestes intrare fores, ubi menia constant
<walahfr. gall. 892>	Diversis meritis, Christo tribuente, locata;
<walahfr. gall. 893>	Est ubi rex caeli solus terraeque repertor,
<walahfr. gall. 894>	Arbiter aeterna sanctos qui pace gubernat,
<walahfr. gall. 895>	Caelicolas summis gaudentes arcibus atque
<walahfr. gall. 896>	Munere percepto laetantes cuncta per aeva.
<walahfr. gall. 897>	Annue, possessor caeli terraeque marisque
<walahfr. gall. 898>	Quo requiem capiant cuncti baptismate loti
<walahfr. gall. 899>	Illic, qua non praevaleat dirissimus anguis
<walahfr. gall. 900>	Ulli hominum ulterius prisca sub fraude nocere.
<walahfr. gall. 901>	Da, pater altitonans, quae poscimus atque precamur,
<walahfr. gall. 902>	Grandia qui nosti miracula pandere gratis
<walahfr. gall. 903>	Mentibus humanis, miserator iustus et aequus,
<walahfr. gall. 904>	Sit tibi laudis honor summus sine fine dierum,
<walahfr. gall. 905>	O dee celsipotens, mundi reparator et auctor.
<walahfr. gall. 906>	Tempore non alio dictus iam nobilis heros
<walahfr. gall. 907>	Compellit precibus multis varioque precatu
<walahfr. gall. 908>	Magnificum Gallum, custodem foederis almi,
<walahfr. gall. 909>	Ut sub festino nitatur tramite castrum
<walahfr. gall. 910>	Indugredi, quo tunc cetus convenerat ingens,
<walahfr. gall. 911>	Undique collectus devoti principis actu.
<walahfr. gall. 912>	Illic pontificalis apex praefulserat altus,
<walahfr. gall. 913>	Ordo sacerdotum pariter non defuit illic,
<walahfr. gall. 914>	Levitae steterant habitus candore venusti.
<walahfr. gall. 915>	Quid loquar: omnibus e gradibus confluxerat illuc
<walahfr. gall. 916>	Copula magna satis, per quos regitantur in orbe
<walahfr. gall. 917>	Iura ministerii sacris altaribus apta.
<walahfr. gall. 918>	Ipse etiam princeps magno comitante senatu
<walahfr. gall. 919>	Primorum his inter gaudet conventibus esse.
<walahfr. gall. 920>	Haec postquam didicit felix syncellita Gallus,
<walahfr. gall. 921>	Almigeram synodum confestim nisus adire,
<walahfr. gall. 922>	Consilio iuris divini plenus et auctus,
<walahfr. gall. 923>	Assumptis secum levitis forte duobus,
<walahfr. gall. 924>	Quos pater eximius prae cunctis fovit, amavit.
<walahfr. gall. 925>	Horum si lector gestis vocitamina nosse:
<walahfr. gall. 926>	Iohannes prior est dictus, Magnaldus et alter.
<walahfr. gall. 927>	Conciliique locum Gallo subeunte beato,
<walahfr. gall. 928>	Tales effudit sincera mente precatus
<walahfr. gall. 929>	Nobilis ingenio princeps, devotus et ore:
<walahfr. gall. 930>	"Tu pie rectipotens, iusti moderator honoris,
<walahfr. gall. 931>	Cuius ab intuitu rerum natura virescit,
<walahfr. gall. 932>	Subsistit, regitur, struitur, pariterque docetur
<walahfr. gall. 933>	Cuius et inmensum provisio continet orbem,
<walahfr. gall. 934>	A quo cuncta suo procedunt ordine saecla,
<walahfr. gall. 935>	Te deus, ecclesiae totum qui corpus opimis
<walahfr. gall. 936>	Augmentas opibus virtutibus atque gubernas,
<walahfr. gall. 937>	Per meritum sanctae nunc virginis oro Mariae,
<walahfr. gall. 938>	Cuius honore sacer digno locus iste refulget,
<walahfr. gall. 939>	Nos super ut sanctum digneris mittere flatum,
<walahfr. gall. 940>	Cordibus in puris qui semper degere gestit,
<walahfr. gall. 941>	Quatinus huic plebi inveniatur moribus almis
<walahfr. gall. 942>	Praeditus et pariter divino dogmate praesul,
<walahfr. gall. 943>	Qui sibi commissum valeat praecedere ovile
<walahfr. gall. 944>	Omnibus in rebus regere et moderarier aptum,
<walahfr. gall. 945>	Qui pastorali tutela cautus ubique
<walahfr. gall. 946>	Obvius ora queat confringere saeva luporum,
<walahfr. gall. 947>	Gratia quem domini per tempora cuncta gubernet,
<walahfr. gall. 948>	Augeat, amplificet, foveat, sublimet ametque."
<walahfr. gall. 949>	Finitis precibus synodum compellat et orat,
<walahfr. gall. 950>	Quo sibi provideant rectorem iura secundum
<walahfr. gall. 951>	Maiorum, quorum decreta salubria norunt,
<walahfr. gall. 952>	Qui bene sufficiat subiectam pascere plebem
<walahfr. gall. 953>	Pane salutifero verbi caelestis et haustu
<walahfr. gall. 954>	Egregii calicis, quem psaltes laudat et inquit:
<walahfr. gall. 955>	"Pocula divini potus clarissima constant."
<walahfr. gall. 956>	Ergo age, nunc omnes communi voce petamus
<walahfr. gall. 957>	Altithronum regem, qui verus pastor habetur,
<walahfr. gall. 958>	Annuat ut votis effectum corde sereno,
<walahfr. gall. 959>	Error ne valeat quisnam nos calvere nequam."
<walahfr. gall. 960>	His monitis cuncti clamant et talia fantur:
<walahfr. gall. 961>	"Christe pater hominum, nobis concede rogatus
<walahfr. gall. 962>	Pontificem castum, iustum dignumque, peritum."
<walahfr. gall. 963>	Ceperat interea collectio sancta viritim
<walahfr. gall. 964>	Eloquium et meritum Galli laudare beati,
<walahfr. gall. 965>	Talia promentes praeconia voce sub una:
<walahfr. gall. 966>	"Omnibus est notus Gallus, qui digna requirunt.
<walahfr. gall. 967>	Famine mellifluo et morum pietate venustus,
<walahfr. gall. 968>	Iustitiae custos, simul integritatis amator,
<walahfr. gall. 969>	Mansuetus, humilis, castus patiensque, benignus,
<walahfr. gall. 970>	Sobrius et parcus, miseris pia commoda praestans.
<walahfr. gall. 971>	Quid plura? in cunctis alacer virtutibus extat,
<walahfr. gall. 972>	Convenit idcirco talem tantumque patronum
<walahfr. gall. 973>	Pontificem populis decerni mente sub una."
<walahfr. gall. 974>	Astruit ista quidem postquam sententia cetus,
<walahfr. gall. 975>	More sibi solito princeps haec talia Gallo:
<walahfr. gall. 976>	"O venerande pater, meritis sanctissime Galle,
<walahfr. gall. 977>	Nonne tuas quatiunt aures haec famina vulgi,
<walahfr. gall. 978>	De te quae recitant, firmant, testantur aperte?"
<walahfr. gall. 979>	Sanctus ad haec: "Utinam quae sunt hi vera loquantur,
<walahfr. gall. 980>	Nec aliud de me quaerant, nisi certa probentur.
<walahfr. gall. 981>	Talia tractantes ignorant ordine sacri
<walahfr. gall. 982>	Concilii esse interdictum, ne quisque locorum
<walahfr. gall. 983>	Desertor propriae telluris promoveatur
<walahfr. gall. 984>	Ad clerum leviter, fuerit nisi causa probata,
<walahfr. gall. 985>	Inque locis aliis collatum sumat honorem.
<walahfr. gall. 986>	Haec igitur consulta patrum, ne scandala crescant
<walahfr. gall. 987>	Messibus ecclesiae puris, vitasse videntur.
<walahfr. gall. 988>	Est mecum felix quidam levita Iohannes,
<walahfr. gall. 989>	Hic patria tellure satus, vir valde fidelis,
<walahfr. gall. 990>	Intus et exterius meritorum laude beatus.
<walahfr. gall. 991>	Eligat hunc vobis patrem divina voluntas,
<walahfr. gall. 992>	Credo, placet domino cunctisque placebit honestis,
<walahfr. gall. 993>	Hic fieri antistes vobis sine lite valebit."
<walahfr. gall. 994>	Cumque pater Gallus tali sub laude Iohannem
<walahfr. gall. 995>	Efferret, cunctis placuit quae dixerat almus,
<walahfr. gall. 996>	Irrita non credunt sancti documenta patroni,
<walahfr. gall. 997>	Quem sectatorem veri per singula cernunt.
<walahfr. gall. 998>	Evocat in medium levitam forte Iohannem
<walahfr. gall. 999>	Sincerus princeps, quem talia consulit aiens:
<walahfr. gall. 1000>	"Unde genus ducis vel quo sub nomine vivis?"
<walahfr. gall. 1001>	"Iohannes vocitor", respondit sanctus ad ista,
<walahfr. gall. 1002>	"Est mihi natalis non infima valde propago."
<walahfr. gall. 1003>	Dux iterum percontatur cum voce benigna:
<walahfr. gall. 1004>	"Praesulis anne vales sublimi sede potiri?"
<walahfr. gall. 1005>	Tunc pro discipulo se respondere magister
<walahfr. gall. 1006>	Pollicitus fuerat, subtili dogmate plenus.
<walahfr. gall. 1007>	Haec dum verborum fierent obsonia, felix
<walahfr. gall. 1008>	Quaerit adire fugam, quo evadere possit honorem.
<walahfr. gall. 1009>	Turba sacerdotum sequitur cum plebe fideli,
<walahfr. gall. 1010>	Ut nusquam sanctus posset levita latere,
<walahfr. gall. 1011>	Quin potius coram splenderet more lucernae,
<walahfr. gall. 1012>	Quae non sub modio, sed quae super ardua lucet.
<walahfr. gall. 1013>	Nititur ad celsum quisquis pertingere culmen
<walahfr. gall. 1014>	Mundani iuris, merito cadit ille retrorsum;
<walahfr. gall. 1015>	Qui vero comitante deo compulsus honorem
<walahfr. gall. 1016>	Suscipit, hunc fulcit moderatrix gratia Christi.
<walahfr. gall. 1017>	Quid referam? capitur lacrimis perfusus amaris
<walahfr. gall. 1018>	Primatum, procerum, vulgi plebisque petentis,
<walahfr. gall. 1019>	Absque mora ut fieret praesul levita Iohannes,
<walahfr. gall. 1020>	Invitus trahitur post haec et valde coactus,
<walahfr. gall. 1021>	Viribus et totis renuens, ne tale subiret
<walahfr. gall. 1022>	Pondus honorificum, superat sed praescia virtus,
<walahfr. gall. 1023>	Singula quae novit discernere luce nitente.
<walahfr. gall. 1024>	Consilium domini nullus disscindere quibit,
<walahfr. gall. 1025>	Quod validum forti munimine constat in aevum.
<walahfr. gall. 1026>	Ducitur interea praesul venturus ad aram
<walahfr. gall. 1027>	Pontificum manibus consueto more sacrandus,
<walahfr. gall. 1028>	Conclamante pio cetu: "Dignissime pastor,
<walahfr. gall. 1029>	Ordine solempni successibus utere sanctis,
<walahfr. gall. 1030>	Te deus excelsis gradibus sustollat ad alta
<walahfr. gall. 1031>	Culmina virtutum, tu praesul et inclyte custos,
<walahfr. gall. 1032>	Defensor populi, sanctorum lator honorum,
<walahfr. gall. 1033>	Sancte pater, salve, felix sine fine dierum."
<walahfr. gall. 1034>	Tota per hanc vocem cum concio redderet amen,
<walahfr. gall. 1035>	Laudibus extollunt venerandum rite Iohannem,
<walahfr. gall. 1036>	Pontificem domino carum meritisque benignum.
<walahfr. gall. 1037>	Omnibus his ceptis solempniter atque peractis
<walahfr. gall. 1038>	Dulcia depromsit populis oracula Gallus,
<walahfr. gall. 1039>	Per quae larga dei pietas manifesta pateret,
<walahfr. gall. 1040>	Auribus astantis plebis cunctique senatus.
<walahfr. gall. 1041>	Incipiens naturarum contexere causas,
<walahfr. gall. 1042>	Quas deus inmensus summa bonitate creavit,
<walahfr. gall. 1043>	Hinc primogeniti delictum contigit Adae,
<walahfr. gall. 1044>	Exilium pro quo patitur humana propago.
<walahfr. gall. 1045>	Tempora post patriarcharum collegit et actus,
<walahfr. gall. 1046>	Inde quidem memorat domini miracula plura,
<walahfr. gall. 1047>	Quae gerit in populis linquentibus arva Canopi,
<walahfr. gall. 1048>	Qualiter educti fuerant vel qualiter alti.
<walahfr. gall. 1049>	Attigit hinc breviter regum sublimia facta,
<walahfr. gall. 1050>	Digna prophetarum pandens oracula posthac
<walahfr. gall. 1051>	Explicat adventum domini baptismaque sanctum,
<walahfr. gall. 1052>	Quo pia plebs merito discernitur a grege nequam.
<walahfr. gall. 1053>	Omnibus his vere summa ratione relatis,
<walahfr. gall. 1054>	Qui circumsteterant lacrimas fudere benignas,
<walahfr. gall. 1055>	Taliter inque vicem suppressa voce loquuntur:
<walahfr. gall. 1056>	"Laus super astra deo, qui condidit arva polumque,
<walahfr. gall. 1057>	Spiritui semper parilis sit gloria sancto,
<walahfr. gall. 1058>	Istius ore viri, quem credimus esse profatum."
<walahfr. gall. 1059>	Denique virtutum Gallus sectator et altor
<walahfr. gall. 1060>	Iudicii usque diem verbi protraxit acumen.
<walahfr. gall. 1061>	Omnibus his sancta cum religione peractis
<walahfr. gall. 1062>	Ad sua quisque redit gaudens et valde triumphans.
<walahfr. gall. 1063>	Inter multa quidem Galli pia dicta beati
<walahfr. gall. 1064>	Hoc monuit sanctum iucunda pace Iohannem,
<walahfr. gall. 1065>	Quem deus elegit, nullum contempnere fas sit,
<walahfr. gall. 1066>	Sed cunctis placeat, tanto qui dignus honore est.
<walahfr. gall. 1067>	Sanctarum largitor opum, venerabilis heros
<walahfr. gall. 1068>	Praesulis accepto sancti munimine signi
<walahfr. gall. 1069>	Ad cellam repedat deserti Gallus amator.
<walahfr. gall. 1070>	O quam clara nitet dilectio mira duorum,
<walahfr. gall. 1071>	Quos sociat divinus amor, quos copulat ardor
<walahfr. gall. 1072>	Invictae fidei, iuris caelestis et almi.
<walahfr. gall. 1073>	Dividat hos quanquam terrarum tractus, uterque
<walahfr. gall. 1074>	Foedus amicitiae retinet puraeque fidelis,
<walahfr. gall. 1075>	Nulla valet tellus animos seiungere castos,
<walahfr. gall. 1076>	Quos eadem sociat Christi dilectio munda
<walahfr. gall. 1077>	Dogmate praecipuo, monitis precibusque benignis.
<walahfr. gall. 1078>	Mathiten carum didasculus ...... amatus
<walahfr. gall. 1079>	Custodit, refovet, nutrit munitque, gubernat,
<walahfr. gall. 1080>	Discipulus praeceptorem nichilominus aptum
<walahfr. gall. 1081>	Sublevat auxiliis praebens quodcumque necesse est.
<walahfr. gall. 1082>	Ergo piis crevit successibus atque secundis
<walahfr. gall. 1083>	Iunctio sanctorum, semper quam gratia Christi
<walahfr. gall. 1084>	Auget, multiplicat, cumulat ditatque repletque.
<walahfr. gall. 1085>	Sit tibi pro meritis nunc gloria, Galle, perhennis,
<walahfr. gall. 1086>	Confessor sacer et dignus per saecla magister.
<walahfr. gall. 1087>	Salve perpetuo, felix Iohannes, honore,
<walahfr. gall. 1088>	
<walahfr. gall. 1089>	Tempora dum volvunt, mundi dum labitur aetas.
<walahfr. gall. 1090>	Gressibus hinc properis narranda ad cetera pergam.
<walahfr. gall. 1091>	O utinam nostrum conamen dirigat ille,
<walahfr. gall. 1092>	Quo sine habet nullus quicquam nec praevalet esse,
<walahfr. gall. 1093>	Altithrono regi sit gloria summa per aevum.
<walahfr. gall. 1094>	Construit interea virtutum cultor opimus
<walahfr. gall. 1095>	Basilicam Gallus, summae bonitatis amator,
<walahfr. gall. 1096>	Per gyrum statuens habitacula fratribus apta,
<walahfr. gall. 1097>	In quis sufficerent socialem ducere vitam,
<walahfr. gall. 1098>	Aeterna per quam possent mercede potiri.
<walahfr. gall. 1099>	Contigit ergo die quadam cum Phebus ab alto
<walahfr. gall. 1100>	Luce sua terras solet illustrare parumper
<walahfr. gall. 1101>	Undique paulatim tenebris cessantibus atris,
<walahfr. gall. 1102>	Quando sopor fessos artus requiescere cogit -
<walahfr. gall. 1103>	Est aliud requies, aliud sors nempe quietis -
<walahfr. gall. 1104>	Vir domini carum Gallus compellit alumpnum:
<walahfr. gall. 1105>	"O Magno - levita sacer dilectus et - alde,
<walahfr. gall. 1106>	Instrue, quaeso, mihi celeri sub tramite currens
<walahfr. gall. 1107>	Missarum ut valeam tandem celebrare tenorem.
<walahfr. gall. 1108>	Posco ministerium festina rite parare."
<walahfr. gall. 1109>	Sanctus ad haec mirans haec talia dicta minister
<walahfr. gall. 1110>	Reddidit: "Oro, pater, ne spernas, quaeso, rogantem,
<walahfr. gall. 1111>	Num libare cupis solempnia vota, magister,
<walahfr. gall. 1112>	More sacerdotum sacris altaribus apta?"
<walahfr. gall. 1113>	Retulit econtra caro praeceptor alumpno:
<walahfr. gall. 1114>	"Est mihi per visum praesenti nocte peracta
<walahfr. gall. 1115>	Ostensum, patrem sanctum dominumque Columbam
<walahfr. gall. 1116>	Ad caeli sedem laeto transisse meatu.
<walahfr. gall. 1117>	Eius pro requie nunc debeo vota salutis
<walahfr. gall. 1118>	Vero offerre deo, vivo pariterque potenti".
<walahfr. gall. 1119>	His ita praedictis signum pulsavit et omnes
<walahfr. gall. 1120>	Iussit ad ecclesiam fratres velociter ire,
<walahfr. gall. 1121>	Ut pro defunctis missas celebrare studerent,
<walahfr. gall. 1122>	Proque salute pii patris doctoris et almi.
<walahfr. gall. 1123>	Haud secus ac moniti complent mandata magistri,
<walahfr. gall. 1124>	Invigilant ymnis, missis, psalmis precibusque,
<walahfr. gall. 1125>	Gaudentes domini famulum tantumque patronum
<walahfr. gall. 1126>	Casibus e mundi caeli penetrasse cacumen.
<walahfr. gall. 1127>	Ordine missarum solempni more patrato
<walahfr. gall. 1128>	Taliter affatur levitam Gallus et inquit:
<walahfr. gall. 1129>	"Non tibi, quaeso, gravis mea sit sententia, nate,
<walahfr. gall. 1130>	Sed patris indulge precibus parendo libenter.
<walahfr. gall. 1131>	Carpe viam, properis et gressibus ire studeto
<walahfr. gall. 1132>	Ad Latium. Cum transieris Saturnia regna,
<walahfr. gall. 1133>	Quaere monasterium, Bobium quod dicitur; illic
<walahfr. gall. 1134>	Dramatis nostri invenies certissima signa.
<walahfr. gall. 1135>	Omnibus investigatis pariterque repertis
<walahfr. gall. 1136>	Ad nos veloci cursu celer inde redito,
<walahfr. gall. 1137>	Passibus atque tuis morulas procul, oro, fugato."
<walahfr. gall. 1138>	Talibus auditis confestim carus alumpnus
<walahfr. gall. 1139>	Ad praeceptoris cecidit vestigia sancta,
<walahfr. gall. 1140>	Deplorans non nosse itiner, quod duceret illuc,
<walahfr. gall. 1141>	Quo iubet ire patris venerabilis alma voluntas.
<walahfr. gall. 1142>	Quem vir magnificus verbis solatur amicis:
<walahfr. gall. 1143>	"Pone metum", dicens, "et desine, quaeso, timere.
<walahfr. gall. 1144>	Te, quocumque ieris, custodiet unica virtus,
<walahfr. gall. 1145>	Diriget atque tuos solito moderamine gressus.
<walahfr. gall. 1146>	Sit tibi larga comes regnantis gratia Christi."
<walahfr. gall. 1147>	Blandiloquis postquam verbis animatur amatus
<walahfr. gall. 1148>	Doctoris felix mathites indolis almae,
<walahfr. gall. 1149>	Protinus accelerat disquirere calle citato
<walahfr. gall. 1150>	Partibus Hesperiae, quae dicitur esse medulla
<walahfr. gall. 1151>	Telluris, variis opibus quae constat onusta,
<walahfr. gall. 1152>	Utrum vera foret benedicti visio patris.
<walahfr. gall. 1153>	Repperit haud aliter nisi dictis consona facta:
<walahfr. gall. 1154>	Tunc multas domino laudes gratesque rependit
<walahfr. gall. 1155>	Scrutator sanctis per singula moribus utens.
<walahfr. gall. 1156>	Laetus et indubius Galli repedavit ad aulam,
<walahfr. gall. 1157>	Allato indiculo, quem miserat alma caterva,
<walahfr. gall. 1158>	In quo multa patent venerandi signa patroni,
<walahfr. gall. 1159>	Qui simul eiusdem mortem designat et horam
<walahfr. gall. 1160>	Atque diem, qua cessavit venerabilis exul
<walahfr. gall. 1161>	Ad patriam rediens praesenti luce potiri.
<walahfr. gall. 1162>	Usibus hic etiam cambotam detulit almi
<walahfr. gall. 1163>	Scotigenae Galli ceu iusserat ante magister,
<walahfr. gall. 1164>	Quam metas obiens praesentis linqueret aurae,
<walahfr. gall. 1165>	Ut tali indicio se crederet esse solutum
<walahfr. gall. 1166>	Auderetque per hoc pignus celebrare sacratum
<walahfr. gall. 1167>	Rite ministerium vetitum sibi tempore multo.
<walahfr. gall. 1168>	Lectis litterulis et tanto munere viso
<walahfr. gall. 1169>	Eximii patris migrantis ad aethera clarum,
<walahfr. gall. 1170>	Inmodicas fudit lacrimas e pectore puro
<walahfr. gall. 1171>	Gallus amore Columbani compunctus amati.
<walahfr. gall. 1172>	Fratribus exin collectis manifestat et inquit:
<walahfr. gall. 1173>	"Scite meum patrem superata morte secunda
<walahfr. gall. 1174>	Sedibus aethereis domino miserante receptum:
<walahfr. gall. 1175>	Sanctum dico Columbanum dulcemque magistrum.
<walahfr. gall. 1176>	Discessu, rogo, nunc pro cuius mente serena
<walahfr. gall. 1177>	Ad caeli possessorem transmittite vota,
<walahfr. gall. 1178>	Vota salutiferi cantus optate frequentes
<walahfr. gall. 1179>	Et precibus missis psalmis libamine et almo,
<walahfr. gall. 1180>	Ordinat ut qui cuncta creat pariterque gubernat,
<walahfr. gall. 1181>	Det requiem famulo caelestia semper amanti."
<walahfr. gall. 1182>	His ita praemissis fratrum collectio sancta
<walahfr. gall. 1183>	Una cum Gallo complens instantia iusta
<walahfr. gall. 1184>	Vivificatorem communi laude frequentant,
<walahfr. gall. 1185>	Laudant atque colunt, celebrant, venerantur, adorant,
<walahfr. gall. 1186>	Cuius in aeternum per saecula gloria pollet.
<walahfr. gall. 1187>	Plurima virtutum gessit miracula Gallus,
<walahfr. gall. 1188>	Aequanimus doctor, fama suffultus opima,
<walahfr. gall. 1189>	E quibus est unum quod veris explico dictis.
<walahfr. gall. 1190>	Accidit ergo die quadam, cum forte beatus
<walahfr. gall. 1191>	Instauraret opus templi cum fratribus atque
<walahfr. gall. 1192>	Artificum manibus, tabulae quod quatuor, inquam,
<walahfr. gall. 1193>	Palmorum brevior cuiusdam meta pateret,
<walahfr. gall. 1194>	Quam reliquae, sunt quae iungendae in pariete eodem.
<walahfr. gall. 1195>	Machina dispescens dum spernitur ac reprobatur
<walahfr. gall. 1196>	A cunctis operis factoribus atque magistris,
<walahfr. gall. 1197>	Et merito quoniam spacio maiore carebat,
<walahfr. gall. 1198>	Vir domini virtute potens, sublimis et actu,
<walahfr. gall. 1199>	Non sibi diffidens Christi munimen adesse,
<walahfr. gall. 1200>	De nichilo qui cuncta creat, regit atque gubernat,
<walahfr. gall. 1201>	Iusserat artifices modicum requiescere, donec
<walahfr. gall. 1202>	Perceptis dapibus vires recreare valerent
<walahfr. gall. 1203>	Pondere deposito moliminis atque laboris.
<walahfr. gall. 1204>	Artifices, postquam convivia grata frequentant,
<walahfr. gall. 1205>	Ad ceptum remeant peragendum pectore laeto.
<walahfr. gall. 1206>	Inveniunt mirum factu mirumque relatu,
<walahfr. gall. 1207>	Longior est aliis tabulae mensura, prius quam
<walahfr. gall. 1208>	Aedificatores spernunt propter brevitatem
<walahfr. gall. 1209>	Unius atque pedis medii; stupet inscia plebes,
<walahfr. gall. 1210>	Qualiter hoc lignum profecerit arte superna.
<walahfr. gall. 1211>	Sed virtus divina sui patefecit honorem
<walahfr. gall. 1212>	Caelicolae Galli, quem noverat esse fidelem.
<walahfr. gall. 1213>	Panditur in Christi miranda potentia servis,
<walahfr. gall. 1214>	Absque deo qui nulla volunt et nulla operantur,
<walahfr. gall. 1215>	Est quibus una fides, spes integra, pectus et unum,
<walahfr. gall. 1216>	In quibus est ardens eadem dilectio casta,
<walahfr. gall. 1217>	Qui terrena nichil dicunt, caelestia quaerunt.
<walahfr. gall. 1218>	Qui victore deo superant contraria cuncta,
<walahfr. gall. 1219>	Cantica laetitiae domino super astra canentes.
<walahfr. gall. 1220>	Sic satis hinc tabulam conpingunt rite magistri,
<walahfr. gall. 1221>	Quae mirabiliter reliquas transcenderat omnes,
<walahfr. gall. 1222>	Aptantes aliis directo valde tenore,
<walahfr. gall. 1223>	Ut meritum cunctis cernentibus esset apertum
<walahfr. gall. 1224>	Felicis Galli, devoti iure patroni.
<walahfr. gall. 1225>	Noverit hoc etiam lignum praestare medelam
<walahfr. gall. 1226>	Illis, qui nimia dentum vexantur ab ira.
<walahfr. gall. 1227>	Effectu capiunt infirmi vota cupita,
<walahfr. gall. 1228>	Scotigenae Galli iussa precibusque celebrant.
<walahfr. gall. 1229>	Hic renovata nitent veteris miracula sancti:
<walahfr. gall. 1230>	Floruit ut quondam virgultum tempore Moysi,
<walahfr. gall. 1231>	Quando sacerdotum summus sacratur Aaron,
<walahfr. gall. 1232>	Creverat haud aliter siccati machina ligni
<walahfr. gall. 1233>	Naturam contra domini virtute patrante.
<walahfr. gall. 1234>	O felix arbor, tanto quae munere polles,
<walahfr. gall. 1235>	Per te maiestas locuples per tempora cuncta
<walahfr. gall. 1236>	Laudatur, colitur sublimia dona ministrans
<walahfr. gall. 1237>	Egregii e famulis, quos ditat honore perhenni.
<walahfr. gall. 1238>	Omnia sit nomen domini per saecula sanctum.
<walahfr. gall. 1239>	O benedicte pater, salve sine fine dierum,
<walahfr. gall. 1240>	Pro dictore pios effundens, oro, precatus.
<walahfr. gall. 1241>	Haec ita dum fierent, Eustasius inclitus abbas
<walahfr. gall. 1242>	Corporeis vinclis felici morte solutus,
<walahfr. gall. 1243>	Laetus et exultans caelorum regna petivit.
<walahfr. gall. 1244>	Moribus hunc almis ditavit rite Columba
<walahfr. gall. 1245>	Cum reliquis condiscipulis, quos dogmate miro
<walahfr. gall. 1246>	Sanctorum in numerum sublimat, honorat, opimat.
<walahfr. gall. 1247>	Hunc etiam successorem sibi forte reliquit
<walahfr. gall. 1248>	Praeceptor clarus carissimus atque magister,
<walahfr. gall. 1249>	Tradidit atque locum moderata lege regendum,
<walahfr. gall. 1250>	Quod nunc Luxovium merito vocitamine fertur,
<walahfr. gall. 1251>	Est quoniam lumen conventus ordinis atque.
<walahfr. gall. 1252>	Huius enim postquam superas migravit ad auras
<walahfr. gall. 1253>	Spiritus alta petens et corpus ad yma fatiscit,
<walahfr. gall. 1254>	Eustasii refero, paulo quem diximus ante,
<walahfr. gall. 1255>	Continuo fratres Gallum revocare volentes
<walahfr. gall. 1256>	Consilium capiunt communi corde benignum,
<walahfr. gall. 1257>	Ut mittant fratres haec talia nuntia fantes:
<walahfr. gall. 1258>	"Sancte pater, salve per tempora plurima, Galle,
<walahfr. gall. 1259>	Te petit, ut venias, collectio Luxoviensis,
<walahfr. gall. 1260>	Te cupit atque rogat, te gestit habere patronum,
<walahfr. gall. 1261>	Imperiis parere tuis per singula nitens.
<walahfr. gall. 1262>	Nunc tibi non aliter videatur, care magister."
<walahfr. gall. 1263>	Legati cum pervenissent calle citato
<walahfr. gall. 1264>	Ad Galli cellam, ducuntur more sueto
<walahfr. gall. 1265>	Oratum primo, post haec sua dicta ferentes
<walahfr. gall. 1266>	Praesentant, sanctum et submissa vocet salutant.
<walahfr. gall. 1267>	Quae cum vir iustus pernosset cuncta legendo,
<walahfr. gall. 1268>	Dixerat: "O fratres, sectari verba prophetae
<walahfr. gall. 1269>	Omnimodis cupio dicentis voce salubri:
<walahfr. gall. 1270>	"Fratribus efficior, cognatis atque propinquis
<walahfr. gall. 1271>	Exter, quo domino valeam famularier uni",
<walahfr. gall. 1272>	Liberius propter quod nunc secreta petivi
<walahfr. gall. 1273>	Contemptis opibus choicis nimiumque caducis.
<walahfr. gall. 1274>	Oblato renuens extolli pauper honore
<walahfr. gall. 1275>	Delicias fragiles secura mente refuto,
<walahfr. gall. 1276>	Illum dum veneror, dum diligo, dumque celebro,
<walahfr. gall. 1277>	Qui valet aeternae concedere praemia vitae,
<walahfr. gall. 1278>	Qui super astra tenet solium sine fine perhenne,
<walahfr. gall. 1279>	Angelicas acies proprio qui iure gubernat,
<walahfr. gall. 1280>	Humanos actus qui temperat, ordinat, aptat,
<walahfr. gall. 1281>	Omnibus electis qui munera grata rependit,
<walahfr. gall. 1282>	Horum quo merito iungar, tua, Christe, potestas
<walahfr. gall. 1283>	Concedat, clemens, faciat iubeatque velitque.
<walahfr. gall. 1284>	Est nunc consilium, fratres, dulcissima corda,
<walahfr. gall. 1285>	Ut semel ereptus laqueis innectar amaris.
<walahfr. gall. 1286>	En ego qui sprevi, quae mundus diligit iste,
<walahfr. gall. 1287>	Quomodo nunc repetam vomui quae sordida cena,
<walahfr. gall. 1288>	Mentibus, oro, meis fugiant haec talia sensa.
<walahfr. gall. 1289>	Me gradibus solidis firmet protectio summa,
<walahfr. gall. 1290>	Vos etenim nostis, patres superique benigni,
<walahfr. gall. 1291>	Me quaesisse humilem vitam, quam semper amabo.
<walahfr. gall. 1292>	At nunc qua ratione queam vestigia tanti
<walahfr. gall. 1293>	Ponderis indignus vilisque subire minister!
<walahfr. gall. 1294>	Credite, quaeso, michi promenti famina vera,
<walahfr. gall. 1295>	Hoc modo consilium, retinet quod pectora vestra,
<walahfr. gall. 1296>	Effectu rerum fraudabitur omne per aevum.
<walahfr. gall. 1297>	Ad partes alias vestras, rogo, flectite mentes:
<walahfr. gall. 1298>	Quod semel infixum est cordi manet atque manebit.
<walahfr. gall. 1299>	Provideat vobis pastorem conditor orbis."
<walahfr. gall. 1300>	His verbis omnem fratrum spem funditus aufert.
<walahfr. gall. 1301>	Illorumque animos blando sedaverat ore.
<walahfr. gall. 1302>	Venerat interea quidam de fratribus almi
<walahfr. gall. 1303>	Imperio patris accitus, cui taliter infit:
<walahfr. gall. 1304>	"Dic, rogo, quid solito capiamus tempore victus?"
<walahfr. gall. 1305>	Talia scitanti responsum est talibus orsis:
<walahfr. gall. 1306>	"Est nobis tantum farris sextarius unus
<walahfr. gall. 1307>	Concussi, videas caute, karissime pastor,
<walahfr. gall. 1308>	Utrumnam valeat modicum vel sumere quisquis,
<walahfr. gall. 1309>	Unde parum constat." Quo dicto Gallus ad ista
<walahfr. gall. 1310>	Respondit: "Fili, potis est super ardua virtus
<walahfr. gall. 1311>	In vastis heremi symphosya ferre benigna,
<walahfr. gall. 1312>	Haud inopes dominus linquit sua iussa sequentes,
<walahfr. gall. 1313>	Dapsilis est quoniam, cunctis miseratur egenis.
<walahfr. gall. 1314>	Ergo agite, fratres, aptae ut herbaeque parentur,
<walahfr. gall. 1315>	Cetera nunc celeri et cursu properate, clientes:
<walahfr. gall. 1316>	Nulla mora obsistat vestris conatibus, oro.
<walahfr. gall. 1317>	Usibus ipse cibus monachorum competit exin".
<walahfr. gall. 1318>	Vir domini Gallus piscatum pergit ad amnem,
<walahfr. gall. 1319>	Insidias secum gestans, quis squamea turba
<walahfr. gall. 1320>	Undique stipatur, capitur trahiturque, ligatur.
<walahfr. gall. 1321>	Gurgitis ad ripam sanctus cum forte veniret,
<walahfr. gall. 1322>	Repperit ecce duos veloci tramite nantes
<walahfr. gall. 1323>	Inmanem lutros cupiunt qui prendere piscem,
<walahfr. gall. 1324>	Quem domini famulus confestim retibus actis
<walahfr. gall. 1325>	Traxerat ad litus gaudens gratesque frequentans
<walahfr. gall. 1326>	Olli qui gratis concedit munia larga.
<walahfr. gall. 1327>	Post haec vir humilis praedam collegit aquosam
<walahfr. gall. 1328>	Haud minimam, quam vis domini produxerat alta;
<walahfr. gall. 1329>	Hanc partim sumpsit, partim proiecit in aequor.
<walahfr. gall. 1330>	His ita perfectis oritur contentio sancta:
<walahfr. gall. 1331>	Ob meritum fratrum Gallus haec dona dedisse
<walahfr. gall. 1332>	Munificum dominum testatur corde benigno,
<walahfr. gall. 1333>	Illi alacres contra suscensent patris amati
<walahfr. gall. 1334>	Viribus eximiis, factis meritisque probatis.
<walahfr. gall. 1335>	........ parvo miracula tanta stupentes
<walahfr. gall. 1336>	Ad cellam remeant Gallo praebente ducatum.
<walahfr. gall. 1337>	Esuries numquam domini superabit amicos,
<walahfr. gall. 1338>	Quin potius convicta iacet, tremit atque fatiscit;
<walahfr. gall. 1339>	Insperata solet convivia ferre beatis,
<walahfr. gall. 1340>	Est inopum qui sola salus, solamen et unum.
<walahfr. gall. 1341>	Fratribus ingressis posthac habitacula cellae
<walahfr. gall. 1342>	Obvius in porta quidam vir stare videtur,
<walahfr. gall. 1343>	Fertque dei famulo supplex Cereremque Lyeum.
<walahfr. gall. 1344>	Diximus ut supra, iustus non deficit umquam,
<walahfr. gall. 1345>	Corporis atque animae domino solamen agente.
<walahfr. gall. 1346>	Quod cum sumpsisset Gallus, pro munere tanto
<walahfr. gall. 1347>	Ordine consueto domini magnalia laudat,
<walahfr. gall. 1348>	Tunc ymnis pariter dictis convivia sancta
<walahfr. gall. 1349>	Felices ineunt fratres cum patre modesto.
<walahfr. gall. 1350>	Quid morer? expletis cunctis quae continet ordo,
<walahfr. gall. 1351>	Sincerae pacis fraterni pectoris atque
<walahfr. gall. 1352>	Exoptant Gallo pia vota salutis alumpni,
<walahfr. gall. 1353>	Atque salutifero patris sermone levati
<walahfr. gall. 1354>	Ad sua gaudentes remeant et cantica laudum
<walahfr. gall. 1355>	Persolvunt domino, qui prospera cuncta ministrat.
<walahfr. gall. 1356>	Nunc obitus Galli texatur carmine cepto,
<walahfr. gall. 1357>	Quo caelum petiit terrestria cuncta relinquens,
<walahfr. gall. 1358>	Civibus angelicis sociatus sede beata.
<walahfr. gall. 1359>	O felix tanto Germania tota patrono,
<walahfr. gall. 1360>	Scandere qui meruit superas et visere partes,
<walahfr. gall. 1361>	Destinat et nobis semper solatia grata.
<walahfr. gall. 1362>	Illic cum Christo regnat sine fine beatus,
<walahfr. gall. 1363>	Attamen in terris eius miracula clarent.
<walahfr. gall. 1364>	Gaude, sancte pater, opibus ditatus opimis,
<walahfr. gall. 1365>	Utere felici clarorum sorte virorum,
<walahfr. gall. 1366>	Continuas et funde preces pro plebe redempta.
<walahfr. gall. 1367>	Cum deus omnipotens, cunctorum lator honorum.
<walahfr. gall. 1368>	E mundi tenebris decresset tollere laetum
<walahfr. gall. 1369>	Belligeratorem invictum emeritumque, probatum,
<walahfr. gall. 1370>	Praemia quo caperet virtutum dote perhenni,
<walahfr. gall. 1371>	Presbiter adveniens vocitamine Willimar atque
<walahfr. gall. 1372>	Intentis precibus summissa et voce precatur,
<walahfr. gall. 1373>	Postulat, exoptat, rogitat, petit, orat et inquit:
<walahfr. gall. 1374>	"Quaeso, pater, noli mea nunc contempnere vota,
<walahfr. gall. 1375>	Qui mihi suavis eras monitor, quem semper amavi,
<walahfr. gall. 1376>	Cuius ab ore pio dulcissima famina sumpsi,
<walahfr. gall. 1377>	Omne bonum cuius sensi vestigia sectans,
<walahfr. gall. 1378>	Deprecor ad castrum properemus passibus aequis,
<walahfr. gall. 1379>	Audiat ut populus spectans documenta salutis
<walahfr. gall. 1380>	Atque viam fidei per te dinoscere possit."
<walahfr. gall. 1381>	Talibus athletam precibus dum presbiter implet,
<walahfr. gall. 1382>	Praebuit assensum, communi tramite pergunt,
<walahfr. gall. 1383>	Ad castrum veniunt; ibi copia magna virorum
<walahfr. gall. 1384>	Adventum Galli poscens meditamine cordis.
<walahfr. gall. 1385>	Hanc domini famulus turbam cum cerneret, exin
<walahfr. gall. 1386>	Dogmate nectareo cunctos recreare studebat.
<walahfr. gall. 1387>	Quid loquar! insigni virtutum fonte cohortem
<walahfr. gall. 1388>	Astantem reficit, potat, solidat, recreatque.
<walahfr. gall. 1389>	Munere divino postquam ditaverat omnes,
<walahfr. gall. 1390>	Ad sua gaudentes redeunt laudesque frequentant;
<walahfr. gall. 1391>	Plurima de Gallo fantes praeconia sancto
<walahfr. gall. 1392>	Clara viri extollunt nimium documenta beati.
<walahfr. gall. 1393>	His ita perfectis ibidem bis sole reducto
<walahfr. gall. 1394>	Permansit Gallus caelestia iura revelans.
<walahfr. gall. 1395>	Tertia lux aderat: virtutum cultor opimus
<walahfr. gall. 1396>	Febribus inmensis quatitur, tribulatur et ardet.
<walahfr. gall. 1397>	Taliter, en, lector, numerum perpende dierum,
<walahfr. gall. 1398>	In quibus afflictus diros toleraverat ignes:
<walahfr. gall. 1399>	Quam rimam signat post sextam litera quarta,
<walahfr. gall. 1400>	A prima fuerit si quartum gramma iugatum,
<walahfr. gall. 1401>	Per totidem soles Gallus, pietatis amator,
<walahfr. gall. 1402>	Perpetitur febrim patienter valde ferendo,
<walahfr. gall. 1403>	Atque deo grates positus sub limine leti
<walahfr. gall. 1404>	Assiduis precibus non cessat ferre beatus.
<walahfr. gall. 1405>	Annis ter denis et sexaginta peractis
<walahfr. gall. 1406>	Insuper adiectis quinis aetatis et aevi
<walahfr. gall. 1407>	Scanderat astra poli meritis suffultus opimis,
<walahfr. gall. 1408>	Corpus humo reddens anima gaudente perhenni
<walahfr. gall. 1409>	Sanctorum requie domino moderante superno.
<walahfr. gall. 1410>	Vita fuit Galli felix, doctrina salubris
<walahfr. gall. 1411>	Actibus inque suis semet tractaverat apte
<walahfr. gall. 1412>	Atque deo soli studuit per cuncta placere,
<walahfr. gall. 1413>	Qui fragilis mundi pompam contempsit iniquam.
<walahfr. gall. 1414>	Nunc te, Galle pater, caelesti sede fruentem
<walahfr. gall. 1415>	Fletibus assiduis deposcimus atque precamur,
<walahfr. gall. 1416>	Ut pro plebe pia digneris more sueto
<walahfr. gall. 1417>	Aures altithroni precibus pulsare supinis.
<walahfr. gall. 1418>	Omnibus ablatis hominum de corde nocivis
<walahfr. gall. 1419>	Criminibus faciat conscendere regna polorum,
<walahfr. gall. 1420>	Sanguine quos proprio austera de morte redemit.
<walahfr. gall. 1421>	O dee miripotens, formator temporis omnis,
<walahfr. gall. 1422>	Dictori veniam meritis concede patroni,
<walahfr. gall. 1423>	Scottigenae Galli, superis qui gaudet in astris,
<walahfr. gall. 1424>	Inter christicolas quos possidet aula curulis,
<walahfr. gall. 1425>	Aula dei, rebus quae pulchrior omnibus extat,
<walahfr. gall. 1426>	Cernere quam nullus, nisi quem pia facta coronant,
<walahfr. gall. 1427>	Praevalet. O pastor, salve, dulcissime Galle,
<walahfr. gall. 1428>	Vive, vale, gaude feliciter omne per aevum.
<walahfr. gall. 1429>	Haec ita dum fierent Iohannes praesul honorus
<walahfr. gall. 1430>	Constanti - ecclesiae dilectis moribus - ensis
<walahfr. gall. 1431>	Venerat Arbonam sanctum refovere magistrum,
<walahfr. gall. 1432>	Diversi generis secum solamina gestans
<walahfr. gall. 1433>	In potu atque cibo, quae congrua credidit esse
<walahfr. gall. 1434>	Aegris visceribus pestem tolerantibus artam.
<walahfr. gall. 1435>	Cumque propinquaret domui, qua forte beatum
<walahfr. gall. 1436>	Aegrotare putat, luctus gemitusque dolores
<walahfr. gall. 1437>	Audiri incipiunt celebrantum funera sancta.
<walahfr. gall. 1438>	Qui mox admirans ploratus murmura tanti
<walahfr. gall. 1439>	Inquirit sanctum mundi liquisse tenebras
<walahfr. gall. 1440>	Atque poli merito susceptum menibus altis.
<walahfr. gall. 1441>	Tunc demum ingreditur, ubi sanctum forte cadaver
<walahfr. gall. 1442>	Absque anima iacuit lotum solitoque paratum.
<walahfr. gall. 1443>	Hoc cum vidisset suspiria longa trahebat,
<walahfr. gall. 1444>	Mixta quidem lacrimis et vix haec famina promit:
<walahfr. gall. 1445>	"Eheu, sancte pater, monitor pie, doctor amate,
<walahfr. gall. 1446>	Ad caeli patriam tendens sine fine beatus,
<walahfr. gall. 1447>	A te quid nunc me singillat sancta voluntas?
<walahfr. gall. 1448>	..... quippe tuum semper mihi valde placebat,
<walahfr. gall. 1449>	Cur non me comitem dignaris sumere, Galle,
<walahfr. gall. 1450>	Quem prius elegit tua iussio sancta ministrum?
<walahfr. gall. 1451>	Quid mihi consilii, quid rerum restet agendum?
<walahfr. gall. 1452>	Haec tua mors nobis solamina grata rependit.
<walahfr. gall. 1453>	Quamlibet ad tempus doleamus pectore tristi,
<walahfr. gall. 1454>	Tempore perpetuo de te laetabimur omnes,
<walahfr. gall. 1455>	Quos vitae exemplis solidasti, care magister."
<walahfr. gall. 1456>	His dictis tali conclusit voce querelam:
<walahfr. gall. 1457>	"Te pia suscipiat requies, tibi ianua felix
<walahfr. gall. 1458>	Pandatur, nullus te terreat horror in aevum.
<walahfr. gall. 1459>	Dextra dei potius te colligat atque beatis
<walahfr. gall. 1460>	Agminibus societ laetum celebrantibus ymnum.
<walahfr. gall. 1461>	Esto memor nostri precibus, rogitamus, opimis.
<walahfr. gall. 1462>	Utere, sancte pater, felicibus utere donis."
<walahfr. gall. 1463>	Admonet interea fraterno corde Iohannem
<walahfr. gall. 1464>	Presbiter, ut surgat lacrimas effundere cessans,
<walahfr. gall. 1465>	Proque salute patris sincera mente precentur.
<walahfr. gall. 1466>	Paruit his dictis confestim praesul honorus,
<walahfr. gall. 1467>	Ecclesiam festini adeunt cum plebe virorum
<walahfr. gall. 1468>	Plangentum funus iusti carique patroni.
<walahfr. gall. 1469>	Illic exequias peragentes more sueto
<walahfr. gall. 1470>	Eximias laudes communi voce resultant.
<walahfr. gall. 1471>	Contigit interea clarum et memorabile signum,
<walahfr. gall. 1472>	Quod nunc summatim contexere mentibus instat,
<walahfr. gall. 1473>	Est quoniam multis brevitas sermonis amica.
<walahfr. gall. 1474>	Funeris obsequio tali merore peracto
<walahfr. gall. 1475>	En subito apparet tumulus cernentibus, in quem
<walahfr. gall. 1476>	Condere disponunt sanctissima membra beati.
<walahfr. gall. 1477>	Acceptis crucibus nituntur ducere corpus
<walahfr. gall. 1478>	Usque locum fossae, quam iam praemisimus ante,
<walahfr. gall. 1479>	Ut venerabiliter tegeretur cespite digno,
<walahfr. gall. 1480>	Illorum sed nil valuit conatus inanis.
<walahfr. gall. 1481>	Arcam, quae retinet preciosum valde cadaver,
<walahfr. gall. 1482>	Sandapilae inponunt tumulandum sorte beata.
<walahfr. gall. 1483>	Cumque piis humeris vellent deferre feretrum,
<walahfr. gall. 1484>	Nulla ... queunt quoquam ratione movere,
<walahfr. gall. 1485>	Sed fixum steterat ceu Caucasus Ossaque Olimpus.
<walahfr. gall. 1486>	Haec dum nam vulgus miracula tanta stuperet,
<walahfr. gall. 1487>	Affatur plebem tali sermone Iohannes,
<walahfr. gall. 1488>	Praesul et eximio virtutum comptus honore:
<walahfr. gall. 1489>	"Est mihi compertum certum pariterque probatum,
<walahfr. gall. 1490>	Nolle suum corpus sepeliri sedibus istis,
<walahfr. gall. 1491>	Qui sibimet potius placitum delegerat antrum."
<walahfr. gall. 1492>	Fecerat adduci confestim praesul honorus
<walahfr. gall. 1493>	Indomitae feritatis equorum corpora bina,
<walahfr. gall. 1494>	Qui necdum dederant duris sua colla lupatis,
<walahfr. gall. 1495>	Sessoris neque vim tolerantes calle petulco,
<walahfr. gall. 1496>	Ut libitum fuerat spaciantur lata per arva.
<walahfr. gall. 1497>	Qui capti in cursum nimio sudore trahuntur.
<walahfr. gall. 1498>	Desuper inposito consueta tegmine lege.
<walahfr. gall. 1499>	Corpus ad egregii Galli pastoris et almi,
<walahfr. gall. 1500>	Tunc veneranda cohors una cum praesule tales
<walahfr. gall. 1501>	Effudit gaudens sincera mente precatus:
<walahfr. gall. 1502>	"O dee miripotens, terrarum factor et orbis,
<walahfr. gall. 1503>	Qui cunctis formam naturis effigiasti,
<walahfr. gall. 1504>	Qui clandestinos iustorum perspicis actus,
<walahfr. gall. 1505>	Qui tua cuncta regis, sine quo nec esse valebunt,
<walahfr. gall. 1506>	Per quem iustitiae merito sublimis et ore,
<walahfr. gall. 1507>	Ductus amore tuo Gallus pariterque timore
<walahfr. gall. 1508>	Dulcia deseruit terreni commoda iuris,
<walahfr. gall. 1509>	Exul ut in mundo, fieret possessor Olimpi,
<walahfr. gall. 1510>	Te nunc te petimus, te poscimus atque rogamus,
<walahfr. gall. 1511>	Ut nostris precibus flectaris more benigno,
<walahfr. gall. 1512>	Atque vehi iubeas defuncti corpus amati
<walahfr. gall. 1513>	Hos per cornipedes quo vult tua iussio sancta."
<walahfr. gall. 1514>	His ita prolatis populus responderat amen.
<walahfr. gall. 1515>	Haec postquam fuerant obsonia rite peracta,
<walahfr. gall. 1516>	Talibus et signis splendesceret ardua virtus
<walahfr. gall. 1517>	Eximii Galli, venerandi valde patroni,
<walahfr. gall. 1518>	Pontificalis apex meritis suffultus opimis,
<walahfr. gall. 1519>	Quem semper colimus vocitatus nempe Iohannes,
<walahfr. gall. 1520>	Gratia larga dei quem sustulit atque probavit,
<walahfr. gall. 1521>	Is cum presbitero feretrum per inane levando
<walahfr. gall. 1522>	Alipedum dorsis commendat munia sancta,
<walahfr. gall. 1523>	Iusserat et frenos demi cervice soluta,
<walahfr. gall. 1524>	Gressibus ut licitis pergant, quocumque ferentur
<walahfr. gall. 1525>	Arbitrio domini, qui cuncta creata gubernat.
<walahfr. gall. 1526>	His ita compositis synaxis magna virorum
<walahfr. gall. 1527>	Permixti sexus gaudet, laetatur et orat,
<walahfr. gall. 1528>	Quo manifestetur cunctis divina potestas,
<walahfr. gall. 1529>	Quae solet inmeritis solamina grata referre.
<walahfr. gall. 1530>	Inchoat econtra cum praesule cetus honorus
<walahfr. gall. 1531>	Vocibus almificis feretrum sectarier almum.
<walahfr. gall. 1532>	Sunt ibi psalmorum sonitus, sunt cantica laeta,
<walahfr. gall. 1533>	Luminis ornatu laquearia tota coruscant,
<walahfr. gall. 1534>	Ut solet ignicomis caelum splendescere stellis:
<walahfr. gall. 1535>	Haud aliter rutilat tanta stipante caterva,
<walahfr. gall. 1536>	Despectis opibus terrenis atque caducis
<walahfr. gall. 1537>	Omnimodis cupiens mansuram carpere vitam,
<walahfr. gall. 1538>	Vir domini Gallus summo delatus honore.
<walahfr. gall. 1539>	Haec postquam domini fuerant virtute peracta,
<walahfr. gall. 1540>	Cornipedes itiner directo tramite pergunt
<walahfr. gall. 1541>	Ac propero cursu festinant visere cellam,
<walahfr. gall. 1542>	Quam pius incoluit Gallus, dum vita manebat,
<walahfr. gall. 1543>	Qua meruit felix aeternum sumere sceptrum.
<walahfr. gall. 1544>	Quo cum perveniunt miti sub calle iugales
<walahfr. gall. 1545>	Deponunt feretrum, quod continet ossa beati
<walahfr. gall. 1546>	Abbatis Galli, quem sustulit ardua virtus,
<walahfr. gall. 1547>	Laetantes alacri nimium sub corde lyturgi
<walahfr. gall. 1548>	Atque sepulchrali committunt valde decori:
<walahfr. gall. 1549>	Corpus humo celant, sed spiritus astra volavit.
<walahfr. gall. 1550>	O nimium felix feliciter atque beatus,
<walahfr. gall. 1551>	Qui mercatus erat paradysum cespite vili,
<walahfr. gall. 1552>	Tellea contempnens, caelestia dona capessens,
<walahfr. gall. 1553>	Qui palma accepta laetus sine fine cluebit
<walahfr. gall. 1554>	Atque deum victor miles stipabit in aevum,
<walahfr. gall. 1555>	Glorificans regem gestantem clara tropaea,
<walahfr. gall. 1556>	Sanguine qui proprio vicit dominamina saeva.
<walahfr. gall. 1557>	Austerum mundi pariter deiecit et hostem,
<walahfr. gall. 1558>	Qui singillabit nocuos a sorte piorum,
<walahfr. gall. 1559>	Ut solet a paleis discernere grana probata,
<walahfr. gall. 1560>	Quando suum purgat frumentum rite magister,
<walahfr. gall. 1561>	Migmata proiciens, condens et farrea dona,
<walahfr. gall. 1562>	Horrea perpetuae quoniam summaeque quietis
<walahfr. gall. 1563>	Dragmata non capiunt nisi puro semine lata,
<walahfr. gall. 1564>	In quibus est tranquilla quies, concordia summa,
<walahfr. gall. 1565>	Imperium felix et laurea vita per aevum.
<walahfr. gall. 1566>	Mors ibi non regnat, dirae non mortis amator,
<walahfr. gall. 1567>	Organa laetitiae resonant cum voce canora,
<walahfr. gall. 1568>	Hinc fugiunt gemitus pestis cladisque dolorque,
<walahfr. gall. 1569>	Assunt iocundi cantus et salpica clara.
<walahfr. gall. 1570>	Quid loquar, o lector, nimium est quod promere canor,
<walahfr. gall. 1571>	Excellit quoniam cunctarum famina vocum,
<walahfr. gall. 1572>	Castra dei sanctus quondam quae vidit Iacob
<walahfr. gall. 1573>	Praedictis opibus summa pietate fruuntur.
<walahfr. gall. 1574>	Est quibus adiunctus felix sacer atque sacerdos
<walahfr. gall. 1575>	Eximii meriti Gallus doctusque beatus.
<walahfr. gall. 1576>	Horum militiae societ nos alma potestas,
<walahfr. gall. 1577>	Ut mereamur eis iungi sine fine dierum.
<walahfr. gall. 1578>	Cum quibus altipotens regnat, quos atque beavit,
<walahfr. gall. 1579>	Quo caeli possessores per saecla manerent.
<walahfr. gall. 1580>	Hoc pater, hoc natus velit, hoc et spiritus almus.
<walahfr. gall. 1581>	Gloria summa deo patri genitoque perenni,
<walahfr. gall. 1582>	Spiritui sancto virtus eademque potestas.
<walahfr. gall. 1583>	Inclite Galle, vale, gaude, laetare per aevum,
<walahfr. gall. 1584>	Esto memor nostri precibus, rogitamus, opimis,
<walahfr. gall. 1585>	Qui super astra tenes mercedem valde beatam,
<walahfr. gall. 1586>	Conspicis atque tuum factorem nocte dieque,
<walahfr. gall. 1587>	Quem natura timet caeli terraeque marisque,
<walahfr. gall. 1588>	Qui nos ad superas dignetur ducere sedes,
<walahfr. gall. 1589>	Oblita cum fuerint viciorum sordida cena,
<walahfr. gall. 1590>	Quae tantum valet ille deus dimittere solus,
<walahfr. gall. 1591>	Qui sine peccato mortalem sumpsit amictum,
<walahfr. gall. 1592>	Ut genus humanum eriperet de morte secunda.
<walahfr. gall. 1593>	Est nunc iam tempus modicum compescere linguam,
<walahfr. gall. 1594>	Ne nimium meditans laqueos incurrat amaros.
<walahfr. gall. 1595>	Praedicat en Salomon perfusus dogmate miro:
<walahfr. gall. 1596>	"Ardua quae cernis noli rimarier", inquit,
<walahfr. gall. 1597>	"Mentibus ac rigidis ne quaeras fortia quaeque,
<walahfr. gall. 1598>	Ne sub fasce ruas quem sustentare nequibis."
<walahfr. gall. 1599>	Ad quaecumque manum mittis, moderatio tecum
<walahfr. gall. 1600>	Invigilet, maneat, degat per singula facta.
<walahfr. gall. 1601>	Sit satis hinc dictum, ceptum redeamus ad actum.
<walahfr. gall. 1602>	Ergo modum statuam, ne sit prolixa camena
<walahfr. gall. 1603>	Ac ne desidiam generet lectoribus ollis,
<walahfr. gall. 1604>	Qui e paucis cupiunt pedetemptim plurima nosse.
<walahfr. gall. 1605>	Ad calcem iam nunc propero sub calle citato,
<walahfr. gall. 1606>	Sed libet ante quidem virtutum munia terna
<walahfr. gall. 1607>	Texere munifici Galli carique patroni,
<walahfr. gall. 1608>	Quae meritis famuli dignatur pandere Christus.
<walahfr. gall. 1609>	Cunctis his notis et quae non scripta videntur,
<walahfr. gall. 1610>	Eius credantur miracula multa fuisse.
<walahfr. gall. 1611>	Iam nunc incipiam: praesto mihi spiritus esto,
<walahfr. gall. 1612>	Qui dator es largus verissimus atque probator.
<walahfr. gall. 1613>	Cumque pii funus celebrarent agmina plebis,
<walahfr. gall. 1614>	Constitit ecce illic quidam mendicus et artes
<walahfr. gall. 1615>	Membrorum penitus contractus perdidit omnes.
<walahfr. gall. 1616>	Hic quamquam pressus vario languore fuisset,
<walahfr. gall. 1617>	Aegris in pedibus maiorem pertulit iram
<walahfr. gall. 1618>	In tantum miser hac misera sub clade laborans,
<walahfr. gall. 1619>	Ut propriis nequeat saltem subsistere plantis,
<walahfr. gall. 1620>	Pergere nec quoquam valeat; sudore retentus
<walahfr. gall. 1621>	Pestiferi morbi languet, dolet atque fatiscit.
<walahfr. gall. 1622>	Est hic consimilis clodo, quem sanat Ihesus.
<walahfr. gall. 1623>	O felix exul, paradysi cultor et heres,
<walahfr. gall. 1624>	Qui infirmis meruit subitam praestare medelam
<walahfr. gall. 1625>	Ac dominum meditatus erat, quem semper amabat.
<walahfr. gall. 1626>	Quid loquar! insignis virtus patefacta nitescit.
<walahfr. gall. 1627>	Indumenta pii dum presbiter erogat almus
<walahfr. gall. 1628>	Pauperibus turbis conventibus atque misellis,
<walahfr. gall. 1629>	Accipit exuvias, quis ultima membra teguntur,
<walahfr. gall. 1630>	Aegrotus, squalens, vilis, miserandus et impos.
<walahfr. gall. 1631>	His cum tegminibus plantas circumdaret aegras,
<walahfr. gall. 1632>	Corporis et pariter cuperet vestire columpnas,
<walahfr. gall. 1633>	Sospes et incolumis Galli virtute medelam
<walahfr. gall. 1634>	Artubus infirmis meruit sentire venustam.
<walahfr. gall. 1635>	Impiger in pedibus morulas non fecerat ullas,
<walahfr. gall. 1636>	Insilit actutum laudes gratesque rependens
<walahfr. gall. 1637>	Vocibus inmensis caelum terramque regenti,
<walahfr. gall. 1638>	Ceperat et meritum Galli super astra levare,
<walahfr. gall. 1639>	Quo sanus gaudet, qui languidus ante iacebat.
<walahfr. gall. 1640>	Creverat haec postquam miracula vulgus, ad alta
<walahfr. gall. 1641>	Sustollit palmas et tali voce triumphat:
<walahfr. gall. 1642>	"Te monitore pio, praesul venerande Iohannes,
<walahfr. gall. 1643>	Omnis honor summumque decus clarumque trophaeum
<walahfr. gall. 1644>	Sit tibi principio rerum finique dierum,
<walahfr. gall. 1645>	Talibus indiciis proprios ostendere servos
<walahfr. gall. 1646>	Qui dignare pius, clemens miserator et auctor.
<walahfr. gall. 1647>	En hodierna tui fulgescit gloria servi,
<walahfr. gall. 1648>	Qua tecum regnat, vivit, valet atque vigebit."
<walahfr. gall. 1649>	Imponunt post haec olli gestare lucernam
<walahfr. gall. 1650>	Exequias intra sacri summique patroni,
<walahfr. gall. 1651>	A quo explosa pedum clades morbusque nephandus.
<walahfr. gall. 1652>	Recta tenet sanus vestigia sospite gressu,
<walahfr. gall. 1653>	Iniunctum sibi servitium non segniter egit,
<walahfr. gall. 1654>	Tramite sed celeri reliqua cum plebe cucurrit,
<walahfr. gall. 1655>	Testificans populis domini magnalia cunctis.
<walahfr. gall. 1656>	Contigit hoc virtutis opus, karissime lector,
<walahfr. gall. 1657>	Aethereas primum postquam migravit ad arces
<walahfr. gall. 1658>	Vir per cuncta placens Christo cunctisque beatis.
<walahfr. gall. 1659>	Hinc aliud pateat signum pastoris amati,
<walahfr. gall. 1660>	Quo meruit cunctis coram praeclarus haberi,
<walahfr. gall. 1661>	Numine divino quod gestum constat aperte.
<walahfr. gall. 1662>	Ergo dei pietas, quae cuncta creata gubernat,
<walahfr. gall. 1663>	Corpoream molem postquam mors debita solvit,
<walahfr. gall. 1664>	Quid sancti valeant caelesti in sede locati,
<walahfr. gall. 1665>	Pluribus indiciis iustis declarat et atris:
<walahfr. gall. 1666>	Illis, ut studeant nancisci praemia caeli,
<walahfr. gall. 1667>	Ne torpore gravi per sompnia vana fatiscant:
<walahfr. gall. 1668>	Istis, ut redeant vitiorum tabe relicta;
<walahfr. gall. 1669>	Dum cernunt hominum censorem singula nosse,
<walahfr. gall. 1670>	Quae mens aut tractat, cordis vel praeco susurrat,
<walahfr. gall. 1671>	Aut quae facta manus disponit, conficit, aptat.
<walahfr. gall. 1672>	Hic deus est, quem nulla potest natura latere,
<walahfr. gall. 1673>	Agmina caelorum quem laudant atque verentur
<walahfr. gall. 1674>	Qui pedibus siccis salsas superambulat undas,
<walahfr. gall. 1675>	Aequoreos latices vini qui mutat in haustum,
<walahfr. gall. 1676>	Milia qui saturat quino sub pane virorum,
<walahfr. gall. 1677>	Quinque quidem pariter geminis et piscibus auctis,
<walahfr. gall. 1678>	Squalida membra cutis qui verbo sanat ubique,
<walahfr. gall. 1679>	Qui clodis gressum mancis largitur et actum
<walahfr. gall. 1680>	Horrida quem fugiunt morfomata daemonis atri,
<walahfr. gall. 1681>	Ante queam numerum stellarum pandere versu
<walahfr. gall. 1682>	Eius quam possim miracula cuncta referre,
<walahfr. gall. 1683>	Quae nimis exuperant cunctarum famina vocum,
<walahfr. gall. 1684>	Quorum nec minimum vilis perpendo poeta.
<walahfr. gall. 1685>	Cur dixi minimum, cum singula maxima constent?
<walahfr. gall. 1686>	Idcirco quoniam nullum depromere possum,
<walahfr. gall. 1687>	Ut decet, ut dignum est, ut fulget, lucet, ut ardet,
<walahfr. gall. 1688>	Te miserante, deus, precibus nunc posco supinis,
<walahfr. gall. 1689>	Ut michi concedas purgatae mentis acumen.
<walahfr. gall. 1690>	Ptysmate sanasti qui nati lumina caeci,
<walahfr. gall. 1691>	Sit tibi laus, virtus, sit gloria, Christe redemptor!
<walahfr. gall. 1692>	Ad ceptum redeatur opus: rogo, Galle, precare
<walahfr. gall. 1693>	Altithronum regem, quo carmina nostra gubernet.
<walahfr. gall. 1694>	Cumque vir almificus metas transcenderet istas,
<walahfr. gall. 1695>	Ad superos scandens laetatus sorte perhenni,
<walahfr. gall. 1696>	Defuncti corpus cari lavere clientes,
<walahfr. gall. 1697>	Ac venerabiliter circumdant more sueto.
<walahfr. gall. 1698>	Est ibi plangentum populorum magna caterva,
<walahfr. gall. 1699>	Taliter en resonat permixti concio sexus:
<walahfr. gall. 1700>	"O monitor felix, pastor doctorque benigne,
<walahfr. gall. 1701>	Orbatos tanto cur nos solamine linquis,
<walahfr. gall. 1702>	Dogmate mirifico qui munia larga dedisti,
<walahfr. gall. 1703>	Cunctos instituens nosmet pia quaerere regna
<walahfr. gall. 1704>	Actibus eximiis et pectore valde fideli.
<walahfr. gall. 1705>	In te tota fuit nostri fiducia voti,
<walahfr. gall. 1706>	Sed quia nunc gestis summo conamine, sancte.
<walahfr. gall. 1707>	Civibus angelicis sociari perpete vita,
<walahfr. gall. 1708>	Esto memor nostri precibus, rogitamus, opimis,
<walahfr. gall. 1709>	Ut mereamur eo fungi sine fine dierum,
<walahfr. gall. 1710>	Per quem cuncta vigent, quae mundi climata iungunt."
<walahfr. gall. 1711>	Interea Galli dum tractant membra beati
<walahfr. gall. 1712>	Discipuli, inveniunt capsellam de cute factam,
<walahfr. gall. 1713>	Undique conseptam vigili munimine claustri,
<walahfr. gall. 1714>	Cuius apud sanctum clavis sine teste manebat.
<walahfr. gall. 1715>	Vitales donec sospes decerpserat auras.
<walahfr. gall. 1716>	Haec etiam Galli ex humeris pendere solebat,
<walahfr. gall. 1717>	In qua thesaurus latuit felix testamen et aptum,
<walahfr. gall. 1718>	Quo domat ancillam, viduam solatur et angit
<walahfr. gall. 1719>	Carnales motus, animae compendia sectans.
<walahfr. gall. 1720>	Consilium capiunt thecam reserare repertam:
<walahfr. gall. 1721>	Id dum nam facerent alacri scrutamine laeti,
<walahfr. gall. 1722>	Offendunt sacrum vili sub ymagine sutum,
<walahfr. gall. 1723>	Quod iuxta iacuit roseo conspersa kathena
<walahfr. gall. 1724>	Sanguine, quam .... aeris formaverat arti.
<walahfr. gall. 1725>	O veneranda nimis, cunctis pretiosa supellex!
<walahfr. gall. 1726>	Talibus inventis dubitant, quidnam sibi vellent
<walahfr. gall. 1727>	Officii vel quid forsan gestare valerent,
<walahfr. gall. 1728>	Sed pius omnipotens, hominum qui novit operta,
<walahfr. gall. 1729>	Temporibus certis declarat facta proborum
<walahfr. gall. 1730>	Singula decretis horis pariterque diebus
<walahfr. gall. 1731>	Ostendit, pandit, manifestat, detegit, indit.
<walahfr. gall. 1732>	His ita conpertis, veluti praedicimus ante,
<walahfr. gall. 1733>	Incipiunt circumstantes lustrare fideles
<walahfr. gall. 1734>	Membra patris visu attonito per cuncta clientes.
<walahfr. gall. 1735>	Perpendunt tandem carnem sulcasse kathenam,
<walahfr. gall. 1736>	Quae Christi bellatorem circumdare suevit.
<walahfr. gall. 1737>	Hanc clandestinam sanctus gestare solebat,
<walahfr. gall. 1738>	Acrius ut vitam fragilem perduceret istam,
<walahfr. gall. 1739>	Quandoque mansuram capiens sine fine coronam.
<walahfr. gall. 1740>	Conspiciunt iterum volventes mente sagaci,
<walahfr. gall. 1741>	Unde cruor tegetem setosam tinguere posset:
<walahfr. gall. 1742>	Quatuor en vasto apparent sinuamine fossae,
<walahfr. gall. 1743>	E quibus effluxit sanguis, quo perlita vestis
<walahfr. gall. 1744>	Omnibus indicium praestat virtute potentis,
<walahfr. gall. 1745>	Theosebis proprias qua mortificaverat artus,
<walahfr. gall. 1746>	Quo sibi conciliet dilearchon tempore cuncto.
<walahfr. gall. 1747>	Ergo age nunc pateat, sequitur quae tertia virtus.
<walahfr. gall. 1748>	Dum pia membra patris sancta tellure locanda
<walahfr. gall. 1749>	Laudibus eximiis, ymnis precibusque supinis
<walahfr. gall. 1750>	Summissis humeris gestat collectio sancta,
<walahfr. gall. 1751>	Splendenti rutilat comitatu clerus et ingens,
<walahfr. gall. 1752>	Consona fit populi cuncti vox talia fantis:
<walahfr. gall. 1753>	"O merito felix felicia regna capessens,
<walahfr. gall. 1754>	Regia te caeli per tempora cuncta tenebit,
<walahfr. gall. 1755>	Te memorem nostri semper sentire queamus
<walahfr. gall. 1756>	Cetibus in claris compingi sorte beata."
<walahfr. gall. 1757>	En coram feretro portantur lumina bina,
<walahfr. gall. 1758>	Fertur et incensum suavi nidore redundans
<walahfr. gall. 1759>	Undique nectarei mellis quae lumina stipant
<walahfr. gall. 1760>	Relliquiae, quas sudor apum componere novit
<walahfr. gall. 1761>	Arte sub egregia, solus quam conditor aptat.
<walahfr. gall. 1762>	Telluri commendatur dum corpus amati,
<walahfr. gall. 1763>	Ad caput adque pedes candelae rite locantur,
<walahfr. gall. 1764>	Quas prius in castro vivax accenderat ignis,
<walahfr. gall. 1765>	Ut sub honore pio peragantur funera sancta,
<walahfr. gall. 1766>	Quae mirum dictu spatio triginta dierum
<walahfr. gall. 1767>	Usibus indefectivis ardere videntur,
<walahfr. gall. 1768>	Deliquium lucis spernunt nec cera fatiscit.
<walahfr. gall. 1769>	Creditur hoc factum divinitus esse patratum.
<walahfr. gall. 1770>	Unde sibi capiunt solamina grata medelae,
<walahfr. gall. 1771>	Quos dolor ophthalmon vel dentum pestis acerba
<walahfr. gall. 1772>	Inficit, auditus vel quos conturbat inanis.
<walahfr. gall. 1773>	Talia qui tolerant incommoda mente piata,
<walahfr. gall. 1774>	Credula si fuerint praecordia puraque sancta,
<walahfr. gall. 1775>	Effusis precibus, Gallo rogitante beato,
<walahfr. gall. 1776>	Optatae capiunt gaudentes dona salutis.
<walahfr. gall. 1777>	Nunc te, Galle, precor, caelestis dogmatis index,
<walahfr. gall. 1778>	Ut mihi ... poscas veniam concedere dicti
<walahfr. gall. 1779>	Seu facti, seu mens quidquid suggesserit atri,
<walahfr. gall. 1780>	Cunctorum regem, cuius non scinditur unquam
<walahfr. gall. 1781>	Imperium, sed fine caret ditione beatum,
<walahfr. gall. 1782>	Debita qui laxat, quem lex et norma cohercet,
<walahfr. gall. 1783>	Quem formidat humus, caelum cui servit et sequor,
<walahfr. gall. 1784>	Quem nunc indignus prostrato somate vili
<walahfr. gall. 1785>	Fletibus assiduis, precibus lacrimisque misellis
<walahfr. gall. 1786>	Oro, precor, rogito, peto, postulo, posco,
<walahfr. gall. 1787>	Sensibus a nostris ut pellat cuncta nociva.
<walahfr. gall. 1788>	Crimina dimittens et sanans vulnera dira,
<walahfr. gall. 1789>	Et ne nos laqueis iterum convolvat amaris
<walahfr. gall. 1790>	Hostis Tartareus fuligine nigrior omni,
<walahfr. gall. 1791>	Muniat, obsistat solita virtute potenter.
<walahfr. gall. 1792>	Annue cunctorum nobis largitor honorum,
<walahfr. gall. 1793>	Pondera peccati nequeant quo surgere mersa,
<walahfr. gall. 1794>	Neu facinus quod delevit confessio sancta
<walahfr. gall. 1795>	Audeat ulterius quemquam deludere nostrum,
<walahfr. gall. 1796>	Sanguine quos proprio devicta morte coronas,
<walahfr. gall. 1797>	Sed potius cuncto scelerum cessante tumultu
<walahfr. gall. 1798>	Te donante frui mereamur perpete vita.
<walahfr. gall. 1799>	Hoc pater, hoc natus, hoc spiritus annuat almus,
<walahfr. gall. 1800>	In quibus una manet virtus eademque potestas.
<walahfr. gall. 1801>	Nunc iterum atque iterum supplex pauperculus oro,
<walahfr. gall. 1802>	Ut me tuta fides confirmet, Christe redemptor,
<walahfr. gall. 1803>	Turpia quo fugiam factis melioribus utens,
<walahfr. gall. 1804>	Ne me flamma vorax crudeli sumat hyatu
<walahfr. gall. 1805>	In chaos inmensum demergens pondere vasto,
<walahfr. gall. 1806>	Quin tua per meritum Galli me gratia lata
<walahfr. gall. 1807>	Inter oves numeret, quis pascua servat amena,
<walahfr. gall. 1808>	Quas et pastor alit summis in sedibus orti
<walahfr. gall. 1809>	Et nemoris, quas ipse deus custodiat. Amen