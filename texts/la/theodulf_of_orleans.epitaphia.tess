<theodulf. epit. 1.1>	Illius cineres saxo servantur in isto,
<theodulf. epit. 1.2>	Qui quondam populis praesul et abba fuit.
<theodulf. epit. 1.3>	Non noster genitus, noster habeatur alumnus:
<theodulf. epit. 1.4>	Protulit hunc Speria, Gallia sed nutriit.
<theodulf. epit. 1.5>	Urbs populosa satis Ligerim super Aurelianis.
<theodulf. epit. 1.6>	Quae olim laeta fuit hoc residente patre.
<theodulf. epit. 1.7>	Pro dolor, hunc pepulit propria de sede malignus,
<theodulf. epit. 1.8>	Moenibus his traditur exsul et exsul erat.

<theodulf. epit. 2.1>	Hesperia genitus, hac sum tellure sepultus,
<theodulf. epit. 2.2>	Divisis spatiis lux obitusque patent.
<theodulf. epit. 2.3>	Sub Carolo Magno terrarum principe partes
<theodulf. epit. 2.4>	Has petii, civis clarus in arte fui.
<theodulf. epit. 2.5>	Ille quidem celeber cunctis in finibus orbis
<theodulf. epit. 2.6>	Prae reliquis solus regibus unus erat;
<theodulf. epit. 2.7>	Francus, ingenuus, virtutum dote coruscus,
<theodulf. epit. 2.8>	Sublimis, placidus, terribilisque, pius,
<theodulf. epit. 2.9>	Cuius multiplici pollebat gratia luce,
<theodulf. epit. 2.10>	Qui populi post se corda trahebat ovans.
<theodulf. epit. 2.11>	Cuius enim tanta captus dulcedine veni,
<theodulf. epit. 2.12>	Deserui patriam, gentemque, domumque, laremque.
<theodulf. epit. 2.13>	Sub quo praeclaros gessi feliciter annos,
<theodulf. epit. 2.14>	Praesul et abbatis libera claustra tenens.
<theodulf. epit. 2.15>	Donec in agrum Ludovicus iure paternum
<theodulf. epit. 2.16>	Successit, factus credulus, heu nimium!
<theodulf. epit. 2.17>	Qui delatorum contra me falsa nocentum
<theodulf. epit. 2.18>	Suscepit verba, quam pius certe mihi.
<theodulf. epit. 2.19>	Is me tunc claustris servari iusserat heros,
<theodulf. epit. 2.20>	Unde quidem voluit me revocare satis,
<theodulf. epit. 2.21>	Redderet ut memet proprio miseratus honori,
<theodulf. epit. 2.22>	Quem vis eripuit dudum aliena mihi.
<theodulf. epit. 2.23>	Sed suprema dies iussu delata tonantis,
<theodulf. epit. 2.24>	Hac memet voluit ponere corpus humo.
<theodulf. epit. 2.25>	Hac peregrina igitur Theodulphus condor arena,
<theodulf. epit. 2.26>	Nec licuit proprio condere membra loco.
<theodulf. epit. 2.27>	Aurelianis erat sedes mihi, cuius in oris
<theodulf. epit. 2.28>	Inter oves vellem ossa locanda meas.
<theodulf. epit. 2.29>	Sed quia iudicio domini meruisse sepulcrum
<theodulf. epit. 2.30>	Istud praesumo hic habitare volo,
<theodulf. epit. 2.31>	Donec divino surgam de pulvere iussu.
<theodulf. epit. 2.32>	Venturus vultus iudicis ante mei.
<theodulf. epit. 2.33>	Ille meam novit quanto sit pondere causam,
<theodulf. epit. 2.34>	Seduci nullis quem scio posse dolis.
<theodulf. epit. 2.35>	Nunc pro me precibus supplex rogo, poscite cuncti,
<theodulf. epit. 2.36>	Optatam famulo ut mihi det veniam
<theodulf. epit. 2.37>	"Theodulphi famuli", devota mente dicatis.
<theodulf. epit. 2.38>	"Christe, tui, petimus, rex miserere deus".