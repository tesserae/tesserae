<poeta_saxo gest. 5.1>	Pangite iam lacerae carmen lugubre, Camene;
<poeta_saxo gest. 5.2>	Dignus enim multis annus hic est lacrimis.
<poeta_saxo gest. 5.3>	Ecce quater denis ternisque prioribus annis
<poeta_saxo gest. 5.4>	Quid nisi prosperitas dicta fuit Caroli?
<poeta_saxo gest. 5.5>	Annua cum variis ipsius gesta triumphis
<poeta_saxo gest. 5.6>	Tum placuit laeto connumerare stilo.
<poeta_saxo gest. 5.7>	At modo lugentes obitum nos admonet ordo
<poeta_saxo gest. 5.8>	Et tempus tanti commemorare viri.
<poeta_saxo gest. 5.9>	Hic veri plangunt elegi; nil fingere mestum
<poeta_saxo gest. 5.10>	Est opus, affectus res habet ipsa suos.
<poeta_saxo gest. 5.11>	Quis recolens, qualis fuerit, modo defore terris
<poeta_saxo gest. 5.12>	Tale decus nimium non gemat et doleat?
<poeta_saxo gest. 5.13>	Sed quia res consolatur haec sola fideles,
<poeta_saxo gest. 5.14>	Caros forte suos mors quibus abstulerit,
<poeta_saxo gest. 5.15>	Pro iustis ut eos feliciter actibus esse
<poeta_saxo gest. 5.16>	Confidant regni participes superi:
<poeta_saxo gest. 5.17>	Idcirco meritum, pro quo modo credimus illum
<poeta_saxo gest. 5.18>	Vivere cum Christo, iure libet canere.
<poeta_saxo gest. 5.19>	Materiem tantam nimis audax barbara lingua
<poeta_saxo gest. 5.20>	Ingenii tenuis viribus aggreditur;
<poeta_saxo gest. 5.21>	Sed me magnus amor, praesentis carminis auctor,
<poeta_saxo gest. 5.22>	Ignarum fandi non reticere sinit.
<poeta_saxo gest. 5.23>	Denique sum Carolo semper flagrantis amoris,
<poeta_saxo gest. 5.24>	Sum quoque perpetui debitor obsequii;
<poeta_saxo gest. 5.25>	Is gentem nostram fidei cognoscere lucem
<poeta_saxo gest. 5.26>	Fecerat abiectis perfidiae tenebris,
<poeta_saxo gest. 5.27>	Quam bellando diu, quam multa pericula passus,
<poeta_saxo gest. 5.28>	Quam sudore gravi, quam studio vigili!
<poeta_saxo gest. 5.29>	Poene recordantur populi hoc hactenus omnes
<poeta_saxo gest. 5.30>	Europae, tanti participes operis.
<poeta_saxo gest. 5.31>	Nempe sui vires regni collegerat omnes,
<poeta_saxo gest. 5.32>	Ut nos demonicis cultibus abstraheret.
<poeta_saxo gest. 5.33>	Denique barbariem quisnam mollire ferocem
<poeta_saxo gest. 5.34>	Posset adhortantis dogmatis alloquio?
<poeta_saxo gest. 5.35>	Ob hoc per Carolum clemens deus est operatus
<poeta_saxo gest. 5.36>	Id, quod tunc aliter non potuit fieri.
<poeta_saxo gest. 5.37>	Usus enim gemina Saxonum saxea corda
<poeta_saxo gest. 5.38>	Arte suadebat subdere se domino,
<poeta_saxo gest. 5.39>	Nunc terrens bello, nunc donis alliciendo,
<poeta_saxo gest. 5.40>	Illic magnanimus, hic quoque munificus.
<poeta_saxo gest. 5.41>	Nec prius abstiterat, Saxonia quam simul omnis
<poeta_saxo gest. 5.42>	Idola proiciens facta fidelis erat.
<poeta_saxo gest. 5.43>	Quas igitur grates illi modo possumus omnes
<poeta_saxo gest. 5.44>	Vel quas quisque suo solvere pro modulo?
<poeta_saxo gest. 5.45>	Si qua meam scripturarum scintillula mentem
<poeta_saxo gest. 5.46>	Artis et illustrat si qua scientiola,
<poeta_saxo gest. 5.47>	Nonne dabit iuste Carolo praeconia laudum,
<poeta_saxo gest. 5.48>	Per quem nancisci tale bonum merui?
<poeta_saxo gest. 5.49>	Nostri non solum fidei documenta parentes,
<poeta_saxo gest. 5.50>	Sed penitus cunctos nescierant apices;
<poeta_saxo gest. 5.51>	Per Carolum nuper nobis est huius honestas
<poeta_saxo gest. 5.52>	Ac pariter vitae spes data perpetuae.
<poeta_saxo gest. 5.53>	Ergo tibi primum dignas nos dicere laudes
<poeta_saxo gest. 5.54>	Da, deus, omnimodi fons et origo boni.
<poeta_saxo gest. 5.55>	Muneris inde tui quamcumque retexere partem
<poeta_saxo gest. 5.56>	Nos in eo, nostri dux animi, tribue,
<poeta_saxo gest. 5.57>	Quem, pie Christe, tuo multorum more saluti
<poeta_saxo gest. 5.58>	Prospiciens talem praestiteras fieri.
<poeta_saxo gest. 5.59>	Nam nostrae miserans naturae conditionem,
<poeta_saxo gest. 5.60>	Serpentis postquam fraus vitiavit eam,
<poeta_saxo gest. 5.61>	Contuleras hominum generi solacia crebro
<poeta_saxo gest. 5.62>	Per claros homines atque tibi placitos;
<poeta_saxo gest. 5.63>	Efficiens fortes, per quos fragiles regerentur,
<poeta_saxo gest. 5.64>	Doctos, qui reliquos instruerent stolidos,
<poeta_saxo gest. 5.65>	Ut lux illorum tenebras depelleret horum
<poeta_saxo gest. 5.66>	Errantes revocans restituensque viae,
<poeta_saxo gest. 5.67>	Stantes erigerent lapsos, miserisque piorum
<poeta_saxo gest. 5.68>	Virtus exemplo esset et auxilio.
<poeta_saxo gest. 5.69>	Et tales semper dederas ab origine mundi,
<poeta_saxo gest. 5.70>	Apti salvandis qui fuerant aliis.
<poeta_saxo gest. 5.71>	Inprimis patriarcharum sacer ordo, deinde
<poeta_saxo gest. 5.72>	Legifer et vatum missus ad hoc chorus est;
<poeta_saxo gest. 5.73>	Necnon in variis imitabile gentibus olim
<poeta_saxo gest. 5.74>	Exemplar iusti, te quoque teste, dabant.
<poeta_saxo gest. 5.75>	Sed quis per servos servis te consuluisse
<poeta_saxo gest. 5.76>	Miretur, donum sit licet eximium,
<poeta_saxo gest. 5.77>	Cum per te mundi dominus plus egeris, immo
<poeta_saxo gest. 5.78>	Sis passus minimis maxima pro famulis,
<poeta_saxo gest. 5.79>	Pro quibus iniustis iustus, pro sontibus insons
<poeta_saxo gest. 5.80>	In mortem propriam tradideras animam;
<poeta_saxo gest. 5.81>	Tanta, redemptor, erat nostrae tibi cura salutis,
<poeta_saxo gest. 5.82>	Perdita ne fieret prorsus imago tui.
<poeta_saxo gest. 5.83>	Unde tibi laudes modulentur cuncta creata,
<poeta_saxo gest. 5.84>	Atque genu flectant inferus, arva, poli.
<poeta_saxo gest. 5.85>	Nam neque, dum complevit opus tua gratia tantum,
<poeta_saxo gest. 5.86>	Cessavit, sine qua deperit omnis homo,
<poeta_saxo gest. 5.87>	Sed post haec eadem lucrandis omnibus extat
<poeta_saxo gest. 5.88>	Cura per electos gentibus exhibita.
<poeta_saxo gest. 5.89>	Oris apostolici terram sonus ivit in omnem,
<poeta_saxo gest. 5.90>	Verba per extremas intonuere plagas,
<poeta_saxo gest. 5.91>	Cui dedit aetherea caeli demissus ab arce
<poeta_saxo gest. 5.92>	Flammantes linguas spiritus omnipotens.
<poeta_saxo gest. 5.93>	O quam multorum purgatas sorde reatus
<poeta_saxo gest. 5.94>	Mentes ardentes fecit amore tuo!
<poeta_saxo gest. 5.95>	Ordinis eiusdem necnon virtutis honore
<poeta_saxo gest. 5.96>	Et studio plures post fuerant similes,
<poeta_saxo gest. 5.97>	Qui simul exemplis animas et dogmate sacro
<poeta_saxo gest. 5.98>	Multas caelesti reddiderant patriae.
<poeta_saxo gest. 5.99>	Quid memorem, quanti, pro te tormenta necemque
<poeta_saxo gest. 5.100>	Passi, lucrati hinc alios fuerint!
<poeta_saxo gest. 5.101>	Hos animus constans, illos miracula visa
<poeta_saxo gest. 5.102>	Credere haec danti commonuere tibi.
<poeta_saxo gest. 5.103>	Mille modis tua magna, deus, clementia gentes
<poeta_saxo gest. 5.104>	Salvat per sanctos egregiosque viros.
<poeta_saxo gest. 5.105>	Nec reges facis expertes fore muneris huius,
<poeta_saxo gest. 5.106>	Dum per eos animas corrigis atque doces:
<poeta_saxo gest. 5.107>	Temporibus Carolus rex, te donante, modernis
<poeta_saxo gest. 5.108>	Quam multis summae causa salutis erat,
<poeta_saxo gest. 5.109>	Credentum pulcre moderandis moribus aptus
<poeta_saxo gest. 5.110>	Et mutare pie perfida corda potens.
<poeta_saxo gest. 5.111>	Cuius nunc insigne genus si pandere coner,
<poeta_saxo gest. 5.112>	Compellor regum scribere catalogum;
<poeta_saxo gest. 5.113>	Sed non est opus, excelsum quia non genus illi,
<poeta_saxo gest. 5.114>	Sed summo generi addidit ipse decus.
<poeta_saxo gest. 5.115>	De claris genitus fulsit praeclarior atque
<poeta_saxo gest. 5.116>	Patribus invictis fortior enituit;
<poeta_saxo gest. 5.117>	Est quoque iam notum: vulgaria carmina magnis
<poeta_saxo gest. 5.118>	Laudibus eius avos et proavos celebrant,
<poeta_saxo gest. 5.119>	Pippinos, Carolos, Hludowicos et Theodricos
<poeta_saxo gest. 5.120>	Et Carlomannos Hlothariosque canunt.
<poeta_saxo gest. 5.121>	Attamen hic quanto plus fecerit omnibus illis,
<poeta_saxo gest. 5.122>	Dicet praesentis sermo sequens operis.
<poeta_saxo gest. 5.123>	Unum commemorem tanto de germine patrem,
<poeta_saxo gest. 5.124>	Quem sanctum Christi praedicat aecclesia,
<poeta_saxo gest. 5.125>	Scilicet Arnulfum, Francorum qui fuit olim
<poeta_saxo gest. 5.126>	Princeps ac presul post satis egregius,
<poeta_saxo gest. 5.127>	Ductus amore dei qui spreverat omnia mundi,
<poeta_saxo gest. 5.128>	Quae mulcent oculos queque trahunt animos,
<poeta_saxo gest. 5.129>	Malens divinas mundi quam tradere leges,
<poeta_saxo gest. 5.130>	Esse dei famulus quam populi dominus.
<poeta_saxo gest. 5.131>	Nunc ovat in caelis, praebens miracula terris,
<poeta_saxo gest. 5.132>	Sublimis meriti signa decora sui;
<poeta_saxo gest. 5.133>	Indeque nostrorum totam seriem dominorum,
<poeta_saxo gest. 5.134>	Stirpem nempe suam, protegit atque fovet.
<poeta_saxo gest. 5.135>	Prae cunctis igitur tibi cura nepotibus una,
<poeta_saxo gest. 5.136>	Quaesumus, Arnulfus sit tuus omonimus.
<poeta_saxo gest. 5.137>	Fac, ut regnanti Christus sit previus auctor,
<poeta_saxo gest. 5.138>	Quo nimis ipsius indiget aecclesia,
<poeta_saxo gest. 5.139>	Cui modo iustificus rex est, defensor et unus
<poeta_saxo gest. 5.140>	Inter tot clades, nunc quibus atteritur.
<poeta_saxo gest. 5.141>	Ex illo nobis igitur tam principe sancto
<poeta_saxo gest. 5.142>	Hactenus est dominans inclita progenies,
<poeta_saxo gest. 5.143>	In quam descendit sancti benedictio Iacob,
<poeta_saxo gest. 5.144>	Quam Iudae pandens ipse futura dedit,
<poeta_saxo gest. 5.145>	Ut non deficeret de germine sceptriger eius,
<poeta_saxo gest. 5.146>	Sed foret inde manens longa ducum series.
<poeta_saxo gest. 5.147>	Sic electa deo mansit iam tempore longo
<poeta_saxo gest. 5.148>	Haec stirps in regno, atque diu maneat.
<poeta_saxo gest. 5.149>	De qua non quisquam fortem pietateque plenum
<poeta_saxo gest. 5.150>	Miretur regem progenitum Carolum.
<poeta_saxo gest. 5.151>	Cuius ut exterior virtus roburque parentes,
<poeta_saxo gest. 5.152>	Sic satis ornabat religionis amor;
<poeta_saxo gest. 5.153>	Et quo maior eis provenit gloria mundi,
<poeta_saxo gest. 5.154>	Mens humilis tanto plus fuit ante deum.
<poeta_saxo gest. 5.155>	Sed huic naturae quicquid bene praestitit ortus,
<poeta_saxo gest. 5.156>	Hoc exercitio auxerat assiduo,
<poeta_saxo gest. 5.157>	Intentus semper rebus constanter agendis
<poeta_saxo gest. 5.158>	Et disponendis consilio stabili.
<poeta_saxo gest. 5.159>	Unde nec in bellis quisquam felicior illo,
<poeta_saxo gest. 5.160>	Tempore nec pacis plus moderatus erat;
<poeta_saxo gest. 5.161>	Et quod suscepit florens et nobile regnum,
<poeta_saxo gest. 5.162>	Reddiderat duplo latius et melius;
<poeta_saxo gest. 5.163>	Sicque suos licet invictos vicisse parentes
<poeta_saxo gest. 5.164>	Noscitur, hac multo re magis egregius.
<poeta_saxo gest. 5.165>	Nam plures unus terras populosque subegit,
<poeta_saxo gest. 5.166>	Quam totus regum vicerat ordo prior.
<poeta_saxo gest. 5.167>	Regnabant inter Rhenum Ligeremque priores,
<poeta_saxo gest. 5.168>	Ad boream fuerat terminus oceanus,
<poeta_saxo gest. 5.169>	Australemque dabant Balearica litora finem
<poeta_saxo gest. 5.170>	Alpes et tectae perpetuis nivibus;
<poeta_saxo gest. 5.171>	Et Francos orientales nec non Alamannos
<poeta_saxo gest. 5.172>	Ac Baioarios iam tenuere prius,
<poeta_saxo gest. 5.173>	Fresones etiam, simul et rexere Thoringos;
<poeta_saxo gest. 5.174>	Et regnum Caroli hoc habuere patres.
<poeta_saxo gest. 5.175>	Pippino patre defuncto cum fratre regebat
<poeta_saxo gest. 5.176>	Id Carolomanno sorte fruente sua.
<poeta_saxo gest. 5.177>	Atque simultates illum rixasque moventem
<poeta_saxo gest. 5.178>	Hic semper multum pertulerat paciens,
<poeta_saxo gest. 5.179>	Ut mirum multis fuerit, quod viderit ira
<poeta_saxo gest. 5.180>	Commotum causis nemo licet gravibus.
<poeta_saxo gest. 5.181>	Annis sic geminis decesserat ille peractis,
<poeta_saxo gest. 5.182>	Et regnum soli iure datur Carolo.
<poeta_saxo gest. 5.183>	Quod primo victis Aquitanis gentibus auxit,
<poeta_saxo gest. 5.184>	Wasconumque simul subiciens populum;
<poeta_saxo gest. 5.185>	Et iuga cuncta Pyrenei superavit, Hiberum
<poeta_saxo gest. 5.186>	Donec ad fluvium tenderet imperium.
<poeta_saxo gest. 5.187>	Italicasque dehinc regiones subdidit omnes,
<poeta_saxo gest. 5.188>	Dicere quas certo quis valeat numero?
<poeta_saxo gest. 5.189>	In longum decies centenis milibus atque
<poeta_saxo gest. 5.190>	Amplius, ut fertur, tenditur Italia.
<poeta_saxo gest. 5.191>	Tum, quibus est ex non modica Germania parte
<poeta_saxo gest. 5.192>	Subdita, Saxones addidit imperio;
<poeta_saxo gest. 5.193>	Ex hac in latum duplo plus denique Francis,
<poeta_saxo gest. 5.194>	In longum partem paene parem retinent.
<poeta_saxo gest. 5.195>	Pannonias etiam victor subiecit utrasque
<poeta_saxo gest. 5.196>	His cum vicinis urbibus innumeris.
<poeta_saxo gest. 5.197>	Arva Liburnorum, vel que vocitantur ab Histro,
<poeta_saxo gest. 5.198>	Necnon Dalmatiam subdidit et Daciam.
<poeta_saxo gest. 5.199>	Sclavorum populos censum sibi solvere fecit
<poeta_saxo gest. 5.200>	Plures, quam quisquam dinumerare queat.
<poeta_saxo gest. 5.201>	Gesserit ista quibus bellis, signando priores
<poeta_saxo gest. 5.202>	Quattuor annales iam retulere libri.
<poeta_saxo gest. 5.203>	Nunc, studium mores ususque domesticus eius
<poeta_saxo gest. 5.204>	Corporis et habitus quae fuerint, referam;
<poeta_saxo gest. 5.205>	Que quicumque sciet, iam non mirabitur, illi
<poeta_saxo gest. 5.206>	Cur sic contigerint omnia laeta foris.
<poeta_saxo gest. 5.207>	Nam quod scire decet homines meminisseque cunctos,
<poeta_saxo gest. 5.208>	Hic quoque lectorem commoneam breviter;
<poeta_saxo gest. 5.209>	Audiat hoc omnis rector vel praemia gestis
<poeta_saxo gest. 5.210>	Pro laudabilibus quisquis habere cupit.
<poeta_saxo gest. 5.211>	Interius radix operum latet exteriorum,
<poeta_saxo gest. 5.212>	Mens moresque viri facta palam generant:
<poeta_saxo gest. 5.213>	Qui solet esse domi constans prudensque decenter,
<poeta_saxo gest. 5.214>	Perficit is crebro facta decora foris;
<poeta_saxo gest. 5.215>	Intra se vitiis dominans rationeque pollens
<poeta_saxo gest. 5.216>	Exteriora sibi nulla nocere sinit.
<poeta_saxo gest. 5.217>	Fortiter in cunctis facienti seu pacienti
<poeta_saxo gest. 5.218>	Pro meritis animi gloria proveniet;
<poeta_saxo gest. 5.219>	At cui mens torpet, mores neque corrigit in se,
<poeta_saxo gest. 5.220>	Illum iure manet dedecus exterius.
<poeta_saxo gest. 5.221>	Sic regnum terret cunctos extrinsecus hostes,
<poeta_saxo gest. 5.222>	In se quod pacem iusticiamque tenet;
<poeta_saxo gest. 5.223>	At contra, si quod scelus et discordia foedat,
<poeta_saxo gest. 5.224>	Raptores avidos clade sua faciat.
<poeta_saxo gest. 5.225>	Ergo domi Carolum rationis iura secutum
<poeta_saxo gest. 5.226>	Est comitata foris gloria magna satis;
<poeta_saxo gest. 5.227>	Assuescens potuit virtutibus exuperare
<poeta_saxo gest. 5.228>	Ferreque consilio cuncta pericla sua,
<poeta_saxo gest. 5.229>	Et quia iusticia pacatum reddidit intus,
<poeta_saxo gest. 5.230>	Externis regnum cladibus eripuit.
<poeta_saxo gest. 5.231>	Artibus ipse quidem cunctis instructus honestis,
<poeta_saxo gest. 5.232>	Harum doctores magnifice coluit.
<poeta_saxo gest. 5.233>	A sene levita quodam cognomine Petro
<poeta_saxo gest. 5.234>	Curavit primo discere grammaticam.
<poeta_saxo gest. 5.235>	Artis rethoricae, seu cui dialectica nomen,
<poeta_saxo gest. 5.236>	Sumpsit ab Alcuini dogmate noticiam;
<poeta_saxo gest. 5.237>	Hic, etiam levita gradu multumque peritus,
<poeta_saxo gest. 5.238>	Ex Anglis veniens Saxo fuit genere;
<poeta_saxo gest. 5.239>	A quo precipue studuit totam rationem
<poeta_saxo gest. 5.240>	Et legem cursus noscere siderei.
<poeta_saxo gest. 5.241>	In causis iudex iustissimus, audiit ipsas
<poeta_saxo gest. 5.242>	Sepius et finem litibus imposuit.
<poeta_saxo gest. 5.243>	In sermone satis dulcis, facundus, abundans,
<poeta_saxo gest. 5.244>	Nec patrio tantum claruit eloquio;
<poeta_saxo gest. 5.245>	Sed solitus lingua sepe est orare Latina,
<poeta_saxo gest. 5.246>	Nec Grece prorsus nescius extiterat;
<poeta_saxo gest. 5.247>	Intellexit eam melius quam proprietates
<poeta_saxo gest. 5.248>	Illius posset voce sonare sua.
<poeta_saxo gest. 5.249>	Legerat assidue scripturae dicta sacrate
<poeta_saxo gest. 5.250>	Quosque libros sancti composuere patres;
<poeta_saxo gest. 5.251>	Quos Augustinus caeli de civibus almis
<poeta_saxo gest. 5.252>	Scripsit, amanter eos crebrius audierat.
<poeta_saxo gest. 5.253>	Scribere temptabat; nam circumferre solebat
<poeta_saxo gest. 5.254>	Secum cum parvis codicibus tabulas
<poeta_saxo gest. 5.255>	Ac ponens ipsas ad cervicalia lecti
<poeta_saxo gest. 5.256>	Regalis numquam fecit abesse sibi.
<poeta_saxo gest. 5.257>	Inter tot curas tantique negotia regni
<poeta_saxo gest. 5.258>	Rex exercuerat his animum studiis.
<poeta_saxo gest. 5.259>	Cuius ut ingenium multum resplenduit acre,
<poeta_saxo gest. 5.260>	Sic omnis motus optima temperies.
<poeta_saxo gest. 5.261>	Non umquam nimium laetus, non valde remissus,
<poeta_saxo gest. 5.262>	Non multum tristis atque severus erat;
<poeta_saxo gest. 5.263>	Non lenis hominum vitiis, non turbidus ira
<poeta_saxo gest. 5.264>	Plectebat iusta cum ratione reos.
<poeta_saxo gest. 5.265>	Quod terrore magis fieri quam morte volebat,
<poeta_saxo gest. 5.266>	Ni cum dira rei cogeret impietas.
<poeta_saxo gest. 5.267>	O qualis probitas, quam constantissimus ordo
<poeta_saxo gest. 5.268>	In cunctis eius moribus enituit!
<poeta_saxo gest. 5.269>	Fortis in adversis rebus cautusque secundis,
<poeta_saxo gest. 5.270>	Perpetuae tenuit sobrietatis iter.
<poeta_saxo gest. 5.271>	Tantum, cum natos sibi Pippinum Carolumque
<poeta_saxo gest. 5.272>	Mors auferret, ob hoc ipse nimis doluit;
<poeta_saxo gest. 5.273>	Necnon Rhuottrudis, reliquis quae filia natu
<poeta_saxo gest. 5.274>	Maior erat, flevit valde gemens obitum.
<poeta_saxo gest. 5.275>	Hanc et Grecorum luxerunt ditia regna,
<poeta_saxo gest. 5.276>	Quod non hac tali digna forent domina;
<poeta_saxo gest. 5.277>	Sponsa fuit Constantini nam sceptra regentis
<poeta_saxo gest. 5.278>	Illius semper nobilis imperii;
<poeta_saxo gest. 5.279>	Inclita Constantinopolis de germine nostri
<poeta_saxo gest. 5.280>	Optabat Caroli nobilior fieri.
<poeta_saxo gest. 5.281>	Tantum contigerant haec infortunia regi
<poeta_saxo gest. 5.282>	In his, quae genuit pignora clara satis.
<poeta_saxo gest. 5.283>	Tum concertabat constantia cum pietate
<poeta_saxo gest. 5.284>	In Carolo, virtus utraque non modica:
<poeta_saxo gest. 5.285>	Haec casus omnes iussit tolerare decenter,
<poeta_saxo gest. 5.286>	Illaque dilectae commonuit sobolis;
<poeta_saxo gest. 5.287>	Ista magnanimus fulsit virtute, sed illa
<poeta_saxo gest. 5.288>	Non minus ardebat plenus amore pio;
<poeta_saxo gest. 5.289>	Quocirca vicit pietas in morte suorum
<poeta_saxo gest. 5.290>	Et regem largas compulit ad lacrimas.
<poeta_saxo gest. 5.291>	Necnon Romani mortem sibi flevit amici
<poeta_saxo gest. 5.292>	Pontificis; nomen huic Adrianus erat.
<poeta_saxo gest. 5.293>	Nam velut in reliquis rebus, sic optimus eius
<poeta_saxo gest. 5.294>	Laudatur merito mos in amicitiis;
<poeta_saxo gest. 5.295>	Admittebat eas caute, sed firmiter immo
<poeta_saxo gest. 5.296>	 Ex se servavit foedere perpetuo.
<poeta_saxo gest. 5.297>	Unde decus regni factis et nomen amicis
<poeta_saxo gest. 5.298>	Auxerat externis regibus et populis.
<poeta_saxo gest. 5.299>	Ex quibus unus erat Hadefonsus nomine dictus,
<poeta_saxo gest. 5.300>	Qui rex Asturiae Galliciaeque fuit;
<poeta_saxo gest. 5.301>	Qui dum legatos et munera mitteret illi,
<poeta_saxo gest. 5.302>	Mandabat dici se proprium Caroli.
<poeta_saxo gest. 5.303>	Scottorum reges ipsum dominum vocitabant,
<poeta_saxo gest. 5.304>	Ac se subiectos ipsius et famulos;
<poeta_saxo gest. 5.305>	Hoc apices ab eis missi testantur ad illum,
<poeta_saxo gest. 5.306>	Quorum claret amor maximus alloquio.
<poeta_saxo gest. 5.307>	Persarum princeps illi devinctus amore
<poeta_saxo gest. 5.308>	Precipuo fuerat nomen habens Aaron;
<poeta_saxo gest. 5.309>	Gratia cui Caroli prae cunctis regibus atque
<poeta_saxo gest. 5.310>	Illo principibus tempore cara fuit.
<poeta_saxo gest. 5.311>	Augustis cum Grecorum poscentibus ultro
<poeta_saxo gest. 5.312>	Dignatus pactum pacis inire fuit;
<poeta_saxo gest. 5.313>	Unde suos ad eum legatos mittere crebro
<poeta_saxo gest. 5.314>	Curavere Leo, Niciforus, Michahel.
<poeta_saxo gest. 5.315>	Transgredimur moetas, dum designamus amicos;
<poeta_saxo gest. 5.316>	Monstrandus magis est ipse stilo Carolus.
<poeta_saxo gest. 5.317>	Hic se venatu necnon equitando frequenter
<poeta_saxo gest. 5.318>	Fecerat ignarum desidiae penitus:
<poeta_saxo gest. 5.319>	Vix illi glatialis hiemps auferre valebat
<poeta_saxo gest. 5.320>	Usus castrenses gestaque militiae;
<poeta_saxo gest. 5.321>	Praeterea solitus fuit exercere natatum,
<poeta_saxo gest. 5.322>	Qua tunc arte magis nemo peritus erat.
<poeta_saxo gest. 5.323>	Et naturali fontes fervore calentes
<poeta_saxo gest. 5.324>	Illi praestabant grata lavacra nimis;
<poeta_saxo gest. 5.325>	Unde locum sedis sibimet delegit Aquensis,
<poeta_saxo gest. 5.326>	Plurima quo manat copia talis aquae,
<poeta_saxo gest. 5.327>	Balnea qua multo condens iocunda decore
<poeta_saxo gest. 5.328>	Annis extremis mansit ibi iugiter
<poeta_saxo gest. 5.329>	Ac secum fecit natos proceresque lavari,
<poeta_saxo gest. 5.330>	Quodque sui custos corporis agmen erat;
<poeta_saxo gest. 5.331>	Eiusdem nam commoditas spatiosa lavacri
<poeta_saxo gest. 5.332>	Centenos homines plusque valet capere.
<poeta_saxo gest. 5.333>	Corpore robusto fuit ipse, decenter et amplo,
<poeta_saxo gest. 5.334>	Incessu firmus, vividus atque agilis,
<poeta_saxo gest. 5.335>	Egregie procerus, et hoc moderamine iusto
<poeta_saxo gest. 5.336>	(Septem namque suis longus erat pedibus);
<poeta_saxo gest. 5.337>	Ipse rotundus apex capitis, <cervix> et obesa,
<poeta_saxo gest. 5.338>	Naris plus paulo quam mediocris erat;
<poeta_saxo gest. 5.339>	Late fulgentes oculi, facies quoque laeta
<poeta_saxo gest. 5.340>	Et vox clara satis pulcraque canities.
<poeta_saxo gest. 5.341>	Usus vestitu patrio semper peregrinum
<poeta_saxo gest. 5.342>	Respuerat, quamvis pulcher et ipse foret:
<poeta_saxo gest. 5.343>	Bis tantum Romae summis rogitantibus ipsum
<poeta_saxo gest. 5.344>	Praesulibus longa usus erat tunica;
<poeta_saxo gest. 5.345>	Tunc etiam clamidis speciosae sumpsit amictum
<poeta_saxo gest. 5.346>	Moreque Romano tegmina facta pedum.
<poeta_saxo gest. 5.347>	Regalis habitus tantum gestabat honorem,
<poeta_saxo gest. 5.348>	Cum celebraretur valde sacrata dies,
<poeta_saxo gest. 5.349>	Aut quotiens aderant missi mandata ferentes
<poeta_saxo gest. 5.350>	Ex longe positis gentibus et ducibus:
<poeta_saxo gest. 5.351>	Tunc auro textam nectebat fibula vestem
<poeta_saxo gest. 5.352>	Aurea, comebat gemma pedes varia,
<poeta_saxo gest. 5.353>	Distinctum viridi gessit diadema smaragdo,
<poeta_saxo gest. 5.354>	Stellatus radiis iaspidis ensis erat;
<poeta_saxo gest. 5.355>	Distabatque parum reliquis in veste diebus
<poeta_saxo gest. 5.356>	A solito procerum vel populi habitu.
<poeta_saxo gest. 5.357>	Felici semper valitudine laetus ad annos
<poeta_saxo gest. 5.358>	Supremos vitae poene suae fuerat;
<poeta_saxo gest. 5.359>	Nam servavit eam, victu sumens moderato
<poeta_saxo gest. 5.360>	Solum, quod sensit esse salubre sibi.
<poeta_saxo gest. 5.361>	Si tamen adversum leviter quicquam pateretur,
<poeta_saxo gest. 5.362>	Quod iam crescenti contigerat senio,
<poeta_saxo gest. 5.363>	Non admittebat medicos sibi nempe perosos,
<poeta_saxo gest. 5.364>	Plus arbitratu cuncta suo faciens.
<poeta_saxo gest. 5.365>	Cum reliquis vitiis specialiter oderat illud,
<poeta_saxo gest. 5.366>	Quo vertunt mentis pocula multa statum;
<poeta_saxo gest. 5.367>	Hinc vinum parce, potum quoque sumpserat omnem.
<poeta_saxo gest. 5.368>	Atque cibis paulo aegrius abstinuit;
<poeta_saxo gest. 5.369>	Nam vix ferre suum poterat ieiunia corpus,
<poeta_saxo gest. 5.370>	Quae sibi nonnumquam noxia questus erat;
<poeta_saxo gest. 5.371>	Cum numero solitus hominum convivia grandi,
<poeta_saxo gest. 5.372>	Sed tantum festis praecipuis, agere.
<poeta_saxo gest. 5.373>	Porro quaterna iugem praebebant fercula caenam,
<poeta_saxo gest. 5.374>	Praeter venantum que labor attulerat,
<poeta_saxo gest. 5.375>	Assam qui veribus longis inferre solebant;
<poeta_saxo gest. 5.376>	Illi gratus erat plus aliis cibus hic.
<poeta_saxo gest. 5.377>	Caenanti lector recitans non defuit umquam,
<poeta_saxo gest. 5.378>	Perque vices aliquod audiit acroama;
<poeta_saxo gest. 5.379>	Res antiquorum gestas regumque priorum
<poeta_saxo gest. 5.380>	Ipse legi sibimet fecerat assidue.
<poeta_saxo gest. 5.381>	Indulgere parum somno permiserat illum
<poeta_saxo gest. 5.382>	Mens semper magnis dedita consiliis,
<poeta_saxo gest. 5.383>	Et res magnificas iugiter meditatio volvens
<poeta_saxo gest. 5.384>	Reddiderat curis multimodis vigilem;
<poeta_saxo gest. 5.385>	Ob hoc nocte quater fertur vel sepius omni
<poeta_saxo gest. 5.386>	Somno depulso membra levasse toro.
<poeta_saxo gest. 5.387>	O quantum curis res publica creverat illis;
<poeta_saxo gest. 5.388>	Quam conservatum floruit imperium!
<poeta_saxo gest. 5.389>	Nam bene previdit, ne qua ratione pateret
<poeta_saxo gest. 5.390>	In regnum variis hostibus introitus.
<poeta_saxo gest. 5.391>	Gallica praestruxit necnon Germanica classe
<poeta_saxo gest. 5.392>	Litora, qua fluvios suscipit oceanus
<poeta_saxo gest. 5.393>	Atque quod Europam pelagus seiungit ab Afris
<poeta_saxo gest. 5.394>	Et dirimit terras gurgitibus medium
<poeta_saxo gest. 5.395>	Qua rapidos ex Gallorum regionibus amnes
<poeta_saxo gest. 5.396>	Aut capit ex magnae partibus Italiae,
<poeta_saxo gest. 5.397>	Hostia seu portus positis stationibus omnes
<poeta_saxo gest. 5.398>	Fecit inaccessos hostibus omnimodis.
<poeta_saxo gest. 5.399>	Hinc nec eo Mauri quicquam vivente nocebant
<poeta_saxo gest. 5.400>	Nec Northmannorum tunc metus ullus erat,
<poeta_saxo gest. 5.401>	Ni Centumcellae (sic urbs Etrusca vocatur)
<poeta_saxo gest. 5.402>	Quod tunc a Mauris depopulata fuit,
<poeta_saxo gest. 5.403>	Et quod Northmannis vastantibus insula quaedam
<poeta_saxo gest. 5.404>	Parvula Fresonum dampna tulit gravia.
<poeta_saxo gest. 5.405>	Ve tibi vae tali modo defensore carenti
<poeta_saxo gest. 5.406>	Frantia, quam variis cladibus opprimeris!
<poeta_saxo gest. 5.407>	Gentibus ecce pates populantibus undique saevis
<poeta_saxo gest. 5.408>	Et, quondam felix, nunc nimis es misera.
<poeta_saxo gest. 5.409>	Quippe tuis hilares exultant fletibus hostes
<poeta_saxo gest. 5.410>	Ditanturque tuis assidue spoliis;
<poeta_saxo gest. 5.411>	Milia cesorum, captivaque turba tuorum
<poeta_saxo gest. 5.412>	Amplior est numero quam sit harena maris.
<poeta_saxo gest. 5.413>	Nam Carolo moriente tuum decus et honor omnis
<poeta_saxo gest. 5.414>	Ex illo sensim fugit et interiit.
<poeta_saxo gest. 5.415>	Nunc tamen Arnulfo merito sub principe gaudes;
<poeta_saxo gest. 5.416>	Qui similis tanto moribus est abavo,
<poeta_saxo gest. 5.417>	Denique magnanimus clemens promptusque labore
<poeta_saxo gest. 5.418>	Pervigili lapsum corrigit imperium
<poeta_saxo gest. 5.419>	Francorumque movet veteri virtute lacertos
<poeta_saxo gest. 5.420>	Atque vocat resides rursus in arma viros.
<poeta_saxo gest. 5.421>	Sed moles immensa, diu quae corruit ante,
<poeta_saxo gest. 5.422>	Non restaurari se subito patitur.
<poeta_saxo gest. 5.423>	Illi det vitam, qui virtutem dedit amplam,
<poeta_saxo gest. 5.424>	Et magne nobis causa salutis erit.
<poeta_saxo gest. 5.425>	Vos, que de Carolo restant dicenda, Camenae,
<poeta_saxo gest. 5.426>	Strictim veloci carmine concinite.
<poeta_saxo gest. 5.427>	Cum fuerit regno tam clarus in amplificando,
<poeta_saxo gest. 5.428>	Intentus bellis continuis animo,
<poeta_saxo gest. 5.429>	Ornatus operum varios tamen et decus ingens
<poeta_saxo gest. 5.430>	Fecerat et visu moenia pulcra nimis;
<poeta_saxo gest. 5.431>	Ex quibus inprimis merito laudatur Aquensis
<poeta_saxo gest. 5.432>	Sedis mirifice condita basilica,
<poeta_saxo gest. 5.433>	Quam, pie Christe, tibi sanctaeque tuae genetrici
<poeta_saxo gest. 5.434>	Ad laudem studuit perpetuam facere;
<poeta_saxo gest. 5.435>	Ingylemhem dictus locus est, ubi condidit aulam,
<poeta_saxo gest. 5.436>	Aetas cui vidit nostra parem minime.
<poeta_saxo gest. 5.437>	Quorum multiplicem si quis describere laudem
<poeta_saxo gest. 5.438>	Curabit, longum texet opus nimium.
<poeta_saxo gest. 5.439>	Ad quae marmoreas praestabat Roma columnas,
<poeta_saxo gest. 5.440>	Quasdam praecipuas pulcra Ravenna dedit;
<poeta_saxo gest. 5.441>	De tam longinqua potuit regione potestas
<poeta_saxo gest. 5.442>	Illius ornatum, Francia, ferre tibi.
<poeta_saxo gest. 5.443>	Preterea Rheni constravit ponte fluenta,
<poeta_saxo gest. 5.444>	Commoda dans urbi tanta Mogontiace.
<poeta_saxo gest. 5.445>	Est ibidem latus quingentis passibus amnis,
<poeta_saxo gest. 5.446>	Ut pondus tanti scire queas operis.
<poeta_saxo gest. 5.447>	Quodque magis stupeas, firmaverat ordine recto
<poeta_saxo gest. 5.448>	Colles ingentes fluctibus in mediis;
<poeta_saxo gest. 5.449>	Supposuit basibus haec fundamenta locandis
<poeta_saxo gest. 5.450>	Et supra celsam struxerat inde viam.
<poeta_saxo gest. 5.451>	Hoc opus extremis illius poene sub annis
<poeta_saxo gest. 5.452>	Consumpsit subito flamma vorax penitus.
<poeta_saxo gest. 5.453>	Quod reparare volens, fieret quo saxeus illic
<poeta_saxo gest. 5.454>	Pons, ubi constructus ligneus ante fuit,
<poeta_saxo gest. 5.455>	(Pro dolor) est obitu praeventus; opusque remansit
<poeta_saxo gest. 5.456>	Hoc imperfectum, sic quoque semper erit.
<poeta_saxo gest. 5.457>	Virtutis monimenta manent tamen eius in aevum,
<poeta_saxo gest. 5.458>	In vastis stantes gurgitibus tumuli.
<poeta_saxo gest. 5.459>	Congestae saxis etenim tellureque moles
<poeta_saxo gest. 5.460>	Parent elatis flumine verticibus;
<poeta_saxo gest. 5.461>	Aggeribusque pari spacio distantibus, ordo
<poeta_saxo gest. 5.462>	Metitur lati terga decens pelagi.
<poeta_saxo gest. 5.463>	Condidit et domino perplurima templa dicanda,
<poeta_saxo gest. 5.464>	Exornans eadem sumptibus ex propriis,
<poeta_saxo gest. 5.465>	Neglectu dilapsa prius vel tempore longo
<poeta_saxo gest. 5.466>	In regno reparans cuncta suo noviter.
<poeta_saxo gest. 5.467>	Religionis enim sanctae studiosus amator
<poeta_saxo gest. 5.468>	Sectatorque fuit catholicae fidei.
<poeta_saxo gest. 5.469>	Tempore namque suo hereses extinxerat ortas,
<poeta_saxo gest. 5.470>	Quod iam praemissis diximus ante libris.
<poeta_saxo gest. 5.471>	Aecclesiam certis intraverat impiger horis,
<poeta_saxo gest. 5.472>	Fundens devotas nocte dieque preces;
<poeta_saxo gest. 5.473>	Eius et omne ministerium cum vestibus atque
<poeta_saxo gest. 5.474>	Vasis ornatu composuit nimio.
<poeta_saxo gest. 5.475>	Verus quippe dei cultor, praeponere sancto
<poeta_saxo gest. 5.476>	Eius nil umquam servitio voluit.
<poeta_saxo gest. 5.477>	Nam regnum terrestre tenens, caelestis amore
<poeta_saxo gest. 5.478>	Plus multo flagrans extitit et cupidus;
<poeta_saxo gest. 5.479>	Quod sibi, prae cunctis clemens et largus egenis,
<poeta_saxo gest. 5.480>	Curavit donis assiduis emere:
<poeta_saxo gest. 5.481>	Nemo peregrinos illo plus fertur amasse,
<poeta_saxo gest. 5.482>	Nemo pari cura suscipiebat eos,
<poeta_saxo gest. 5.483>	In quo paene modum pietas excesserat eius
<poeta_saxo gest. 5.484>	(Si quid in hoc nimium quisque potest facere),
<poeta_saxo gest. 5.485>	Cum non regali solum foret advena turba
<poeta_saxo gest. 5.486>	Aulae, sed toto iam gravis imperio;
<poeta_saxo gest. 5.487>	Ipse pius compensabat dispendia rerum
<poeta_saxo gest. 5.488>	Mercedis laeto perpetis intuitu.
<poeta_saxo gest. 5.489>	Hac invitati fama cum partibus orbis
<poeta_saxo gest. 5.490>	De cunctis ad eum confluerent inopes,
<poeta_saxo gest. 5.491>	Non tamen in proprio satis exercere putabat
<poeta_saxo gest. 5.492>	Regno gratuite largitionis opus,
<poeta_saxo gest. 5.493>	Sed per legatos mittebat ad extera regna
<poeta_saxo gest. 5.494>	Christicolis crebro munera pauperibus:
<poeta_saxo gest. 5.495>	Quos Aegyptus Alexandrique ex nomine dicta
<poeta_saxo gest. 5.496>	Urbs inopes habuit, iuvit eos opibus;
<poeta_saxo gest. 5.497>	Africa munificum Cartagoque senserat illum;
<poeta_saxo gest. 5.498>	Est experta satis largifluum Syria;
<poeta_saxo gest. 5.499>	Ad Hierosolimam seu cetera, quae loca Christi
<poeta_saxo gest. 5.500>	Gestis corporeis sanctificata manent,
<poeta_saxo gest. 5.501>	Sepius indiguis donanda fidelibus auri
<poeta_saxo gest. 5.502>	Misit et argenti pondera non modica.
<poeta_saxo gest. 5.503>	Trans mare gentiles positos solum sibi reges
<poeta_saxo gest. 5.504>	Ad hoc firmata iunxit amicitia,
<poeta_saxo gest. 5.505>	Quatinus, illorum qui sub ditione fideles
<poeta_saxo gest. 5.506>	Essent, perciperent inde refrigerium.
<poeta_saxo gest. 5.507>	Praeque locis sanctis aliis specialiter eius
<poeta_saxo gest. 5.508>	Menti Romanae sedis inhaesit amor,
<poeta_saxo gest. 5.509>	Nam sanctum venerans Petrum, qui claviger extat
<poeta_saxo gest. 5.510>	Caeli quique chori primus apostolici,
<poeta_saxo gest. 5.511>	Eius ad aecclesiam donaria maxima sepe
<poeta_saxo gest. 5.512>	Mittens thesauros contulit innumeros
<poeta_saxo gest. 5.513>	Atque sui magis in toto nil tempore regni
<poeta_saxo gest. 5.514>	Curavit, maius non habuit studium,
<poeta_saxo gest. 5.515>	Quam sedes Romana suo munimine fulta
<poeta_saxo gest. 5.516>	Ut veteri pollens nobilitate foret.
<poeta_saxo gest. 5.517>	Et tamen ipse quater tantum pervenerat illo,
<poeta_saxo gest. 5.518>	Vota precesque pia solvere mente volens;
<poeta_saxo gest. 5.519>	Ultimus adventus hac causa contigit eius,
<poeta_saxo gest. 5.520>	Quod turbatus erat tunc status ecclesiae,
<poeta_saxo gest. 5.521>	Scilicet eiecto simul et tormenta Leone
<poeta_saxo gest. 5.522>	Praesule perpesso civibus a propriis.
<poeta_saxo gest. 5.523>	Hoc quasi naufragio suprema pericula passum
<poeta_saxo gest. 5.524>	Vexatumque loci sedicione statum
<poeta_saxo gest. 5.525>	Ad portum placidae studuit revocare quietis,
<poeta_saxo gest. 5.526>	Illic per totam poene manens hiemem.
<poeta_saxo gest. 5.527>	Tunc ibidem culmen susceperat imperiale
<poeta_saxo gest. 5.528>	(Ordine quo, quarto diximus ante libro);
<poeta_saxo gest. 5.529>	Quod tamen invitus papa cogente recepit
<poeta_saxo gest. 5.530>	Et multis populi Romulei precibus.
<poeta_saxo gest. 5.531>	Qui si consilium praescisset praesulis ante,
<poeta_saxo gest. 5.532>	Tunc se subtraheret prorsus ab aecclesia;
<poeta_saxo gest. 5.533>	Denique sic multis coram iuraverat ipse,
<poeta_saxo gest. 5.534>	Quamvis illa dies valde foret celebris.
<poeta_saxo gest. 5.535>	Videris, hoc illi tantum cur displicuisset,
<poeta_saxo gest. 5.536>	Quod mos est aliis regibus appetere.
<poeta_saxo gest. 5.537>	Ipse decem post haec et ternos circiter annos
<poeta_saxo gest. 5.538>	Augustus laetus vixit in imperio;
<poeta_saxo gest. 5.539>	In quibus antiquas leges correxit, in ipsis
<poeta_saxo gest. 5.540>	Uniri mandans, dissona que fuerant;
<poeta_saxo gest. 5.541>	Addidit his etiam noviter, quae congrua duxit,
<poeta_saxo gest. 5.542>	Pauca quidem numero, valde sed utilia;
<poeta_saxo gest. 5.543>	Cunctorumque sui regni leges populorum
<poeta_saxo gest. 5.544>	Collegit, plures inde libros faciens.
<poeta_saxo gest. 5.545>	Necnon, quae veterum depromunt proelia regum,
<poeta_saxo gest. 5.546>	Barbara mandavit carmina litterulis.
<poeta_saxo gest. 5.547>	Coepit et ingenii totis cum viribus acris
<poeta_saxo gest. 5.548>	In linguam propriam vertere grammaticam,
<poeta_saxo gest. 5.549>	Ardua phylosophis etiam res haec foret, artem
<poeta_saxo gest. 5.550>	Ad hanc sermonem cogere barbaricum.
<poeta_saxo gest. 5.551>	Talibus a studiis non regni maxima cura,
<poeta_saxo gest. 5.552>	Non aetas gravior tum revocavit eum.
<poeta_saxo gest. 5.553>	Compotus annalis fuerat notissimus illi,
<poeta_saxo gest. 5.554>	Quem rimabatur mente satis vigili;
<poeta_saxo gest. 5.555>	Sidereos ortus cursus obitusque notabat,
<poeta_saxo gest. 5.556>	Nullus eum punctus zodiaci latuit.
<poeta_saxo gest. 5.557>	Et ventis bis sex, totidem quoque mensibus ipse
<poeta_saxo gest. 5.558>	Francorum lingua nomina composuit;
<poeta_saxo gest. 5.559>	Illi namque prius menses dixere Latinis
<poeta_saxo gest. 5.560>	Et partim linguae nominibus propriae;
<poeta_saxo gest. 5.561>	Ventorum vero proferre vocabula tantum
<poeta_saxo gest. 5.562>	Norunt eloquio quattuor ante suo.
<poeta_saxo gest. 5.563>	Nonne, videns quantum sudarit in artibus istis,
<poeta_saxo gest. 5.564>	Proelia vix ab eo quaelibet acta putes;
<poeta_saxo gest. 5.565>	Rursus, si numeres eiusdem bella, triumphos,
<poeta_saxo gest. 5.566>	Armis tot regna subdita, tot populos,
<poeta_saxo gest. 5.567>	Otia mireris quando vel parva legendi
<poeta_saxo gest. 5.568>	Vel quid discendi contigerit spacium? -
<poeta_saxo gest. 5.569>	Cur operis differs huius finire laborem,
<poeta_saxo gest. 5.570>	Dum Caroli trepidas dicere, mens, obitum?
<poeta_saxo gest. 5.571>	Sit licet hoc nobis mestum, sit triste: sed ordo
<poeta_saxo gest. 5.572>	Exigit, idque nihil nos reticere iuvat;
<poeta_saxo gest. 5.573>	Quin potius dulces lacrimae lugentibus esse
<poeta_saxo gest. 5.574>	Atque sui gemitus ipsa querela solet.
<poeta_saxo gest. 5.575>	Ipsius ut regni Hludowicus filius heres
<poeta_saxo gest. 5.576>	Et consors factus patre iubente fuit
<poeta_saxo gest. 5.577>	(Namque hunc augustum sumpto diademate dici,
<poeta_saxo gest. 5.578>	Ut regeret secum, iusserat, imperium),
<poeta_saxo gest. 5.579>	Ipse dehinc morbo pariter defessus et aevo
<poeta_saxo gest. 5.580>	Alterius vitae tendit ad introitum.
<poeta_saxo gest. 5.581>	Venatum tamen ex aula perrexit Aquensi
<poeta_saxo gest. 5.582>	Autumni lapso tempore iam medio.
<poeta_saxo gest. 5.583>	Hinc in praedictam rediens se contulit aulam,
<poeta_saxo gest. 5.584>	Disponens in eo tunc hiemare loco.
<poeta_saxo gest. 5.585>	At mensis veniens Iani de nomine dictus
<poeta_saxo gest. 5.586>	Acribus hunc subito febribus inplicuit;
<poeta_saxo gest. 5.587>	Abstinuitque cibis statim, sic pellere morbos
<poeta_saxo gest. 5.588>	Vel saltim levius ferre suos solitus.
<poeta_saxo gest. 5.589>	Sed dolor accedens lateris iam tempus adesse
<poeta_saxo gest. 5.590>	Eius decessus fecerat haud dubium.
<poeta_saxo gest. 5.591>	Cumque dies senos decumberet, inde secutus
<poeta_saxo gest. 5.592>	Septimus huic vitae ultimus extiterat,
<poeta_saxo gest. 5.593>	In quo percepto venerando corpore Christi
<poeta_saxo gest. 5.594>	Adiungi meruit civibus aethereis.
<poeta_saxo gest. 5.595>	In templo situs est, ibidem quod condidit ipse;
<poeta_saxo gest. 5.596>	Quali cum luctu, nemo referre valet.
<poeta_saxo gest. 5.597>	Post octingentos Christi nascentis ab ortu
<poeta_saxo gest. 5.598>	Hic annus quartus extitit et decimus;
<poeta_saxo gest. 5.599>	Ipse die quinta decesserat ante Kalendas
<poeta_saxo gest. 5.600>	Mensis, quo Numa rex februa constituit.
<poeta_saxo gest. 5.601>	Multa propinquantis fuerant praesagia finis
<poeta_saxo gest. 5.602>	Atque rei tantae congrua prodigia:
<poeta_saxo gest. 5.603>	Denique defectus solis luneque frequenter
<poeta_saxo gest. 5.604>	Annis continuis contigit ante tribus.
<poeta_saxo gest. 5.605>	Septenis ater color est in sole diebus
<poeta_saxo gest. 5.606>	Visus, lucigenam commaculans faciem.
<poeta_saxo gest. 5.607>	Porticus immensae molis collapsa repente
<poeta_saxo gest. 5.608>	Aulae iam dictae omne decus minuit.
<poeta_saxo gest. 5.609>	Quemque decem Rheni pontem construxerat annis,
<poeta_saxo gest. 5.610>	Horis consumpsit flamma tribus penitus;
<poeta_saxo gest. 5.611>	Nam, nisi quae labens fluvius subtraxerat igni,
<poeta_saxo gest. 5.612>	Astula nec saltem parva superfuerat.
<poeta_saxo gest. 5.613>	Ipseque Danorum contra regem Godefridum
<poeta_saxo gest. 5.614>	Ultima disponens bella senex agere
<poeta_saxo gest. 5.615>	Ibat per patriam multo cum milite nostram,
<poeta_saxo gest. 5.616>	Exiit et castris exoriente die
<poeta_saxo gest. 5.617>	(Nam tum pallenti spargebat luce serenum
<poeta_saxo gest. 5.618>	Aera sol superis partibus appropians):
<poeta_saxo gest. 5.619>	Cernitur a cunctis subito delapsa ruisse
<poeta_saxo gest. 5.620>	De caelo species sideris ignivomi
<poeta_saxo gest. 5.621>	Vibratamque facem longo traxisse volatu,
<poeta_saxo gest. 5.622>	Donec in laevam decidit ipsa plagam;
<poeta_saxo gest. 5.623>	Hoc admirantem sonipes, quo vectus abibat,
<poeta_saxo gest. 5.624>	Elisit casu praecipiti graviter;
<poeta_saxo gest. 5.625>	Denique regalis clamidis hinc fibula rupta
<poeta_saxo gest. 5.626>	Disruptusque simul balteus est gladii,
<poeta_saxo gest. 5.627>	Excussumque manu telum quod forte gerebat
<poeta_saxo gest. 5.628>	Invitus longum iecerat in spacium.
<poeta_saxo gest. 5.629>	Preterea tremor hoc aulae praedixit Aquensis,
<poeta_saxo gest. 5.630>	Terrificans cunctos motibus insolitis,
<poeta_saxo gest. 5.631>	Idque domus regis crepitu laquearia crebro
<poeta_saxo gest. 5.632>	Tactaque signabat fulmine basilica,
<poeta_saxo gest. 5.633>	In qua per gyrum lucens epygramma canebat,
<poeta_saxo gest. 5.634>	Aedem quis tantam condiderit domino:
<poeta_saxo gest. 5.635>	Idcirco "Carolus princeps" ibi commemoratus
<poeta_saxo gest. 5.636>	Extremi versus in serie fuerat;
<poeta_saxo gest. 5.637>	Sed quibus est scriptum "princeps", (mirabile dictu)
<poeta_saxo gest. 5.638>	Sponte sua penitus dispereunt apices
<poeta_saxo gest. 5.639>	Deletique sui vestigia nulla relinquunt,
<poeta_saxo gest. 5.640>	Mensibus haud multis ipsius ante obitum;
<poeta_saxo gest. 5.641>	Quod quia vis quaedam cunctis incognita fecit,
<poeta_saxo gest. 5.642>	Tristiciam multis omen hoc intulerat.
<poeta_saxo gest. 5.643>	Iure mori doluit signis exterritus orbis
<poeta_saxo gest. 5.644>	Hunc, cui post similem non habiturus erat.
<poeta_saxo gest. 5.645>	Sed nec in antiquis ducibus seu regibus illo
<poeta_saxo gest. 5.646>	Omnimodis quisquam clarior enituit.
<poeta_saxo gest. 5.647>	Romani multis ducibus multisque sub annis
<poeta_saxo gest. 5.648>	Italiae populos vix sibi subdiderant:
<poeta_saxo gest. 5.649>	Unus hic in spacio perpauci temporis omnem
<poeta_saxo gest. 5.650>	Subiecit victor, disposuit dominus;
<poeta_saxo gest. 5.651>	Adde tot Europae populos, quos ipse subegit,
<poeta_saxo gest. 5.652>	Quorum Romani nomina nescierant.
<poeta_saxo gest. 5.653>	Ob hoc, mirificos Karoli qui legeris actus,
<poeta_saxo gest. 5.654>	Desine mirari historias veterum.
<poeta_saxo gest. 5.655>	Non Decii, non Scipiadae, non ipse Camillus,
<poeta_saxo gest. 5.656>	Non Cato, non Caesar maior eo fuerat;
<poeta_saxo gest. 5.657>	Non Pompeius huic merito vel gens Fabiorum
<poeta_saxo gest. 5.658>	Praefertur pariter mortua pro patria.
<poeta_saxo gest. 5.659>	Terrea forsan eis fuerit par gloria; sed nunc
<poeta_saxo gest. 5.660>	Caelestis Carolus culmen honoris habet.
<poeta_saxo gest. 5.661>	Illic Daviticae pollet virtutis honore
<poeta_saxo gest. 5.662>	Cum Constantino atque Theodosio;
<poeta_saxo gest. 5.663>	Illic antiquum gaudet quod vicerit hostem,
<poeta_saxo gest. 5.664>	Eripiens multos ipsius a laqueis;
<poeta_saxo gest. 5.665>	Illic congaudent illi salvata per ipsum
<poeta_saxo gest. 5.666>	Munere, Christe, tuo milia spirituum.
<poeta_saxo gest. 5.667>	Quis numeret, quantas animas, dum credere fecit
<poeta_saxo gest. 5.668>	Saxonum populos, reddiderit domino?
<poeta_saxo gest. 5.669>	Quot nunc aecclesiae fulgent, ubi fana colebant
<poeta_saxo gest. 5.670>	Antiqui, quot sunt structa monasteria,
<poeta_saxo gest. 5.671>	Quot laudes in eis vel quot tibi vota fideles
<poeta_saxo gest. 5.672>	Reddunt, tot Carolo praemia, Christe, dabis.
<poeta_saxo gest. 5.673>	Iudiciique dies cum venerit ultima magni,
<poeta_saxo gest. 5.674>	Qua reddes omni quod meruit homini,
<poeta_saxo gest. 5.675>	O quam laetus erit sibimet commissa talenta
<poeta_saxo gest. 5.676>	Praesentans grandi multiplicata lucro;
<poeta_saxo gest. 5.677>	Nullus apostolicis tunc iure propinquior illo,
<poeta_saxo gest. 5.678>	Ut res ipsa docet, caetibus esse valet.
<poeta_saxo gest. 5.679>	Nam cum Iudaico processerit agmine Petrus
<poeta_saxo gest. 5.680>	Stipatus, cuius dogmate crediderat,
<poeta_saxo gest. 5.681>	Paulus totius (liceat si dicere) mundi
<poeta_saxo gest. 5.682>	Gentes salvatas duxerit ore suo,
<poeta_saxo gest. 5.683>	Andreas populos post se producet Achivos,
<poeta_saxo gest. 5.684>	Iohannes Asiae proferet aecclesias,
<poeta_saxo gest. 5.685>	Matheus Aethiopes niveos baptismate factos,
<poeta_saxo gest. 5.686>	Indorum Thomas ducet ad astra greges:
<poeta_saxo gest. 5.687>	Tum Carolum gaudens Saxonum turma sequetur,
<poeta_saxo gest. 5.688>	Illi perpetuae gloria laeticiae.
<poeta_saxo gest. 5.689>	O utinam vel cunctorum sequar ultimus horum,
<poeta_saxo gest. 5.690>	Qui nostro salvi de populo fuerint;
<poeta_saxo gest. 5.691>	O si, Christe, velis haedum transferre sinistrum,
<poeta_saxo gest. 5.692>	Me pius ut dextris consocies ovibus,
<poeta_saxo gest. 5.693>	Quo non mortalis psallam tibi carminis odas,
<poeta_saxo gest. 5.694>	Sed laudem valeam dicere perpetuam.