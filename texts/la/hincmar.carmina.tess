<ioh_scot. carm_app. 1.1.1>	Hanc aram domini genitricis honore dicatam
<ioh_scot. carm_app. 1.1.2>	Cultor ubique suus decoravit episcopus Hincmar
<ioh_scot. carm_app. 1.1.3>	Muneribus, gratis functus ha sede sacerdos,
<ioh_scot. carm_app. 1.1.4>	Iam bene completis centenis octies annis,
<ioh_scot. carm_app. 1.1.5>	Quadraginta Simul quinto volvente sub ipsis.
<ioh_scot. carm_app. 1.1.6>	Cum iuvenis Karolus regeret diadema regni,
<ioh_scot. carm_app. 1.1.7>	Hunc sibi pastorem poscentibus urbis alumpnis.
<ioh_scot. carm_app. 1.2.1>	Virgo Maria tenet hominem regemque deumque
<ioh_scot. carm_app. 1.2.2>	Visceribus propriis natum de flamine sancto.
<ioh_scot. carm_app. 1.3.1>	Sancta dei genitrix et semper virgo Maria,
<ioh_scot. carm_app. 1.3.2>	Hincmarus praesul defero dona tibi.
<ioh_scot. carm_app. 1.3.3>	Haec pia quae gessit, docuit nos Christus Iesus
<ioh_scot. carm_app. 1.3.4>	Editus ex utero, casta puella, tuo.
<ioh_scot. carm_app. 1.4.1>	Hac requiescit humo Tilpinus praesul honoris.
<ioh_scot. carm_app. 1.4.2>	Vivere cui Christus vita et obire fuit.
<ioh_scot. carm_app. 1.4.3>	Hunc Remi populo martyr Dionysius almus
<ioh_scot. carm_app. 1.4.4>	Pastorem vigilem misit et esse patrem.
<ioh_scot. carm_app. 1.4.5>	Quem pascens quadragenis ast amplius annis,
<ioh_scot. carm_app. 1.4.6>	Veste senectutis despoliatus abit,
<ioh_scot. carm_app. 1.4.7>	Quartas cum Nonas mensis September haberet,
<ioh_scot. carm_app. 1.4.8>	Mortua quando fuit mors, sibi vita manet.
<ioh_scot. carm_app. 1.4.9>	Et quoniam locus atque gradus hos iunxerat, Hincmar
<ioh_scot. carm_app. 1.4.10>	Huic fecit tumulum, composuit titulum.

<ioh_scot. carm_app. 2.1>	Hunc, genitrix domini, parvum tibi, magna, libellum
<ioh_scot. carm_app. 2.2>	Hincmarus praesul, virgo Maria, dedi.
<ioh_scot. carm_app. 2.3>	Qui tua gesta tenet caelesti dogmate dicta,
<ioh_scot. carm_app. 2.4>	Quae clare monstrant te genuisse deum,
<ioh_scot. carm_app. 2.5>	Qua verbi carnisque, animae et substantia vera,
<ioh_scot. carm_app. 2.6>	Mox concepta simul filius unicus est.
<ioh_scot. carm_app. 2.7>	Non hominis tactu, sed dii flaminis actu
<ioh_scot. carm_app. 2.8>	Procedens thalamo, ventre, beata, tuo.
<ioh_scot. carm_app. 2.9>	Virgineo alvo nullum quae passa dolorem,
<ioh_scot. carm_app. 2.10>	Ast utero clauso es virgo parens pariter.
<ioh_scot. carm_app. 2.11>	Per carnem verbi mater veneranda refulges,
<ioh_scot. carm_app. 2.12>	Ancilla et hominis pro deitate manes.
<ioh_scot. carm_app. 2.13>	Est homo quippe deus, deus est homo Christus Iesus,
<ioh_scot. carm_app. 2.14>	Unus utrumque, deus verus et auctor, opus.
<ioh_scot. carm_app. 2.15>	Una est persona et duplex substantia Christi,
<ioh_scot. carm_app. 2.16>	Quem tua virginitas edidit alma deum,
<ioh_scot. carm_app. 2.17>	Ecclesia ut gignit natos ex ventre lavacri
<ioh_scot. carm_app. 2.18>	Flamine de sancto virginitate sua.
<ioh_scot. carm_app. 2.19>	Ille deus proprius natura est filius ex te,
<ioh_scot. carm_app. 2.20>	Nos ut adoptivi munere congeniti.
<ioh_scot. carm_app. 2.21>	Qui semper tingit baptizans sanguine sancto,
<ioh_scot. carm_app. 2.22>	Quisquis baptizat fonte sacro genitos.
<ioh_scot. carm_app. 2.23>	Nam constat non esse ratum sine nomine trino
<ioh_scot. carm_app. 2.24>	Baptismum Christo voce docente sua.
<ioh_scot. carm_app. 2.25>	Caelica regna suo pascit qui corpore sancto,
<ioh_scot. carm_app. 2.26>	Lacte tuo est pastus vita cibusque salus.
<ioh_scot. carm_app. 2.27>	Antistes summus, rex, hostia factus et ara
<ioh_scot. carm_app. 2.28>	Ostendens patri nostra piacla tegit.
<ioh_scot. carm_app. 2.29>	Nempe sacerdotis munus, quo fungitur ipse
<ioh_scot. carm_app. 2.30>	In caelo, servis posse patrare dedit.
<ioh_scot. carm_app. 2.31>	Cum quibus et per quos idem sua munera sacrat
<ioh_scot. carm_app. 2.32>	Per sua verba, suo flamine cumque cruce.
<ioh_scot. carm_app. 2.33>	Spiritus et sanctus, quo natus carne parentis
<ioh_scot. carm_app. 2.34>	Extitit, is Iesum munera nostra facit.
<ioh_scot. carm_app. 2.35>	Sed hoc vera fides cernit, non carnis ocellus,
<ioh_scot. carm_app. 2.36>	Ut Petrus hominem viderat esse deum.
<ioh_scot. carm_app. 2.37>	Qui iam non moritur devicta morte resurgens,
<ioh_scot. carm_app. 2.38>	Pro nobis iterum vita, salus patitur.
<ioh_scot. carm_app. 2.39>	Passio namque eius quotiens replicatur ad aram
<ioh_scot. carm_app. 2.40>	Mystica, nos totiens sorde lavans reparat,
<ioh_scot. carm_app. 2.41>	Suscitat et leto peccati morte sepultos,
<ioh_scot. carm_app. 2.42>	Ni mala vota premant, quos bona vera gravant.
<ioh_scot. carm_app. 2.43>	Et qui corde pio sumunt mysteria Christi,
<ioh_scot. carm_app. 2.44>	Ex te progenitum, virgo Maria, gerunt.
<ioh_scot. carm_app. 2.45>	Ipsius efficimur corpus libamine sacro
<ioh_scot. carm_app. 2.46>	Idemque in nobis ut caro nostra manet.
<ioh_scot. carm_app. 2.47>	Hic agnus verus, tollit qui crimina mundi,
<ioh_scot. carm_app. 2.48>	Passus qui mansus vivit in arce poli.
<ioh_scot. carm_app. 2.49>	Integer ipse manens satiat nos. unde redemit,
<ioh_scot. carm_app. 2.50>	De cruce de petra carne cruore suo.
<ioh_scot. carm_app. 2.51>	Petra etenim Christus percussus verbere teli
<ioh_scot. carm_app. 2.52>	Et bino est, quoniam sunt duo ligna crucis.
<ioh_scot. carm_app. 2.53>	Qui panis vivus limfa cum sanguinis unda,
<ioh_scot. carm_app. 2.54>	Fonte sui lateris sic rigat aecclesiam,
<ioh_scot. carm_app. 2.55>	Quam moriens formavit, Evam recubante sopore
<ioh_scot. carm_app. 2.56>	Adam ceu dextri parte sui lateris.
<ioh_scot. carm_app. 2.57>	Est quoque praeclarum: quoniam haec hostia constat
<ioh_scot. carm_app. 2.58>	Ex multis granis, pluribus atque acinis,
<ioh_scot. carm_app. 2.59>	Oblata a multis una est oblatio sicut,
<ioh_scot. carm_app. 2.60>	Redditur et cunctis una simul populis,
<ioh_scot. carm_app. 2.61>	Corporea non parte, magis virtute superna,
<ioh_scot. carm_app. 2.62>	Manna dei signat quod veteri in populo.
<ioh_scot. carm_app. 2.63>	In caelo tota est nec non in corpore nostro,
<ioh_scot. carm_app. 2.64>	Corde simul tota est de cruce sumpta salus.
<ioh_scot. carm_app. 2.65>	Nec tantum vivis prodest oblatio sacra,
<ioh_scot. carm_app. 2.66>	Carne et defunctos hostia data levat,
<ioh_scot. carm_app. 2.67>	Gloria qua sanctis, requies praestatur et illis,
<ioh_scot. carm_app. 2.68>	Quos non excoctos mors vera corripuit.
<ioh_scot. carm_app. 2.69>	Est quibus ad meritum, finis si corpore Christi
<ioh_scot. carm_app. 2.70>	Tales inveniat, quos bona facta iuvant.
<ioh_scot. carm_app. 2.71>	Ad quos perveniunt domini mysteria viva,
<ioh_scot. carm_app. 2.72>	Cuius et inferni spiritus antra petit.
<ioh_scot. carm_app. 2.73>	Sicque suos lectos eduxit sanguine sancto.
<ioh_scot. carm_app. 2.74>	Hoc se salvari qui tenuere fidem.
<ioh_scot. carm_app. 2.75>	Lex inquit: carnes agni mandentur in unam
<ioh_scot. carm_app. 2.76>	Rite domum, quisquam tollet et inde nihil,
<ioh_scot. carm_app. 2.77>	Et, panem potumque volet qui sumere vitae,
<ioh_scot. carm_app. 2.78>	Catholicae maneat iunctus amore domo,
<ioh_scot. carm_app. 2.79>	Si vult cum sanctis caelesti in sede manere
<ioh_scot. carm_app. 2.80>	Inque decore suo regis honore frui.
<ioh_scot. carm_app. 2.81>	Cuius conspectu satiaris, virgo Maria,
<ioh_scot. carm_app. 2.82>	Qui decus imperium cum patre semper habet,
<ioh_scot. carm_app. 2.83>	Qui dum surrexit, multorum corpora fecit
<ioh_scot. carm_app. 2.84>	Surgere, quos secum vexit ad astra poli.
<ioh_scot. carm_app. 2.85>	Sanctior his cunctis, verbum quae gignere vitae
<ioh_scot. carm_app. 2.86>	Facta es digna tuo corpore virgineo.
<ioh_scot. carm_app. 2.87>	Quae caro sancta dei non est corrupta sepulchro.
<ioh_scot. carm_app. 2.88>	Nec tua, qua corpus sumpserat ipse deus.
<ioh_scot. carm_app. 2.89>	Cum quo, stella maris, resides in culmine caeli
<ioh_scot. carm_app. 2.90>	Concelebrata piis laudibus angelicis.
<ioh_scot. carm_app. 2.91>	Quo pietate mei memorare, benigna, miselli.
<ioh_scot. carm_app. 2.92>	Qua e cruce clamavit: 'Filius ecce tuus',
<ioh_scot. carm_app. 2.93>	Atque, ut discipulus curam tibi ferret honoris.
<ioh_scot. carm_app. 2.94>	Dixit Iohanni: 'Mater et ecce tua'.
<ioh_scot. carm_app. 2.95>	Mortis in articulo vita et resurrectio nostra
<ioh_scot. carm_app. 2.96>	Exhibuit tibimet hoc pietatis opus.
<ioh_scot. carm_app. 2.97>	Cum moriar, caeli claris praelata ministris,
<ioh_scot. carm_app. 2.98>	Christo conregnans, sis pia, quaeso, mihi,
<ioh_scot. carm_app. 2.99>	Ut partem merear cum his, quos gratia salvat,
<ioh_scot. carm_app. 2.100>	In lucis, pacis sorte, quietis. Amen.

<ioh_scot. carm_app. 3.1.1>	Hic famulus Hincmar domini sacra membra locavit
<ioh_scot. carm_app. 3.1.2>	Dulcis Remigii ductus amore pio.
<ioh_scot. carm_app. 3.1.3>	Qui prius est sanctus, mundo quam matre creatus,
<ioh_scot. carm_app. 3.1.4>	Et magnus dictus caelitus ore dei.
<ioh_scot. carm_app. 3.1.5>	Bis denos binosque gerens feliciter annos
<ioh_scot. carm_app. 3.1.6>	Sorte dei sumpsit pontificale decus.
<ioh_scot. carm_app. 3.1.7>	Sexaginta simul bis septem manserat annis
<ioh_scot. carm_app. 3.1.8>	Istius urbis honor, praesul et orbis amor.
<ioh_scot. carm_app. 3.1.9>	Vitam defunctis, reddens quoque lumina caecis,
<ioh_scot. carm_app. 3.1.10>	Egerat et vivens plurima mira satis.
<ioh_scot. carm_app. 3.1.11>	Nam domuit fera corda animo pius, ore profusus
<ioh_scot. carm_app. 3.1.12>	Sicambrae gentis regia sceptra sacrans.
<ioh_scot. carm_app. 3.1.13>	Nonaginta quidem sex cum compleverat annos,
<ioh_scot. carm_app. 3.1.14>	Splendida lux nostras deseruit tenebras:
<ioh_scot. carm_app. 3.1.15>	Idus iam plenas cum Ianus mensis haberet,
<ioh_scot. carm_app. 3.1.16>	Emeritus miles praemia digna capit.
<ioh_scot. carm_app. 3.1.17>	Isdem Hincmarus primus hac sede sacerdos
<ioh_scot. carm_app. 3.1.18>	Post triginta loco constitit et numero;
<ioh_scot. carm_app. 3.1.19>	Qui sextus decimus, sub hac radiante lucerna
<ioh_scot. carm_app. 3.1.20>	Remigio, Remis munia cara dedit.
<ioh_scot. carm_app. 3.1.21>	Annis septenis, quinis ac mensibus egit
<ioh_scot. carm_app. 3.1.22>	Pastoris curam haec recolenda patrans
<ioh_scot. carm_app. 3.1.23>	Octingenteno quinquagenoque secundo,
<ioh_scot. carm_app. 3.1.24>	Quo deus est anno virgine natus homo,
<ioh_scot. carm_app. 3.1.25>	Tertius et Karolus regni componeret actus,
<ioh_scot. carm_app. 3.1.26>	Octimber primam cum daret atque diem,
<ioh_scot. carm_app. 3.1.27>	Ac tercentenus octavus tangeret annus,
<ioh_scot. carm_app. 3.1.28>	Hic iustus domini quo petit astra poli.
<ioh_scot. carm_app. 3.1.29>	Ter centum fuerant, tres et deni quater anni.
<ioh_scot. carm_app. 3.1.30>	Quo vitae Francos gurgite lavit ovans.
<ioh_scot. carm_app. 3.1.31>	Ipsius is precibus caelesti in sede locetur,
<ioh_scot. carm_app. 3.1.32>	Quem terris coluit verus amator. Amen.

<ioh_scot. carm_app. 3.2.1>	Hoc tibi, Remigi, fabricavi, magne, sepulchrum
<ioh_scot. carm_app. 3.2.2>	Hincmarus praesul, ductus amore tuo,
<ioh_scot. carm_app. 3.2.3>	Ut requiem dominus tribuat mihi, sancte, precatu
<ioh_scot. carm_app. 3.2.4>	Et dignis meritis, mi venerande, tuis.

<ioh_scot. carm_app. 4.1.1>	Agnus, lux mundi, proprio nos corpore pascens
<ioh_scot. carm_app. 4.1.2>	In nobis maneat, mansio nostra siet.
<ioh_scot. carm_app. 4.1.3>	Agnus, fons vitae. proprio nos sanguine potans
<ioh_scot. carm_app. 4.1.4>	Semper more suo debriet atque regat.
<ioh_scot. carm_app. 4.1.5>	Hic deus omnipotens, per quem pater omnia fecit,
<ioh_scot. carm_app. 4.1.6>	Naturas rerum mutat, ut ipse volet.
<ioh_scot. carm_app. 4.1.7>	Hic cruce nostra creat, propriis et munera verbis.
<ioh_scot. carm_app. 4.1.8>	Fitque caro ac sanguis pane liquore suus.
<ioh_scot. carm_app. 4.1.9>	In cruce nam corpus fixum est, sanguis quoque fusus
<ioh_scot. carm_app. 4.1.10>	Christi, quae in cena iam dedit ante suis.
<ioh_scot. carm_app. 4.1.11>	Cum nos indigni haec memoramus iussa, redemptor
<ioh_scot. carm_app. 4.1.12>	Emptorum pretium munera nostra facit.
<ioh_scot. carm_app. 4.2.1>	Haec, ut vobis nulla desit, Karle care, gratia,
<ioh_scot. carm_app. 4.2.2>	Versuum mensura pandit atque aerarum quantitas,
<ioh_scot. carm_app. 4.2.3>	Regis nec non mensa dives cognomento ferculum
<ioh_scot. carm_app. 4.2.4>	Prompsit vobis sana, princeps, per doctorum fercula.
<ioh_scot. carm_app. 4.2.5>	Quae plano sermone dicta strinxi lege carminum
<ioh_scot. carm_app. 4.2.6>	Et prosa diserta iunxi, diversis ut caveas.
<ioh_scot. carm_app. 4.2.7>	Supra quaedam nempe de his explanavi largius!
<ioh_scot. carm_app. 4.2.8>	Ut transcurrens quippe quaedam computavi strictius.
<ioh_scot. carm_app. 4.2.9>	Et si dignum stricta ducis explicari plenius,
<ioh_scot. carm_app. 4.2.10>	Adsum votis, forte nobis si donantur otia.
<ioh_scot. carm_app. 4.2.11>	Prendat rex, quae praesul offert, et demonstret moribus
<ioh_scot. carm_app. 4.2.12>	Sensu verbo haec in actu cunctis regno subditis.
<ioh_scot. carm_app. 4.2.13>	Longa felix vivat isto Karlus vita in saeculo,
<ioh_scot. carm_app. 4.2.14>	Vivat clarus semper almo sanctorum in consortio.

<ioh_scot. carm_app. 5.1>	Remis equum misit, mulum Burdegala nullum:
<ioh_scot. carm_app. 5.2>	Aut mulus veniat aut equus huc redeat.
<ioh_scot. carm_app. 6.1>	Tempora concedat Christus felicia regni
<ioh_scot. carm_app. 6.2>	Huius et aeterni, rex, tibi, care mihi.
<ioh_scot. carm_app. 6.3>	Floreat aeternis tecum sapientia donis,
<ioh_scot. carm_app. 6.4>	Ut tibi permaneat laus, honor atque salus.
<ioh_scot. carm_app. 6.5>	Dextera te Christi semper defendat ubique:
<ioh_scot. carm_app. 6.6>	Vive deo felix et sine fine vale.

<ioh_scot. carm_app. 7.1.1>	Iste pitatiolus plane depromit et apte
<ioh_scot. carm_app. 7.1.2>	Sedem appellandam libere apostolicam,
<ioh_scot. carm_app. 7.1.3>	Quin appellantem haud vinclis artarier ullis,
<ioh_scot. carm_app. 7.1.4>	Responsum a vincto rite nec exigier.
<ioh_scot. carm_app. 7.1.5>	Archique pontifici distinguit iusque modumque,
<ioh_scot. carm_app. 7.1.6>	Cum compraesulibus ceu teneat sobrius.
<ioh_scot. carm_app. 7.1.7>	Sitque pio regi Karolo pax vita potestas,
<ioh_scot. carm_app. 7.1.8>	Qui probus haec cernens prae probitate probet.
<ioh_scot. carm_app. 7.1.9>	Cui si surripitur humanis nisibus ullis,
<ioh_scot. carm_app. 7.1.10>	Cassando reicit, res ubi certa redit.
<ioh_scot. carm_app. 7.1.11>	Sic sua mens adeo veri defervet amore,
<ioh_scot. carm_app. 7.1.12>	Recte frustrandum ne sinat esse ratum.
<ioh_scot. carm_app. 7.1.13>	Nanque animum servat mitis sapientia fortem,
<ioh_scot. carm_app. 7.1.14>	Prae cunctis proprie quem redimit pietas.
<ioh_scot. carm_app. 7.1.15>	O quam rex felix, virtutum fortis amator,
<ioh_scot. carm_app. 7.1.16>	Tam bene quem superat sola boni pietas
<ioh_scot. carm_app. 7.1.17>	At te, Christe, deum noscens dum diligit ultro,
<ioh_scot. carm_app. 7.1.18>	Quae spernis spernit, quae statuis statuit.
<ioh_scot. carm_app. 7.1.19>	Se tibi committens in te tua verba veretur
<ioh_scot. carm_app. 7.1.20>	Nunc et in aeternum tuque tuere tuum.
<ioh_scot. carm_app. 7.2.1>	Hoc tibi de titulo, iuvenis Hincmare sacerdos,
<ioh_scot. carm_app. 7.2.2>	Respondere mihi convenit arte pari.
<ioh_scot. carm_app. 7.2.3>	Ne tibi sis sapiens, multum quod caecat homonem,
<ioh_scot. carm_app. 7.2.4>	Collige de veris haec tua ficta fore.
<ioh_scot. carm_app. 7.2.5>	Sicut et ipsa tui primordia carminis esse
<ioh_scot. carm_app. 7.2.6>	Clare demonstrant degeneri genere.
<ioh_scot. carm_app. 7.2.7>	Namque pitatiolum neutro dixere priores
<ioh_scot. carm_app. 7.2.8>	Et caput hoc languens cetera fluxa docet.
<ioh_scot. carm_app. 7.2.9>	Quae compilasti vario pro tempore et actu
<ioh_scot. carm_app. 7.2.10>	Condita de verbis sedis apostolicae
<ioh_scot. carm_app. 7.2.11>	Conciliis certis praeponens talia sensu,
<ioh_scot. carm_app. 7.2.12>	Cui bonus interpres spiritus almus abest
<ioh_scot. carm_app. 7.2.13>	Cor fugiens fictum, quod disciplina salubris
<ioh_scot. carm_app. 7.2.14>	Non regit, atque simul, quae tua vota vomunt.
<ioh_scot. carm_app. 7.2.15>	Congruit unde tibi, sapiens quod dixerat olim:
<ioh_scot. carm_app. 7.2.16>	Non tenuem sensum venter obesus habet.
<ioh_scot. carm_app. 7.2.17>	Et mens inflato sensu distenta videre
<ioh_scot. carm_app. 7.2.18>	Noxia gesta nequit, quae tamen ipsa gerit
<ioh_scot. carm_app. 7.2.19>	Hinc alios gestit semper clamare nocentes
<ioh_scot. carm_app. 7.2.20>	Seque putat mundam, si nitidos maculat.
<ioh_scot. carm_app. 7.2.21>	At cor contritum, domino placabile munus,
<ioh_scot. carm_app. 7.2.22>	Dat mala cuncta sibi, dat bona cuncta deo.
<ioh_scot. carm_app. 7.2.23>	Tu fugiens culpam culpam nihilominus addis
<ioh_scot. carm_app. 7.2.24>	Innocuos carpens, conscius unde tibi.
<ioh_scot. carm_app. 7.2.25>	Moribus et factis turgens, ut corpore, corde,
<ioh_scot. carm_app. 7.2.26>	Motibus atque nimis diceris ore levis.
<ioh_scot. carm_app. 7.2.27>	Viscera qui matris, dum te gestaret in alvo,
<ioh_scot. carm_app. 7.2.28>	Rumpere non quisti, nunc laniare cupis,
<ioh_scot. carm_app. 7.2.29>	Parta pie suboles, donorum oblita parentis,
<ioh_scot. carm_app. 7.2.30>	Quae te nutritam fecit honore sacram.
<ioh_scot. carm_app. 7.2.31>	Non rex, ut dicis, surreptus nisibus ullis
<ioh_scot. carm_app. 7.2.32>	De te reiecit, quae bene nota tenet
<ioh_scot. carm_app. 7.2.33>	Saepius expertus, quam sit laudatio fixa
<ioh_scot. carm_app. 7.2.34>	Haec tua, quae variat tempore et ore simul:
<ioh_scot. carm_app. 7.2.35>	Sed prudens animo pariter non omnia profert
<ioh_scot. carm_app. 7.2.36>	Qui discreta tenet tempora mente sua.
<ioh_scot. carm_app. 7.2.37>	Et pardi pellem noscens te linquere nolle
<ioh_scot. carm_app. 7.2.38>	Sustinet, ut propriis casibus ipse ruas.
<ioh_scot. carm_app. 7.2.39>	Congeris et quaedam, tibimet quae valde resistunt,
<ioh_scot. carm_app. 7.2.40>	Teque magis pungunt, quae tibi grata putas.
<ioh_scot. carm_app. 7.2.41>	Multa quidem ex studiis a te dimissa videntur,
<ioh_scot. carm_app. 7.2.42>	Quae quia contemnis, fraude doloque taces.
<ioh_scot. carm_app. 7.2.43>	Impurus quaedam falsasti immittere mendas
<ioh_scot. carm_app. 7.2.44>	Non veritus, quoniam non tibi pura placent.
<ioh_scot. carm_app. 7.2.45>	Nam sacra depromunt canonum decreta patenter
<ioh_scot. carm_app. 7.2.46>	Iuraque confirmant sedis apostolicae
<ioh_scot. carm_app. 7.2.47>	Metropolitanum curam regionis habere.
<ioh_scot. carm_app. 7.2.48>	Ut praesit sollers, ore manuque sagas.
<ioh_scot. carm_app. 7.2.49>	Ad quem concurrant quaecumque negotia iuris
<ioh_scot. carm_app. 7.2.50>	Cuncti poscentes: praeminet ipse quidem.
<ioh_scot. carm_app. 7.2.51>	Regmine sub cuius constat provincia tota,
<ioh_scot. carm_app. 7.2.52>	Ut sanctis semper legibus aptet eam.
<ioh_scot. carm_app. 7.2.53>	Rebus in obscuris, dubiis quoque certa requirat.
<ioh_scot. carm_app. 7.2.54>	Consilio fratrum sicque tenenda legat:
<ioh_scot. carm_app. 7.2.55>	Quae scriptura tamen, sanctorum et dicta perennes
<ioh_scot. carm_app. 7.2.56>	Leges duxerunt, nulla molesta ferant.
<ioh_scot. carm_app. 7.2.57>	Cui quia subicitur regionis episcopus omnis,
<ioh_scot. carm_app. 7.2.58>	Sit humilis humili, sit rigidus rigidis:
<ioh_scot. carm_app. 7.2.59>	Corde manens mitis zelo sit fervidus atque
<ioh_scot. carm_app. 7.2.60>	Sollicitus servet, quae canones statuunt;
<ioh_scot. carm_app. 7.2.61>	Aetates, causas, personas, tempus et actus
<ioh_scot. carm_app. 7.2.62>	Et loca discernens penset agenda simul.
<ioh_scot. carm_app. 7.2.63>	Illius in cunctis semper moderamina fratres
<ioh_scot. carm_app. 7.2.64>	Exspectent, sicut regula sancta docet,
<ioh_scot. carm_app. 7.2.65>	Ut pater et fratres caritatis nexibus unum
<ioh_scot. carm_app. 7.2.66>	In Christo facti, scismata nulla sient.
<ioh_scot. carm_app. 7.2.67>	Angelicae sortes caelo nam culmine praestant
<ioh_scot. carm_app. 7.2.68>	Suppositis aliis ordine composito.
<ioh_scot. carm_app. 7.2.69>	Unde sacerdotum constat distinctio certa
<ioh_scot. carm_app. 7.2.70>	Et mundi populos ordo regit varius.
<ioh_scot. carm_app. 7.2.71>	Plurima membra tuo gestas in corpore toto.
<ioh_scot. carm_app. 7.2.72>	Quae servire vides officiis propriis.
<ioh_scot. carm_app. 7.2.73>	Quapropter sensus pompa fallente superbos
<ioh_scot. carm_app. 7.2.74>	Deprime sub domini iussibus almificis;
<ioh_scot. carm_app. 7.2.75>	Cuius non metuis postponere dicta tremenda.
<ioh_scot. carm_app. 7.2.76>	Insuper ipsa tumens evacuare cupis.
<ioh_scot. carm_app. 7.2.77>	Idque procul dubio nequam tibi spiritus omne
<ioh_scot. carm_app. 7.2.78>	Suggerit et semper, quae sua sunt, adhibet.
<ioh_scot. carm_app. 7.2.79>	Qui rex est horum, quos caeca superbia vincit,
<ioh_scot. carm_app. 7.2.80>	Cuius sunt facti sponte sua geniti.
<ioh_scot. carm_app. 7.2.81>	Denique quod dicis 'depromptum rite vel apte
<ioh_scot. carm_app. 7.2.82>	Sedem appellandam libere apostolicam':
<ioh_scot. carm_app. 7.2.83>	Quis haec ignorat, quae tu te nosse fateris?
<ioh_scot. carm_app. 7.2.84>	Aut tibi sunt soli cognita quaeque dei?
<ioh_scot. carm_app. 7.2.85>	Nempe sacri canones nec non et Romula dicta
<ioh_scot. carm_app. 7.2.86>	Ac leges clamant, omnibus atque liquet,
<ioh_scot. carm_app. 7.2.87>	Qualiter et quando atque ubi, quis quoque, de quibus ipsam
<ioh_scot. carm_app. 7.2.88>	Appellet sedem non levitate vaga
<ioh_scot. carm_app. 7.2.89>	Et quis proque quibus sedem appellaverit illam,
<ioh_scot. carm_app. 7.2.90>	Vinciri nullo debeat ab homine,
<ioh_scot. carm_app. 7.2.91>	Et quis proque quibus propriis nudatus ad ulla
<ioh_scot. carm_app. 7.2.92>	Non det responsum, cum fuerit monitus.
<ioh_scot. carm_app. 7.2.93>	Indicat ipsa tibi manifeste regula sancta,
<ioh_scot. carm_app. 7.2.94>	Qualiter his fieri debitus ordo queat.
<ioh_scot. carm_app. 7.2.95>	Si leges scires, canonum quas trames honorat,
<ioh_scot. carm_app. 7.2.96>	Perspicue nosses, quae bene cuncta patent,
<ioh_scot. carm_app. 7.2.97>	Et tu conspiceres, nisi magna albugine plenus
<ioh_scot. carm_app. 7.2.98>	Mulceret visus haec tibi nota fore.
<ioh_scot. carm_app. 7.2.99>	Quae tibi dum tribuis, iactas et scire superbe
<ioh_scot. carm_app. 7.2.100>	Cordis inest oculo nox tenebrosa tuo.
<ioh_scot. carm_app. 7.2.101>	Hinc etenim domino panes offerre vetaris,
<ioh_scot. carm_app. 7.2.102>	Tangere quin etiam iura ministerii.
<ioh_scot. carm_app. 7.2.103>	Hanc auctore geris lapso de luce superbo.
<ioh_scot. carm_app. 7.2.104>	Qui sublime quidem loetifer omne videt.
<ioh_scot. carm_app. 7.2.105>	Hic te mirari monitat, quod perficis ipse,
<ioh_scot. carm_app. 7.2.106>	Quod non est mirum, sed potius miserum
<ioh_scot. carm_app. 7.2.107>	Ac detestandum veri ratione tenoris,
<ioh_scot. carm_app. 7.2.108>	Non attestandum, prorsus ut illicitum.
<ioh_scot. carm_app. 7.2.109>	Propter hoc autem tantum clamare videris
<ioh_scot. carm_app. 7.2.110>	Securos aditus sedis apostolicae,
<ioh_scot. carm_app. 7.2.111>	Ut, quod valde libet, valeas patrare licenter:
<ioh_scot. carm_app. 7.2.112>	Non tamen omne licet, quod tibi forte libet.
<ioh_scot. carm_app. 7.2.113>	At magis id certas, quia non vis ipse subesse
<ioh_scot. carm_app. 7.2.114>	Ulli, ceu poscit regula iustitiae,
<ioh_scot. carm_app. 7.2.115>	Hinc imitans illum, qui nulli sponte subesse
<ioh_scot. carm_app. 7.2.116>	Gestivit labens per mala quaeque miser,
<ioh_scot. carm_app. 7.2.117>	Qui vitio proprio talis iam factus habetur,
<ioh_scot. carm_app. 7.2.118>	Ut nullum timeat nec mala post metuat.
<ioh_scot. carm_app. 7.2.119>	Hunc et in hoc sequeris, dum non resipiscere quicquam
<ioh_scot. carm_app. 7.2.120>	A prave coeptis vel tibi sero placet,
<ioh_scot. carm_app. 7.2.121>	Sicut et ipse nequit, postquam super omnia sese
<ioh_scot. carm_app. 7.2.122>	Extulit et misere primus ad ima ruit.
<ioh_scot. carm_app. 7.2.123>	Sed si forte animos vincas ad cuncta protervos,
<ioh_scot. carm_app. 7.2.124>	A quibus ex studio valde tenere tuo,
<ioh_scot. carm_app. 7.2.125>	Confestim poteris secure vera tenere,
<ioh_scot. carm_app. 7.2.126>	A quibus et nolens vinceris ipse modo.
<ioh_scot. carm_app. 7.2.127>	Utque duplex animo, inconstans per cuncta viando,
<ioh_scot. carm_app. 7.2.128>	Lingua assentantis regia corda linis.
<ioh_scot. carm_app. 7.2.129>	Quem contemnendo nosti te laedere crebro
<ioh_scot. carm_app. 7.2.130>	Non parens dicto legis apostolicae,
<ioh_scot. carm_app. 7.2.131>	Quod demum sancti canones seu publica iura
<ioh_scot. carm_app. 7.2.132>	Et quod hinc sedes sancit apostolica:
<ioh_scot. carm_app. 7.2.133>	Scilicet ut subsit quaevis provincia sedi
<ioh_scot. carm_app. 7.2.134>	Metropolitanae semper ubique suae.
<ioh_scot. carm_app. 7.2.135>	Si vis, si non vis, firmum constabit in aevum:
<ioh_scot. carm_app. 7.2.136>	Sic vere sanctus spiritus instituit,
<ioh_scot. carm_app. 7.2.137>	Ut tibi conscripta in parvo diplomate misi
<ioh_scot. carm_app. 7.2.138>	Remorum praesul, metropolita tuus.
<ioh_scot. carm_app. 7.2.139>	Quae mundus totus sequitur veneratur honorat
<ioh_scot. carm_app. 7.2.140>	Et reprobare nequis, si male forte velis.
<ioh_scot. carm_app. 7.2a.1>	Versibus inversis, iuvenis Hincmare sacerdos,
<ioh_scot. carm_app. 7.2a.2>	Reddita sume tuis fontibus hausta sacris
<ioh_scot. carm_app. 7.2a.3>	In sinibus propriis capiens hinc septupla, vates
<ioh_scot. carm_app. 7.2a.4>	Ut poscit, iusti de manibus domini.

<ioh_scot. carm_app. 8.1 >	Nomine, non merito praesul Hincmarus ab antro
<ioh_scot. carm_app. 8.2 >	Te, lector tituli, quaeso: memento mei.
<ioh_scot. carm_app. 8.3 >	Quem grege pastorem proprio Dionysius olim
<ioh_scot. carm_app. 8.4 >	Remorum populis, ut petiere, dedit
<ioh_scot. carm_app. 8.5 >	Quique humilis magnae Remensis regmina plebis
<ioh_scot. carm_app. 8.6 >	Rexi pro modulo, hic modo verme voror.
<ioh_scot. carm_app. 8.7 >	Ergo animae requiem nunc et, cum carne resumpta,
<ioh_scot. carm_app. 8.8 >	Gaudia plena mihi, haec quoque posce simul:
<ioh_scot. carm_app. 8.9 >	'Christe, tui clemens famuli miserere fidelis,
<ioh_scot. carm_app. 8.10>	Sis pia cultori, sancta Maria, tuo.
<ioh_scot. carm_app. 8.11>	Dulcis Remigii sibimet devotio prosit,
<ioh_scot. carm_app. 8.12>	Qua te dilexit pectore et ore, manu.'
<ioh_scot. carm_app. 8.13>	Quare hic suppetiit supplex sua membra locari;
<ioh_scot. carm_app. 8.14>	Ut bene complacuit, denique sic obiit.