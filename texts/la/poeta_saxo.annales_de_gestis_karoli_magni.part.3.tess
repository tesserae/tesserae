<poeta_saxo gest. 3.1>	Aurea siderei transcendere cornua Tauri
<poeta_saxo gest. 3.2>	Fulgentesque polo iam sol intrare Laconas
<poeta_saxo gest. 3.3>	Coeperat, et gelidis breviatae noctibus umbrae,
<poeta_saxo gest. 3.4>	Auraque productae spatio iucunda diei
<poeta_saxo gest. 3.5>	Florenti semper studiis animoque vigenti
<poeta_saxo gest. 3.6>	Dant gratum Carolo tempus, quo viribus uti
<poeta_saxo gest. 3.7>	Posset et ad bellum proprias educere turmas.
<poeta_saxo gest. 3.8>	Qui post annorum centena volumina cursu
<poeta_saxo gest. 3.9>	Septeno transacta, decem quoque circiter annis
<poeta_saxo gest. 3.10>	Emensis novies, postquam deus est homo natus,
<poeta_saxo gest. 3.11>	Hoc fuit aggressus Hunos certamine primo.
<poeta_saxo gest. 3.12>	Nec sibi cunctandum ratus est, quin redderet illis,
<poeta_saxo gest. 3.13>	Quam meruere vicem; veteris hoc denique causae
<poeta_saxo gest. 3.14>	Poscebant odii. Nam gens dum floruit illa
<poeta_saxo gest. 3.15>	Innumeris dominans aliis, quas subdidit armis,
<poeta_saxo gest. 3.16>	Tum Francis inferre malum persepe solebant.
<poeta_saxo gest. 3.17>	Sic veteres memorare solent, quod funditus olim
<poeta_saxo gest. 3.18>	Illorum terras immani caede furentes
<poeta_saxo gest. 3.19>	Vastarint, dederintque voracibus omnia flammis
<poeta_saxo gest. 3.20>	Oppida, rura, domos, urbes, coenobia, villas.
<poeta_saxo gest. 3.21>	Nam furor hostilis voluit nec parcere sacris
<poeta_saxo gest. 3.22>	Aedibus, et regno vix una remansit in illo
<poeta_saxo gest. 3.23>	Mettenses intra muros constructa decenter
<poeta_saxo gest. 3.24>	Ecclesia Stephani, martyr qui primus habetur.
<poeta_saxo gest. 3.25>	Denique continuis Francos compluribus annis
<poeta_saxo gest. 3.26>	Sic impugnabant Huni, rex donec eorum
<poeta_saxo gest. 3.27>	Attila, multorum totiens victor populorum,
<poeta_saxo gest. 3.28>	Feminea periit dextra sub Tartara trusus.
<poeta_saxo gest. 3.29>	Namque ferunt, quod eum vino somnoque gravatum,
<poeta_saxo gest. 3.30>	Cum nox omnigenis animantibus alta quietem
<poeta_saxo gest. 3.31>	Suggereret, coeptis crudelibus effera coniunx
<poeta_saxo gest. 3.32>	Ducens insomnes odiis stimulantibus umbras
<poeta_saxo gest. 3.33>	Horrendo regem regina peremerit ausu;
<poeta_saxo gest. 3.34>	Ulta necem proprii tamen est hoc crimine patris.
<poeta_saxo gest. 3.35>	Hoc res Hunorum tristi velut omine lapsa
<poeta_saxo gest. 3.36>	Post rediit retro, nec prosperitate priori
<poeta_saxo gest. 3.37>	Sunt post haec usi; prius oppressere profani
<poeta_saxo gest. 3.38>	Christicolas Francos antiqui temporis aevo,
<poeta_saxo gest. 3.39>	Castigante deo caros sibi more benigno.
<poeta_saxo gest. 3.40>	Ergo patrum cladis nota mansit inusta nepotum
<poeta_saxo gest. 3.41>	Pectoribus, servans irae monimenta vetuste.
<poeta_saxo gest. 3.42>	Tum nova praeterea de causis orta simultas
<poeta_saxo gest. 3.43>	Iam dictis animum Caroli commovit, ut illos
<poeta_saxo gest. 3.44>	Francorum totis cum viribus aggrederetur.
<poeta_saxo gest. 3.45>	Protinus edicto producitur imperiali
<poeta_saxo gest. 3.46>	Ex cunctis ingens populis exercitus illi
<poeta_saxo gest. 3.47>	Subiectis; et cunctarum validissima rerum
<poeta_saxo gest. 3.48>	Copia, quas tanti belli instrumenta gerendi
<poeta_saxo gest. 3.49>	Poscebant, vigili cura studioque paratur.
<poeta_saxo gest. 3.50>	Sed numerosa nimis quoniam produxerat ex hoc
<poeta_saxo gest. 3.51>	Agmina, per partes eadem seiunxerat, ac sic
<poeta_saxo gest. 3.52>	Pannoniam, gens Hunorum quam seva tenebat,
<poeta_saxo gest. 3.53>	Tramite distantem longo penetrare sategit.
<poeta_saxo gest. 3.54>	Tunc unam populi partem comiti Theodrico,
<poeta_saxo gest. 3.55>	Atque Magenfrido, ducibus hoc tempore primis,
<poeta_saxo gest. 3.56>	Committens, aquilonales per fluminis horas
<poeta_saxo gest. 3.57>	Danubii praecepit eos iter accelerare:
<poeta_saxo gest. 3.58>	Ipse per australis tendebat litoris agros,
<poeta_saxo gest. 3.59>	Milibus innumeris stipatus et agmine forti.
<poeta_saxo gest. 3.60>	In medio fluvius cunctis alimenta vehebat
<poeta_saxo gest. 3.61>	Agminibus regis speciosa classe repletus,
<poeta_saxo gest. 3.62>	Quam Baioariis fuit ingens cura tueri;
<poeta_saxo gest. 3.63>	Ipsos in ratibus descendere quippe secunda
<poeta_saxo gest. 3.64>	Iussit aqua. Sic ad fluvium rex venit Anesum,
<poeta_saxo gest. 3.65>	Qui medius Baioarios seiungit et Hunos.
<poeta_saxo gest. 3.66>	Hunc iuxta positis per prata virentia castris,
<poeta_saxo gest. 3.67>	Communi voto ternis statuere diebus
<poeta_saxo gest. 3.68>	Suppliciter celebrare preces ac pectore toto
<poeta_saxo gest. 3.69>	Auxilium regis regum deposcere Christi,
<poeta_saxo gest. 3.70>	Ut coeptis pius annueret, quo cuncta darentur
<poeta_saxo gest. 3.71>	Prospera, tot populis in tam longinqua profectis,
<poeta_saxo gest. 3.72>	Munitis signo fidei, contraque nefandos
<poeta_saxo gest. 3.73>	Gentiles felix fieret certamen agendum.
<poeta_saxo gest. 3.74>	Atque dehinc motis memoratae proelia castris
<poeta_saxo gest. 3.75>	Intulerat genti. Cuius munimina statim
<poeta_saxo gest. 3.76>	Pulsis praesidiis destruxerat, ex quibus unum
<poeta_saxo gest. 3.77>	Non operis parvi Cambus praeterfluit amnis,
<poeta_saxo gest. 3.78>	Atque super dictum Cumberg munitio montem
<poeta_saxo gest. 3.79>	Altera pregrandi fuerat circumdata vallo.
<poeta_saxo gest. 3.80>	Destructis utrisque tamen cum robore forti,
<poeta_saxo gest. 3.81>	Aequatisque solo, ferro vastabat et igni
<poeta_saxo gest. 3.82>	Hostiles late terras, ad hostia donec
<poeta_saxo gest. 3.83>	Perveniens Arrabonis, qua fertur in undas
<poeta_saxo gest. 3.84>	Danubii, lassis ibidem statione locata
<poeta_saxo gest. 3.85>	Militibus parvum dederat requiescere tempus.
<poeta_saxo gest. 3.86>	Sic ubi Pannoniae fuerat pars maxima latae
<poeta_saxo gest. 3.87>	Divitiis spoliata <suis> ac tradita flammis,
<poeta_saxo gest. 3.88>	Incolumem victor populum rex inde reduxit.
<poeta_saxo gest. 3.89>	Cui fuit hostilis haec tota profectio plane
<poeta_saxo gest. 3.90>	Prospera, res in ea nec contigit ulla moleste;
<poeta_saxo gest. 3.91>	Excepto, quod tanta lues eius legionis,
<poeta_saxo gest. 3.92>	Quam rex duxit, equos morbo consumpsit atroci,
<poeta_saxo gest. 3.93>	Ut decimam partem vix de tot milibus huius
<poeta_saxo gest. 3.94>	Expertem cladis tradant potuisse reduci.
<poeta_saxo gest. 3.95>	Rex autem <rediens> Reginum, quam Reganesburg
<poeta_saxo gest. 3.96>	Nunc vocitant, ibidem natalis gaudia Christi
<poeta_saxo gest. 3.97>	Cordeque sacratum celebravit pascha fideli.
<poeta_saxo gest. 3.98>	Celsa Pyrenei supra iuga condita montis
<poeta_saxo gest. 3.99>	Urbs est Orgellis, praesul cui nomine Felix
<poeta_saxo gest. 3.100>	Prefuit. Hic heresim molitus condere pravam
<poeta_saxo gest. 3.101>	Dogmata tradebat fidei contraria sanctae
<poeta_saxo gest. 3.102>	Affirmans, Christus dominus quia corpore sumpto
<poeta_saxo gest. 3.103>	Est homo dignatus fieri, non proprius ex hoc
<poeta_saxo gest. 3.104>	Sed quod adoptivus sit filius omnipotentis.
<poeta_saxo gest. 3.105>	Responsumque Toletano dedit hoc Helipando
<poeta_saxo gest. 3.106>	Pontifici, de re tanta consultus ab ipso,
<poeta_saxo gest. 3.107>	Atque suum scriptis defendere dogma libellis
<poeta_saxo gest. 3.108>	Omni quo potuit studio curavit et arte.
<poeta_saxo gest. 3.109>	Hinc ad catholici deductus principis aulam
<poeta_saxo gest. 3.110>	(Idem Regino nam tum hiemabat in urbe)
<poeta_saxo gest. 3.111>	A multis ibi presulibus synodoque frequenti
<poeta_saxo gest. 3.112>	Est auditus et errorem docuisse nefandum
<poeta_saxo gest. 3.113>	Convictus; post haec Adriano mittitur almo,
<poeta_saxo gest. 3.114>	Sedis apostolicae fuit hoc qui tempore praesul.
<poeta_saxo gest. 3.115>	Quo praesente, Petri correctus in aede beati,
<poeta_saxo gest. 3.116>	Pontificum coram sancto celebrique senatu
<poeta_saxo gest. 3.117>	Dampnavit Felix prius infeliciter a se
<poeta_saxo gest. 3.118>	Ortam perfidiae sectam meruitque reverti
<poeta_saxo gest. 3.119>	Ad propriae rursus retinendum sedis honorem.
<poeta_saxo gest. 3.120>	At Baioaricis aestivum tempus in horis
<poeta_saxo gest. 3.121>	Dum rex duxisset, suprema pericula poene
<poeta_saxo gest. 3.122>	Incurrit, nisi quod pietas divina resistens
<poeta_saxo gest. 3.123>	Ausibus humanis saevas everterat iras.
<poeta_saxo gest. 3.124>	Horror inest animis tales recolentibus ausus,
<poeta_saxo gest. 3.125>	Quod fuerit rutilum Francorum tam prope lumen
<poeta_saxo gest. 3.126>	Extinctum, facinus vel concepisse malignos
<poeta_saxo gest. 3.127>	Tantum mente viros. Carolum nam tradere morti
<poeta_saxo gest. 3.128>	Omnimodis satagunt; hinc coniuratio fertur
<poeta_saxo gest. 3.129>	Inter Francorum proceres crudeliter acta.
<poeta_saxo gest. 3.130>	Precipue regis <Pippinus nomine natus,
<poeta_saxo gest. 3.131>	Obscuro generis> materni sanguine cretus,
<poeta_saxo gest. 3.132>	Sed plus nequitia morum quam degener ortu,
<poeta_saxo gest. 3.133>	Auctorem sceleris demens se prebuit huius.
<poeta_saxo gest. 3.134>	Non tamen hoc odium regem meruisse vel ipse
<poeta_saxo gest. 3.135>	Hostis iure queri poterat, regina sed atrox
<poeta_saxo gest. 3.136>	Ac saevum gestans animi Fastrada tumorem
<poeta_saxo gest. 3.137>	Insidiatores partim suspenderat illos
<poeta_saxo gest. 3.138>	Informis loeti laqueus; natoque pepercit
<poeta_saxo gest. 3.139>	Rex tantum proprio tonsumque monasteriali
<poeta_saxo gest. 3.140>	Proposito purgare scelus iussit meditatum.
<poeta_saxo gest. 3.141>	In Baioarica vero regione moratus
<poeta_saxo gest. 3.142>	Instabat princeps navalem condere pontem,
<poeta_saxo gest. 3.143>	Qui per Danubium bello prodesset agendo,
<poeta_saxo gest. 3.144>	Quod contra saevos olim susceperat Hunos.
<poeta_saxo gest. 3.145>	Hinc et natalem domini celebraverat illic
<poeta_saxo gest. 3.146>	Ipsius et merito clarissima festa triumpho,
<poeta_saxo gest. 3.147>	Quo pariter vicit mortem mortisque ministrum.
<poeta_saxo gest. 3.148>	Cum rex ad coeptum statuisset conficiendum
<poeta_saxo gest. 3.149>	Belli certamen Hunos invadere rursus,
<poeta_saxo gest. 3.150>	Comperit, extinctas Theodricus dux legiones
<poeta_saxo gest. 3.151>	Quas per Fresonum pagum Hriustri vocitatum
<poeta_saxo gest. 3.152>	Ducebat; nam Saxonum periere dolosis
<poeta_saxo gest. 3.153>	Insidiis captae Wisure prope litora pulchra.
<poeta_saxo gest. 3.154>	Dissimulans igitur tanti infortunia dampni
<poeta_saxo gest. 3.155>	Intermisit iter, quo disponebat adire
<poeta_saxo gest. 3.156>	Pannonias et cum Hunis committere pugnam.
<poeta_saxo gest. 3.157>	Interea suasere, sibi qui nota ferebant
<poeta_saxo gest. 3.158>	Talia, quod, fluvios inter, Radantia quorum
<poeta_saxo gest. 3.159>	Unus habet nomen sed et Alcmona dicitur alter,
<poeta_saxo gest. 3.160>	Si fieret tantus fossa tellure paratus
<poeta_saxo gest. 3.161>	Alveus, inductis ambos dum tangeret amnes
<poeta_saxo gest. 3.162>	Gurgitibus, posset puppes ut ferre natantes,
<poeta_saxo gest. 3.163>	In Rhenum de Danubio celer efficeretur
<poeta_saxo gest. 3.164>	Et facilis cursus ratibus. Radantia namque
<poeta_saxo gest. 3.165>	Se Moino, Moinus Rheno miscere probatur;
<poeta_saxo gest. 3.166>	Alcmona Danubii rabidis illabitur undis.
<poeta_saxo gest. 3.167>	Consilium credens igitur sibi dantibus istud,
<poeta_saxo gest. 3.168>	Ipse locum princeps operi quem credidit aptum
<poeta_saxo gest. 3.169>	Expetiit tanto; multis quoque milibus illuc
<poeta_saxo gest. 3.170>	Conductis operatorum, simul omnia poene
<poeta_saxo gest. 3.171>	Autumni studio consumpsit tempora casso.
<poeta_saxo gest. 3.172>	Attamen in longum passus duo milia ducta
<poeta_saxo gest. 3.173>	Fossa fuit, pedibus tercentum lata patebat;
<poeta_saxo gest. 3.174>	Sed non perfectum poterat consistere prorsus
<poeta_saxo gest. 3.175>	Hoc opus, assiduus quoniam nimis offuit imber
<poeta_saxo gest. 3.176>	Et naturalis terram dissolverat humor,
<poeta_saxo gest. 3.177>	Egestumque fuit quantum sudore diurno,
<poeta_saxo gest. 3.178>	Rursus humi tantum rediit sub nocte relapsae.
<poeta_saxo gest. 3.179>	Cumque lutum semper madidis incresceret arvis
<poeta_saxo gest. 3.180>	Alveus et firmo constaret litore nusquam,
<poeta_saxo gest. 3.181>	Ima petens inmensa palus per lubrica fluxit
<poeta_saxo gest. 3.182>	Ac densum scrobibus caenum subsedit in altis;
<poeta_saxo gest. 3.183>	Cum tamen in coepto persisteret ipse labore,
<poeta_saxo gest. 3.184>	Hunc tristi tandem fama revocante reliquit.
<poeta_saxo gest. 3.185>	Est totius enim subito defectio gentis
<poeta_saxo gest. 3.186>	Saxonum rursus bellum narrata moventis;
<poeta_saxo gest. 3.187>	Preterea Sarraceni permaxima damna
<poeta_saxo gest. 3.188>	Intulerant quedam regni confinia ferro
<poeta_saxo gest. 3.189>	Vastantes, ducibus Francorum denique caesis
<poeta_saxo gest. 3.190>	Cum spoliis laetoque nimis rediere tropheo.
<poeta_saxo gest. 3.191>	Tum rex adversis commotus talibus inde
<poeta_saxo gest. 3.192>	Ad Francos rediit, natalis gaudia Christi
<poeta_saxo gest. 3.193>	Devote celebrans Moini prope clara fluenta,
<poeta_saxo gest. 3.194>	Qua locus insignis Kiliani martyris almi
<poeta_saxo gest. 3.195>	Nomine seu meritis fulget; sanctum quoque pascha
<poeta_saxo gest. 3.196>	Est in Franconoford magno veneratus honore.
<poeta_saxo gest. 3.197>	Dira venenifere conatus semina sectae,
<poeta_saxo gest. 3.198>	Quae Felix infelici male sparserat ausu,
<poeta_saxo gest. 3.199>	Vellere de sacro domini radicitus agro,
<poeta_saxo gest. 3.200>	Catholicus princeps synodum celebrare vocatos
<poeta_saxo gest. 3.201>	Undique pontifices iam dictam fecit ad aulam.
<poeta_saxo gest. 3.202>	Necnon affuerat Stephanus cum Theophilacto;
<poeta_saxo gest. 3.203>	Nam fuit antistes sedis legatus uterque
<poeta_saxo gest. 3.204>	Romane, quos papa sacer mittens Adrianus
<poeta_saxo gest. 3.205>	Rite suam servare vicem mandaverat illic.
<poeta_saxo gest. 3.206>	Tunc igitur cuncti cum decreto generali
<poeta_saxo gest. 3.207>	Hanc condemnarunt heresim; scriptusque libellus
<poeta_saxo gest. 3.208>	Est illam contra, quem confirmaverat ille
<poeta_saxo gest. 3.209>	Pontificum coetus simul et subscripserat omnis.
<poeta_saxo gest. 3.210>	Annis praeterea synodum non pluribus ante
<poeta_saxo gest. 3.211>	Constantinopoli celebrari fecit in urbe
<poeta_saxo gest. 3.212>	Grecorum princeps, qui Constantinus habebat
<poeta_saxo gest. 3.213>	Nomen, et eiusdem genetrix Herena vocata,
<poeta_saxo gest. 3.214>	Et condixerunt, ut septima seu generalis
<poeta_saxo gest. 3.215>	Appellaretur. Sed eam non nomine tali
<poeta_saxo gest. 3.216>	Dignam concilium pariter cognoverat istud,
<poeta_saxo gest. 3.217>	Utque supervacuam spernendam censuit esse.
<poeta_saxo gest. 3.218>	Tunc ibi regalis Fastrada migraverat uxor
<poeta_saxo gest. 3.219>	Hac ex luce, diem tandem sortita supremum;
<poeta_saxo gest. 3.220>	Cuius in Albani speciosa martyris aede,
<poeta_saxo gest. 3.221>	Iuncta Mogontiacae fulget quae moenibus urbis,
<poeta_saxo gest. 3.222>	Cum magno fecit sepeliri corpus honore.
<poeta_saxo gest. 3.223>	Atque dehinc Carolus cunctis hoc ordine gestis
<poeta_saxo gest. 3.224>	Foedifragis rursum Saxonibus intulit arma
<poeta_saxo gest. 3.225>	Ac geminis exercitibus decreverat ipsos
<poeta_saxo gest. 3.226>	Instructis terrore simul ferroque domare,
<poeta_saxo gest. 3.227>	Ut cito gens bellis succumberet una duobus,
<poeta_saxo gest. 3.228>	Ex quibus haud unum penitus sufferre valeret.
<poeta_saxo gest. 3.229>	Regis ab australi properabant agmina parte,
<poeta_saxo gest. 3.230>	Saxonum miseras late vastantia terras;
<poeta_saxo gest. 3.231>	Filius ipsius Carolus traiecerat undas
<poeta_saxo gest. 3.232>	Rheni, quem comitabatur delecta iuventus,
<poeta_saxo gest. 3.233>	Invadens ex occidua regione rebelles.
<poeta_saxo gest. 3.234>	Quos statim terror merito pervaserat ingens;
<poeta_saxo gest. 3.235>	Et, magni quamvis campi per plana Sinothfeld
<poeta_saxo gest. 3.236>	Collecti pugnaque forent certare parati,
<poeta_saxo gest. 3.237>	Hoc animi cecidere metu nec spes erat illis
<poeta_saxo gest. 3.238>	Ulla resistendi Francis, quos tot populorum
<poeta_saxo gest. 3.239>	Agminibus fultos vinci non posse videbant.
<poeta_saxo gest. 3.240>	Protinus omisso sese certamine belli
<poeta_saxo gest. 3.241>	Subiciunt regi, iuramentis quoque firmant
<poeta_saxo gest. 3.242>	Obsidibusque datis haec foedera deditionis.
<poeta_saxo gest. 3.243>	Ipse regressus Aquasgrani (sic regia sedes
<poeta_saxo gest. 3.244>	Inclita nomen <habet>, nec non vocitatur Aquensis)
<poeta_saxo gest. 3.245>	Illic more suo celebravit tempora sancta,
<poeta_saxo gest. 3.246>	In quibus est unita deo substantia nostra
<poeta_saxo gest. 3.247>	Morsque redemptoris mundum reparaverat omnem.
<poeta_saxo gest. 3.248>	Cum nimium suspecta foret gens facta rebellis
<poeta_saxo gest. 3.249>	Saxonum totiens, crebro quoque foedere rupto
<poeta_saxo gest. 3.250>	Sub iusta regis ditione quiescere nolens,
<poeta_saxo gest. 3.251>	Haud ullum respirandi dare censuit illi
<poeta_saxo gest. 3.252>	Atque rebellandi spacium fortissimus archos.
<poeta_saxo gest. 3.253>	Sed rursum terram populans hostiliter ipsam,
<poeta_saxo gest. 3.254>	Eius in extremo tandem prope limite castris
<poeta_saxo gest. 3.255>	Consedit positis, vicus qua nobilis extat
<poeta_saxo gest. 3.256>	Nomine Bardonwich dictus, quo iusserat ad se
<poeta_saxo gest. 3.257>	Pergere Sclavorum proceres sibi foedere iunctos.
<poeta_saxo gest. 3.258>	Illic adventum quorum dum forte maneret
<poeta_saxo gest. 3.259>	Operiens, ex his extinctum comperit unum;
<poeta_saxo gest. 3.260>	Rex Abodritorum fuit is cognomine Witzin,
<poeta_saxo gest. 3.261>	Iussus et ut fuerat, regem dum vellet adire,
<poeta_saxo gest. 3.262>	Incidit insidias, illi quas ante pararunt
<poeta_saxo gest. 3.263>	Saxones, quoniam Francis novere fidelem.
<poeta_saxo gest. 3.264>	Hinc irae stimulis animo commotus armaris,
<poeta_saxo gest. 3.265>	Eiusdem regionis agros villasque feroci
<poeta_saxo gest. 3.266>	Quam late ferro populari iussit et igni.
<poeta_saxo gest. 3.267>	Tunc ex Hunorum quidam primoribus illuc
<poeta_saxo gest. 3.268>	Tudun habens nomen venit per longa viarum,
<poeta_saxo gest. 3.269>	Velle fatebatur regi qui subdere sese
<poeta_saxo gest. 3.270>	Et Christo domino devota credere mente.
<poeta_saxo gest. 3.271>	Hinc in Aquasgrani Carolus remeaverat aulam
<poeta_saxo gest. 3.272>	Ac memorata prius supplex ibi festa peregit.
<poeta_saxo gest. 3.273>	Sedis apostolicae sublimis culmine praesul
<poeta_saxo gest. 3.274>	Hoc Adrianus ab hac vita decesserat anno.
<poeta_saxo gest. 3.275>	Post quem sortitus summum Leo pontificatum
<poeta_saxo gest. 3.276>	Confestim claves, quibus est confessio sancti
<poeta_saxo gest. 3.277>	Conservata Petri, vexillaque miserat urbis
<poeta_saxo gest. 3.278>	Romuleae Carolo pariterque decentia dona;
<poeta_saxo gest. 3.279>	Admonuitque piis precibus, quo mittere vellet
<poeta_saxo gest. 3.280>	Ex propriis aliquos primoribus ac sibi plebem
<poeta_saxo gest. 3.281>	Subdere Romanam, servandae foedera cogens
<poeta_saxo gest. 3.282>	Hanc fidei sacramentis promittere magnis.
<poeta_saxo gest. 3.283>	Missus ad hoc Angilbertus, qui corpore sancti
<poeta_saxo gest. 3.284>	Richarii clare decoratam rexerat abbas
<poeta_saxo gest. 3.285>	Ecclesiam, pariter regalia detulit illuc
<poeta_saxo gest. 3.286>	Devote sancto misit que munera Petro.
<poeta_saxo gest. 3.287>	Nam spoliata fuit Hunorum regia, Hringum
<poeta_saxo gest. 3.288>	Quam vocitant; hanc dux Erichus hoc ceperat anno,
<poeta_saxo gest. 3.289>	Multimodos etiam regi devexerat inde
<poeta_saxo gest. 3.290>	Thesauros, aevo quos collegere vetusto
<poeta_saxo gest. 3.291>	Innumeris crebro spoliatis gentibus Huni.
<poeta_saxo gest. 3.292>	Ex quibus est Romam tunc maxima copia missa;
<poeta_saxo gest. 3.293>	De reliquo summos proceres aulaeque ministros
<poeta_saxo gest. 3.294>	Multum larga manus ditavit principis omnes.
<poeta_saxo gest. 3.295>	His gestis iterum rex Saxonum regiones
<poeta_saxo gest. 3.296>	Invadens late vastaverat, atque reversus
<poeta_saxo gest. 3.297>	Victor Aquisgrani brumali tempore mansit.
<poeta_saxo gest. 3.298>	At dux Italiae Pippinus regia proles,
<poeta_saxo gest. 3.299>	Adiunctis Baioaricis legionibus illi,
<poeta_saxo gest. 3.300>	Hunis intulerat bellum, sic patre iubente.
<poeta_saxo gest. 3.301>	Cum quibus eventu certamina prospera laeto
<poeta_saxo gest. 3.302>	Trans fluvium Tizan gessit, cunctisque fugatis
<poeta_saxo gest. 3.303>	Hostibus a Francis Hunorum regia tota
<poeta_saxo gest. 3.304>	Est aequata solo, quam Hringum diximus ante.
<poeta_saxo gest. 3.305>	Cuius poene gazae gentis tunc funditus omnes,
<poeta_saxo gest. 3.306>	Magnus erat quarum numerus, cunctaeque priorum
<poeta_saxo gest. 3.307>	Diripiuntur opes regum, quas depopulantes
<poeta_saxo gest. 3.308>	Plures in variis sacras regionibus aedes
<poeta_saxo gest. 3.309>	Temporibus multis male congessisse feruntur.
<poeta_saxo gest. 3.310>	Tunc quibus ablatis tam clari iure triumphi
<poeta_saxo gest. 3.311>	Ad patrem victor memorata venit in aula
<poeta_saxo gest. 3.312>	Pippinus; regni cui thesauros spoliati
<poeta_saxo gest. 3.313>	Attulit exuviasque ducum vexillaque capta.
<poeta_saxo gest. 3.314>	Cum quo iam dictus Tudun quoque venerat illuc
<poeta_saxo gest. 3.315>	Promissisque fidem propriis adhibere sategit;
<poeta_saxo gest. 3.316>	Cum toto comitum numero baptisma suorum
<poeta_saxo gest. 3.317>	Percipiens, etiam per sacramenta spopondit
<poeta_saxo gest. 3.318>	Se fore subiectum Francis fidumque per aevum;
<poeta_saxo gest. 3.319>	Sed postquam rediit, mutans promissa fidemque
<poeta_saxo gest. 3.320>	Perfidiae luerat parvo post tempore poenas.
<poeta_saxo gest. 3.321>	At rex sollempni voto celebraverat illic
<poeta_saxo gest. 3.322>	Tempora, quae Christus nascens moriensque sacravit.
<poeta_saxo gest. 3.323>	Cum pulchro renitens ortu claresceret aestas,
<poeta_saxo gest. 3.324>	Ad regem Sarracenus cognomine Zatus
<poeta_saxo gest. 3.325>	Adveniens a se pervasam reddidit urbem,
<poeta_saxo gest. 3.326>	Barzinona cui nomen. Nam limite structa
<poeta_saxo gest. 3.327>	Constat in Hispano, vario cogenteque casu
<poeta_saxo gest. 3.328>	Nunc Sarracenis fuerat nunc subdita Francis;
<poeta_saxo gest. 3.329>	Perque ducem tandem memoratum reddita, qui se
<poeta_saxo gest. 3.330>	Sponte sua pariter Carolo permisit et urbem,
<poeta_saxo gest. 3.331>	Francorum subiecta fuit post haec ditioni.
<poeta_saxo gest. 3.332>	Inde suum gnatum Hludowicum nomine, regem
<poeta_saxo gest. 3.333>	Tunc Aquitanorum, direxit ad obsidionem
<poeta_saxo gest. 3.334>	Oscae; nomen habet sic urbs Hispanica quedam.
<poeta_saxo gest. 3.335>	Ipseque more suo rursum Saxonibus arma
<poeta_saxo gest. 3.336>	Intulit, auderent duras ne forte levare
<poeta_saxo gest. 3.337>	Cervices iterum; quorum vastaverat omnes,
<poeta_saxo gest. 3.338>	Extremos etiam fines, quos Albia claudit
<poeta_saxo gest. 3.339>	Et qua diffuso miscent se gurgite salsis
<poeta_saxo gest. 3.340>	Fluctibus oceani Wisurae praeclara fluenta.
<poeta_saxo gest. 3.341>	Cumque rediret, Aquisgrani devotus adivit
<poeta_saxo gest. 3.342>	Regis Abinmage Maurorum filius illum,
<poeta_saxo gest. 3.343>	Abdelle cui nomen erat. Quem rex ibi clemens
<poeta_saxo gest. 3.344>	Cum suscepisset, collegerat inde senatum
<poeta_saxo gest. 3.345>	Et, quo conficeret tandem Saxonica bella,
<poeta_saxo gest. 3.346>	Consilium prudens iniit, quo tempore toto
<poeta_saxo gest. 3.347>	Instantis brumae regione maneret in ipsa.
<poeta_saxo gest. 3.348>	Ergo, suo secum comitatu protinus omni
<poeta_saxo gest. 3.349>	Assumpto, Wisurae positis in litore castris
<poeta_saxo gest. 3.350>	Sedit Heristellique locum iussit vocitari;
<poeta_saxo gest. 3.351>	Hactenus hoc et habet nomen. Terramque per ipsam
<poeta_saxo gest. 3.352>	Adductos secum populos diviserat, atque
<poeta_saxo gest. 3.353>	Indigenas licet invitos dare compulit ipsis
<poeta_saxo gest. 3.354>	Hibernas sedes simul et stipendia cunctis.
<poeta_saxo gest. 3.355>	Huc ex Italia venit Pippinus ad ipsum,
<poeta_saxo gest. 3.356>	Hispanis etiam rediens Hludowicus ab horis.
<poeta_saxo gest. 3.357>	Hunorum quoque legati necnon Hadefonsi
<poeta_saxo gest. 3.358>	Asturiae regis quam maxima dona ferentes
<poeta_saxo gest. 3.359>	Ex tam longinquis Carolum terris adierunt.
<poeta_saxo gest. 3.360>	Hinc est in regnum proprium dimissus uterque
<poeta_saxo gest. 3.361>	Regalis natus; misit quoque cum Hludowico
<poeta_saxo gest. 3.362>	Abdellam, qui post patriam deductus et illis
<poeta_saxo gest. 3.363>	Est commissus, ad hoc quos tunc elegerat ipse
<poeta_saxo gest. 3.364>	Et quorum fidei se credere non dubitavit.
<poeta_saxo gest. 3.365>	Rex autem residens in Saxonum regione
<poeta_saxo gest. 3.366>	Prefatoque loco sanctissima festa peregit,
<poeta_saxo gest. 3.367>	In quibus indutus processit corpore Christus
<poeta_saxo gest. 3.368>	Et posuit carnem moriens sumpsitque resurgens.
<poeta_saxo gest. 3.369>	Veris in initio facinus commiserat atrox
<poeta_saxo gest. 3.370>	Saxonum populus quidam, quos claudit ab austro
<poeta_saxo gest. 3.371>	Albia seiunctim positos aquilonis ad axem;
<poeta_saxo gest. 3.372>	Hos Northalbingos patrio sermone vocamus.
<poeta_saxo gest. 3.373>	Nam, pro iustitia legali more gerenda
<poeta_saxo gest. 3.374>	Cum rex legatos illuc transmitteret, ipsos
<poeta_saxo gest. 3.375>	Impia foedifrage iugulavit factio gentis.
<poeta_saxo gest. 3.376>	Cumque Godescalcus, regis legatus et ipse
<poeta_saxo gest. 3.377>	Ante dies missus paucos ad regna tenentem
<poeta_saxo gest. 3.378>	Danorum, Sigifridus erat cui nomen, in ipso
<poeta_saxo gest. 3.379>	Tempore regrediens foret interceptus ab Hunis,
<poeta_saxo gest. 3.380>	Auctores huius fuerant qui seditionis,
<poeta_saxo gest. 3.381>	Pertulerat mortem pariter pro crimine nullo.
<poeta_saxo gest. 3.382>	His rex commotus Wisuram properavit ad amnem
<poeta_saxo gest. 3.383>	Inque loco, quem Munda vocant, sua castra locavit.
<poeta_saxo gest. 3.384>	Atque necis legatorum iustissimus ultor,
<poeta_saxo gest. 3.385>	In desertores irae laxavit habenas,
<poeta_saxo gest. 3.386>	Vastari late sparsis legionibus illam
<poeta_saxo gest. 3.387>	Precipiens terram. Tum sevus ubique furebat
<poeta_saxo gest. 3.388>	Miles, ubique cruor rivis madefecerat arva,
<poeta_saxo gest. 3.389>	Omnibus atque locis increverat horrida clades.
<poeta_saxo gest. 3.390>	Vulnera, mors, luctus, clamor, fuga, flamma, rapinae
<poeta_saxo gest. 3.391>	Omnia complebant, donec conpescuit altis
<poeta_saxo gest. 3.392>	Albia gurgitibus procedere longius arma.
<poeta_saxo gest. 3.393>	At Northalbingi, missos inpune peremptos
<poeta_saxo gest. 3.394>	A se cernentes Caroli (nam regia castra
<poeta_saxo gest. 3.395>	Haud traiecerunt fluvium) superaddere magnos
<poeta_saxo gest. 3.396>	Disponunt ausus. Abodritos denique, Francis
<poeta_saxo gest. 3.397>	Qui tunc subiecti fuerant ac foedere iuncti,
<poeta_saxo gest. 3.398>	Nisibus ex totis coepere lacescere bello.
<poeta_saxo gest. 3.399>	Ast illis Abodritorum dux nomine Thasco
<poeta_saxo gest. 3.400>	Comperto tali motu tulit obvia signa
<poeta_saxo gest. 3.401>	Consertaque loco pugna, quem Suentana dicunt,
<poeta_saxo gest. 3.402>	Quattuor hostilis prostravit milia coetus
<poeta_saxo gest. 3.403>	Ac victos fecit nimia cum clade reverti.
<poeta_saxo gest. 3.404>	Cumque regressus Aquisgrani rex esset in aula
<poeta_saxo gest. 3.405>	Constantinopoli missos suscepit ab urbe
<poeta_saxo gest. 3.406>	Legatos, augusta suis pro rebus ad ipsum
<poeta_saxo gest. 3.407>	Quos misit Herena praeces ac dona ferentes,
<poeta_saxo gest. 3.408>	Nam Constantinus, fuerat qui natus ab illa,
<poeta_saxo gest. 3.409>	Cum foret inmensa morum gravis improbitate,
<poeta_saxo gest. 3.410>	A Grecis regni deiectus culmine magnas
<poeta_saxo gest. 3.411>	Nequitiae dederat privatus lumine poenas.
<poeta_saxo gest. 3.412>	Unus erat missus Michael et presbiter alter
<poeta_saxo gest. 3.413>	Theophilus; quibus est tandem poscentibus actum,
<poeta_saxo gest. 3.414>	Ut magna regis pietate Sisinnius, olim
<poeta_saxo gest. 3.415>	In bello captus, patriam dimissus abiret;
<poeta_saxo gest. 3.416>	Is germanus erat praefate praesulis urbis,
<poeta_saxo gest. 3.417>	Que caput imperii Grecorum nobile fulget.
<poeta_saxo gest. 3.418>	His quoque dimissis, Hadefonsi regis ab horis
<poeta_saxo gest. 3.419>	Hispanis venere viri qui munera magno
<poeta_saxo gest. 3.420>	Attulerant Carolo, renovantes foedus avitum,
<poeta_saxo gest. 3.421>	Semper amicitia reges quod iunxerat ipsos.
<poeta_saxo gest. 3.422>	Magna quibus dederat susceptis dona benigne
<poeta_saxo gest. 3.423>	Ac patriam tali laetos dimisit honore.
<poeta_saxo gest. 3.424>	Insule invase Baleares esse feruntur
<poeta_saxo gest. 3.425>	Hoc anno, quarum Maiorica dicitur una,
<poeta_saxo gest. 3.426>	Altera nomen habet sermone Minorica prisco;
<poeta_saxo gest. 3.427>	Has etenim Mauri devastavere pyrate.
<poeta_saxo gest. 3.428>	At rex praefata tempus celebravit in aula,
<poeta_saxo gest. 3.429>	Quo nasci voluit caeli terraeque creator,
<poeta_saxo gest. 3.430>	Et quo mors mortis fuit infernumque momordit
<poeta_saxo gest. 3.431>	Reddidit et nobis vitam de morte resurgens.
<poeta_saxo gest. 3.432>	O quam triste nefas mortalia pectora crebro
<poeta_saxo gest. 3.433>	Concipiunt, quam precipiti summersa profundo
<poeta_saxo gest. 3.434>	Nequitiae! dum non leges, non iura verentur,
<poeta_saxo gest. 3.435>	Horrificos nimium caeci labuntur in actus.
<poeta_saxo gest. 3.436>	Testis hic est annus, quo res indigna relatu
<poeta_saxo gest. 3.437>	Crimine Romuleam saevo maculaverat urbem.
<poeta_saxo gest. 3.438>	Nam sacer antistes mundo venerabilis omni
<poeta_saxo gest. 3.439>	Civibus a propriis poenas Leo sumpsit atroces.
<poeta_saxo gest. 3.440>	Credidimus tormenta quidem cessasse piorum,
<poeta_saxo gest. 3.441>	Iam dudum saevis tortoribus igne gehenne
<poeta_saxo gest. 3.442>	Damnatis, quos imperii dum sceptra tenentes
<poeta_saxo gest. 3.443>	Fecerat elatos inmensa potentia secli,
<poeta_saxo gest. 3.444>	Martyribus cesis implerunt sanguine Romam.
<poeta_saxo gest. 3.445>	Nunc in pace novi sceleratis ausibus orti
<poeta_saxo gest. 3.446>	Carnifices ibidem, longe licet inferiores
<poeta_saxo gest. 3.447>	Iure potestatis, simili sed mente feroces,
<poeta_saxo gest. 3.448>	Temporibus tantum scelus admisere modernis.
<poeta_saxo gest. 3.449>	Indicto cum iustitio se publica vota
<poeta_saxo gest. 3.450>	Cum precibus solvens plebs castigare fidelis
<poeta_saxo gest. 3.451>	Deberet pariterque suos purgare reatus,
<poeta_saxo gest. 3.452>	Tum, celebrare volens Christi mysteria cunctis
<poeta_saxo gest. 3.453>	Pro sibi commissis, sollempni more sacerdos
<poeta_saxo gest. 3.454>	Vectus equo Lateranensi processit ab aula,
<poeta_saxo gest. 3.455>	Ad tua Laurenti pergens sacra limina martyr;
<poeta_saxo gest. 3.456>	Qua decus ecclesiae lectus modo ferreus auget,
<poeta_saxo gest. 3.457>	Virtutis monimenta tuae clarissima praebens,
<poeta_saxo gest. 3.458>	Quod superimpositus prunis contempseris ignes
<poeta_saxo gest. 3.459>	Corporis, ardescens Christi magis intus amore.
<poeta_saxo gest. 3.460>	Sed neque tale tuum meritum sedare furores
<poeta_saxo gest. 3.461>	Hostiles potuit, quin, ad tua dum properaret
<poeta_saxo gest. 3.462>	Antistes summus suffragia sancta petenda,
<poeta_saxo gest. 3.463>	Insidias illi simul et tormenta pararent.
<poeta_saxo gest. 3.464>	Cum celeraret iter, turba vallatus iniqua
<poeta_saxo gest. 3.465>	Crudelesque manus tolerans amiserat ipsum
<poeta_saxo gest. 3.466>	Effossis oculis lumen, linguam quoque tortor
<poeta_saxo gest. 3.467>	Praecidit, nudumque dehinc liquere iacentem
<poeta_saxo gest. 3.468>	Seminecemque foris, foedatum sanguine multo.
<poeta_saxo gest. 3.469>	Inque monasterium post haec deductus Herasmi
<poeta_saxo gest. 3.470>	Martyris (auctores facti sic nempe iubebant)
<poeta_saxo gest. 3.471>	Curandi specie fuerat servatus in ipso,
<poeta_saxo gest. 3.472>	Donec cognoscens Wingisus res ita gestas,
<poeta_saxo gest. 3.473>	Dux Spoletanus, Romam festinus adivit
<poeta_saxo gest. 3.474>	Nocteque sublato per murum praesule sacro
<poeta_saxo gest. 3.475>	In sua cum iustis deduxit honoribus ipsum.
<poeta_saxo gest. 3.476>	Qui miserante deo transacto tempore pauco
<poeta_saxo gest. 3.477>	Amissum recipit visum pariterque loquelam;
<poeta_saxo gest. 3.478>	Seu quia festinans tortor trepidansque nefandus,
<poeta_saxo gest. 3.479>	Dum concurrentes metuit non talia turbas
<poeta_saxo gest. 3.480>	Passuras, sed velle suum defendere papam,
<poeta_saxo gest. 3.481>	Non, quantum voluit, crudelia facta peregit;
<poeta_saxo gest. 3.482>	Seu, quod credendum magis est, antiqua redemptor
<poeta_saxo gest. 3.483>	Per meritum magni renovans miracula Petri
<poeta_saxo gest. 3.484>	Sanari successorem donaverat eius.
<poeta_saxo gest. 3.485>	Haec Winigisus ut ad Caroli dux detulit aures,
<poeta_saxo gest. 3.486>	Admonitus probitate viri summaeque colendo
<poeta_saxo gest. 3.487>	Ordine sedis apostolicae rex iussit, ut ad se
<poeta_saxo gest. 3.488>	Glorifico presul deductus honore veniret.
<poeta_saxo gest. 3.489>	Egit iter tamen ipse suum, decrevit ut ante,
<poeta_saxo gest. 3.490>	Saxonum terras adiens ibidemque locatis
<poeta_saxo gest. 3.491>	Ad Padarbrunnon multo cum milite castris
<poeta_saxo gest. 3.492>	Opperiebatur non parvo tempore summi
<poeta_saxo gest. 3.493>	Praesulis adventum. Carolus quoque, regia proles,
<poeta_saxo gest. 3.494>	A patre missus ad eiusdem confinia gentis
<poeta_saxo gest. 3.495>	Perrexit, lato qua profluit Albia cursu,
<poeta_saxo gest. 3.496>	Disponenda forent dum forte negotia quaedam
<poeta_saxo gest. 3.497>	Cum Wiltis et Abodritis ac suscipiendi
<poeta_saxo gest. 3.498>	Saxones aliqui, qui se de partibus illis
<poeta_saxo gest. 3.499>	Iam delegerunt fidei committere regis.
<poeta_saxo gest. 3.500>	Haec satis egregie peragens dum cuncta moratus
<poeta_saxo gest. 3.501>	Iunior esset in his Carolus, spectatque reversum
<poeta_saxo gest. 3.502>	Dum videat natum patrio rex magnus amore,
<poeta_saxo gest. 3.503>	Venit apostolicus terrarum poene supremas
<poeta_saxo gest. 3.504>	Iam penetrans horas. Illi via tanta peracta
<poeta_saxo gest. 3.505>	Visa brevis fuerat, quia compensaverat omnes
<poeta_saxo gest. 3.506>	Intuitu Caroli, quos pertulit ante, labores;
<poeta_saxo gest. 3.507>	A quo cunctorum solamina digna malorum
<poeta_saxo gest. 3.508>	Danda sibi merito spe certa credidit olim.
<poeta_saxo gest. 3.509>	Namque propinquantem cum primum noverat, illi
<poeta_saxo gest. 3.510>	Obvius ipse loco de castrorum memorato
<poeta_saxo gest. 3.511>	Stipatus multis populorum milibus ibat.
<poeta_saxo gest. 3.512>	Pontificemque vicem Petri, cui claudere caelos
<poeta_saxo gest. 3.513>	Et reserare licet verbo, sedemque tenentem
<poeta_saxo gest. 3.514>	Suscepit cum magnifico reverenter honore.
<poeta_saxo gest. 3.515>	Cumque dies aliquot laetos ibi duceret, idem
<poeta_saxo gest. 3.516>	Insinuans praesul sua quaeque negotia regi
<poeta_saxo gest. 3.517>	Illius facilem cognovit ad omnia mentem
<poeta_saxo gest. 3.518>	Concedenda pie, voluit quaecumque precari.
<poeta_saxo gest. 3.519>	Inde reducendum digne primoribus illum
<poeta_saxo gest. 3.520>	Francorum commendavit. Qui iussa replentes
<poeta_saxo gest. 3.521>	Ingressi pariter Romam sua restituerunt
<poeta_saxo gest. 3.522>	Omnia pontifici, rursum quo iura regendae.
<poeta_saxo gest. 3.523>	Sedis apostolicae iustosque teneret honores.
<poeta_saxo gest. 3.524>	Et post discessum papae rex duxit eodem
<poeta_saxo gest. 3.525>	Tempora pauca loco, subito cum tristis ad illum
<poeta_saxo gest. 3.526>	Nuncius interitum procerum mortemque duorum
<poeta_saxo gest. 3.527>	Detulit, insignes fecit quos maxima virtus.
<poeta_saxo gest. 3.528>	Unus erat Baioariae comes isque vocatus
<poeta_saxo gest. 3.529>	Geroldus, qui, cum populum defendere Christi
<poeta_saxo gest. 3.530>	Conatus bello saevis obsisteret Hunis,
<poeta_saxo gest. 3.531>	Finivit vitam fragilem sumpsitque perennem;
<poeta_saxo gest. 3.532>	Italici vero fuerat dux limitis alter
<poeta_saxo gest. 3.533>	Nomen habens Erichus, qui post bene plurima gesta
<poeta_saxo gest. 3.534>	Praelia, post crebro sumptos ex hoste triumphos
<poeta_saxo gest. 3.535>	Oppugnare Liburnorum contenderat urbem
<poeta_saxo gest. 3.536>	Tharsaticam, civesque loci, quem robore semper
<poeta_saxo gest. 3.537>	Invictum novere, dolis ac fraude necarunt.
<poeta_saxo gest. 3.538>	At Carolus, quantum tempus permiserat illud,
<poeta_saxo gest. 3.539>	Saxonum rebus certo moderamine cunctis
<poeta_saxo gest. 3.540>	Dispositis in Aquisgrani se contulit aulam.
<poeta_saxo gest. 3.541>	Ad quem Wido comes, cui Brettonum regiones
<poeta_saxo gest. 3.542>	Commissae fuerant gentis quam sepe rebellis,
<poeta_saxo gest. 3.543>	Detulit arma ducum, proprio quae nomine quisque
<poeta_saxo gest. 3.544>	Inscripto dederat; signum fore deditionis
<poeta_saxo gest. 3.545>	Hoc statuere suae Francis servire coacti.
<poeta_saxo gest. 3.546>	Nam sociis comes ille suis cum pluribus ipsam
<poeta_saxo gest. 3.547>	Hoc anno penitus terram lustraverat omnem,
<poeta_saxo gest. 3.548>	Corda domans belli terrore ferocia grandi.
<poeta_saxo gest. 3.549>	Et iam perpetuo Brettones iure subacti
<poeta_saxo gest. 3.550>	Parerent Francis, si non promissa fidemque
<poeta_saxo gest. 3.551>	Perfida fallacis mutassent pectora plebis.
<poeta_saxo gest. 3.552>	Tunc quoque Sarracenus Azan cognomine dictus
<poeta_saxo gest. 3.553>	Direxit Carolo claves, cui praefuit, urbis
<poeta_saxo gest. 3.554>	Oscae (sic illam vocitavit barbara lingua),
<poeta_saxo gest. 3.555>	Magnaque dona simul mittens hanc tradere sese
<poeta_saxo gest. 3.556>	Promisit, si tempus ad hoc contingeret aptum.
<poeta_saxo gest. 3.557>	Tunc Hierosolima monachus directus ab urbe
<poeta_saxo gest. 3.558>	Inmenso nimium spacio terraeque marisque
<poeta_saxo gest. 3.559>	Transcurso regi munus preciosius omni
<poeta_saxo gest. 3.560>	Auro detulerat, mittente pio patriarcha
<poeta_saxo gest. 3.561>	Pignera sancta loci, Christus quo carne sepultus
<poeta_saxo gest. 3.562>	Morte resurrexit victa, quo gaudia mundo
<poeta_saxo gest. 3.563>	Angelus haec caeli missus narravit ab arce.
<poeta_saxo gest. 3.564>	Rex quoque natalem domini celebravit in aula
<poeta_saxo gest. 3.565>	Iam dicta, monachumque dehinc remeare volentem
<poeta_saxo gest. 3.566>	Absolvit, comitemque simul coniunxerat illi
<poeta_saxo gest. 3.567>	Zachariam, regalis erat qui presbiter aulae;
<poeta_saxo gest. 3.568>	Per quem magna locis misit donaria sanctis
<poeta_saxo gest. 3.569>	Atque viris inopem vitam ducentibus illic
<poeta_saxo gest. 3.570>	Et mala perpessis mundi sub nomine Christi.
<poeta_saxo gest. 3.571>	Martia cum medios explessent tempora cursus,
<poeta_saxo gest. 3.572>	Phebus et initium mundi totius et anni
<poeta_saxo gest. 3.573>	Arietis aetherii gradiens in signa notaret,
<poeta_saxo gest. 3.574>	Florigerum rediit hiemis ver aspera pellens,
<poeta_saxo gest. 3.575>	Frondibus exornans silvas et prata virenti
<poeta_saxo gest. 3.576>	Gramine, dans avibus voces, augmenta diebus.
<poeta_saxo gest. 3.577>	Tum decus egregium mundi, lux clara moderni
<poeta_saxo gest. 3.578>	Temporis, ex aula Carolus progressus Aquensi
<poeta_saxo gest. 3.579>	Oceani litus, nomen cui Gallicus extat,
<poeta_saxo gest. 3.580>	Lustrabat classemque mari perfecit in ipso,
<poeta_saxo gest. 3.581>	Infestum quod Northmanni fecere pyrate,
<poeta_saxo gest. 3.582>	Iam tunc Francorum nimium gens noxia regno;
<poeta_saxo gest. 3.583>	Inque monasterio, sancti quo membra quiescunt
<poeta_saxo gest. 3.584>	Richarii, celebravit ovans sollempnia paschae.
<poeta_saxo gest. 3.585>	Tramite tum cepto properans pervenit ad urbem
<poeta_saxo gest. 3.586>	Turonicam. Martine tuam sanctissime tumbam,
<poeta_saxo gest. 3.587>	Qui confessor apostolica virtute choruscus
<poeta_saxo gest. 3.588>	Effulges, adiit quaerens suffragia supplex.
<poeta_saxo gest. 3.589>	Coniugis hic illum tristis valitudo morari
<poeta_saxo gest. 3.590>	Compulit; extremas ibi vitae clauserat horas,
<poeta_saxo gest. 3.591>	Moribus et vitae merito laudabilis omni;
<poeta_saxo gest. 3.592>	Cui nomen Liudgardis erat. Tum funere digne
<poeta_saxo gest. 3.593>	Illic curato tumulique decore peracto
<poeta_saxo gest. 3.594>	Ipse Mogontiacum rediit primisque suorum
<poeta_saxo gest. 3.595>	Undique collectis ibi conventum generalem
<poeta_saxo gest. 3.596>	Fecerat Augusti circa primordia mensis.
<poeta_saxo gest. 3.597>	Tunc et in Italiam multis iter aggrediendum
<poeta_saxo gest. 3.598>	Condixit populis, illuc quos pergere secum
<poeta_saxo gest. 3.599>	Decrevit. Quod distulerat non tempore longo,
<poeta_saxo gest. 3.600>	Agmine delecto sed eo comitante profectus
<poeta_saxo gest. 3.601>	Moenia famosae petiit praeclara Ravennae.
<poeta_saxo gest. 3.602>	Cumque dies esset septem non amplius illic,
<poeta_saxo gest. 3.603>	Pippinum regem gentis cum milite multo
<poeta_saxo gest. 3.604>	In Beneventanae direxerat oppida terrae
<poeta_saxo gest. 3.605>	Ipseque Romanas ibat devotus ad arces.
<poeta_saxo gest. 3.606>	Obvius huic ad Nomentum Leo papa sacratus
<poeta_saxo gest. 3.607>	Venerat, et gaudens multum veneransque recepit,
<poeta_saxo gest. 3.608>	Quem defensorem solum sibi senserat olim.
<poeta_saxo gest. 3.609>	Dulcibus alloquiis ibi tunc epulisque peractis,
<poeta_saxo gest. 3.610>	Antistes summus regem praecessit ad urbem.
<poeta_saxo gest. 3.611>	Postera cumque dies celebris festivaque praebens
<poeta_saxo gest. 3.612>	Gaudia Romanis, qua suscipiendus ab illis
<poeta_saxo gest. 3.613>	Rex tantus fuerat, solis fulgesceret ortu,
<poeta_saxo gest. 3.614>	Pontifices clerumque suum collegerat omnem
<poeta_saxo gest. 3.615>	Papa. Quibus secum sumptis, ad limina magnae
<poeta_saxo gest. 3.616>	Basilice Petri, qui summus apostolus extat,
<poeta_saxo gest. 3.617>	Venit et in gradibus templi stipante sacrato
<poeta_saxo gest. 3.618>	Constitit ipse choro. Carolum sic advenientem
<poeta_saxo gest. 3.619>	Suscepit, laudum modulamina dulcia cantans
<poeta_saxo gest. 3.620>	Atque deo grates ex toto corde rependens,
<poeta_saxo gest. 3.621>	Quod moderatorem defensoremque dedisset
<poeta_saxo gest. 3.622>	Ecclesiae talem, cui non ea noverat aetas
<poeta_saxo gest. 3.623>	Mortalem similem vel sic virtute valentem,
<poeta_saxo gest. 3.624>	Omne bonum vel devota sic mente volentem.
<poeta_saxo gest. 3.625>	Tantus honor, talis Francorum gloria regem
<poeta_saxo gest. 3.626>	Magnaque Romanae comitantur gaudia plebis,
<poeta_saxo gest. 3.627>	Aecclesiam Petri puro cum pectore magni
<poeta_saxo gest. 3.628>	Intraret, fusis lacrimis humilique precatu
<poeta_saxo gest. 3.629>	Implorans tanti suffragia sancta patroni.
<poeta_saxo gest. 3.630>	Iam quoque solstitii glacialis tempore crescens
<poeta_saxo gest. 3.631>	Asperitas brumae tandem cogebat, ut illic
<poeta_saxo gest. 3.632>	Militibus hiberna quies optata daretur.