<ermenr. ad_grim. invoc. 1>	Es tria summa Deus, trinum specimen, vigor unus,
<ermenr. ad_grim. invoc. 2>	Spiritus atque pater filius es deus es.
<ermenr. ad_grim. invoc. 3>	Nulla quidem mens est mortali in corpore vivens,
<ermenr. ad_grim. invoc. 4>	Quae plene possit te cogitare Deum.
<ermenr. ad_grim. invoc. 5>	Sed miris operum signis ostenderis auctor,
<ermenr. ad_grim. invoc. 6>	Rectoremque suum cognita queque canunt.
<ermenr. ad_grim. invoc. 7>	Maiestate tua concluditur omne quod usquam est,
<ermenr. ad_grim. invoc. 8>	Qua sine nil rerum stare vel esse potest.
<ermenr. ad_grim. invoc. 9>	Unde licet fandi vires animique vigorem
<ermenr. ad_grim. invoc. 10>	Vincat et excedat gloria lausque tua,
<ermenr. ad_grim. invoc. 11>	Nos tamen officio cordis gaudemus et oris,
<ermenr. ad_grim. invoc. 12>	Et tanto oblectat succubuisse bono.
<ermenr. ad_grim. invoc. 13>	Recta igitur cupiens scire, et si non sit adeptus,
<ermenr. ad_grim. invoc. 14>	Persistendo tamen velle bonum bonus est.
<ermenr. ad_grim. invoc. 15>	Respice me miserum, quia totus sum miserandus:
<ermenr. ad_grim. invoc. 16>	De te quae teneo, sunt bona vera tua;
<ermenr. ad_grim. invoc. 17>	Et mala cuncta mea ex me<met> cerno venire:
<ermenr. ad_grim. invoc. 18>	Suadet ad haec plura zabulus ecce sua.
<ermenr. ad_grim. invoc. 19>	Sed precor, alme Deus, sanctis me moribus orna,
<ermenr. ad_grim. invoc. 20>	Ut tibi sim dignus carmina digna loqui.
<ermenr. ad_grim. invoc. 21>	Est genus hoc laudis dignum, dignissime rector,
<ermenr. ad_grim. invoc. 22>	Quod clare resonat optima quaeque tua.
<ermenr. ad_grim. invoc. 23>	Cum tamen est nullus, qui sic tua facta polire
<ermenr. ad_grim. invoc. 24>	Possit, ut est iustum, quem decet omne bonum.
<ermenr. ad_grim. invoc. 25>	Summum bonum Deus es, tu summa bonorum,
<ermenr. ad_grim. invoc. 26>	A quo sanctus habet esse bonus Domini,
<ermenr. ad_grim. invoc. 27>	Da pater auxilium, quo possim scribere Galli
<ermenr. ad_grim. invoc. 28>	Ipsius ecce tui, Musa canente, melos.
<ermenr. ad_grim. invoc. 29>	Proque suis meritis ipsum exaudire rogantem,
<ermenr. ad_grim. invoc. 30>	Pro me digneris, pastor amor domine.
<ermenr. ad_grim. invoc. 31>	Possumus at si quid, tua nobis gratia prestat,
<ermenr. ad_grim. invoc. 32>	Qui das velle simul et bene posse tuis.
<ermenr. ad_grim. invoc. 33>	Hinc, lector, carpis forsan qui carmina nostra,
<ermenr. ad_grim. invoc. 34>	Si haec tibi displiceant, sume beata sequens;
<ermenr. ad_grim. invoc. 35>	Hosque in calce pios studeas tibi scribere versus,
<ermenr. ad_grim. invoc. 36>	Quis valeas rectam semper habere fidem.
<ermenr. ad_grim. invoc. 37>	In deitate gradus mensura et tempora non sunt,
<ermenr. ad_grim. invoc. 38>	Et quod idem est, maius non habet atque minus.
<ermenr. ad_grim. invoc. 39>	Longe corporeae moles formeque recedant:
<ermenr. ad_grim. invoc. 40>	Virtus summa caret finibus et spaciis.
<ermenr. ad_grim. invoc. 41>	Omnipotens genitor natusque et Spiritus almus,
<ermenr. ad_grim. invoc. 42>	Una in personis par tribus est deitas,
<ermenr. ad_grim. invoc. 43>	Una trium deitas, una est essentia ab uno,
<ermenr. ad_grim. invoc. 44>	In cunctis unum sunt tria principium.
<ermenr. ad_grim. invoc. 45>	Splendet enim verum vero de lumine lumen,
<ermenr. ad_grim. invoc. 46>	Ut genitum agnoscens noverit ingenitum.
<ermenr. ad_grim. invoc. 47>	Sic Deus est magnus de se valet et manet in se,
<ermenr. ad_grim. invoc. 48>	Cui summum et proprium est, semper id esse quod est.
<ermenr. ad_grim. invoc. 49>	Iam tibi me commendo essentia sancta tegendum,
<ermenr. ad_grim. invoc. 50>	Ut virtute tua sim bene mactus amen.

<ermenr. ad_grim. or. 1>	Summe Deus, mundi plasmator et auctor,
<ermenr. ad_grim. or. 2>	Trinus et unus ades semper ubique potens.
<ermenr. ad_grim. or. 3>	Altor cunctorum pietate, minister amore,
<ermenr. ad_grim. or. 4>	Pastor ovile tuens cum caritate tuum,
<ermenr. ad_grim. or. 5>	Nunc mihi, te spurco succurras, lumen, adoro,
<ermenr. ad_grim. or. 6>	Sancto me repleas dogmate, sancte Deus.
<ermenr. ad_grim. or. 7>	Cor ego pando tibi, mentem, os: tu dona ministra
<ermenr. ad_grim. or. 8>	Mundans cor corpus, ut tua rite loquar.
<ermenr. ad_grim. or. 9>	Te sine nil possum, cum quo sed posse fatebor,
<ermenr. ad_grim. or. 10>	Omnia concedens qui potes omne, Deus.
<ermenr. ad_grim. or. 11>	Est mihi nunc mentis, floscellos carpere quosdam
<ermenr. ad_grim. or. 12>	De sancti Galli zoe micante pia.
<ermenr. ad_grim. or. 13>	Galle pater, pulchro qui lactis nomine fulges,
<ermenr. ad_grim. or. 14>	Lacta me sancto lacte, beate, tuo.
<ermenr. ad_grim. or. 15>	Adiunctus Christo poteris plus, propterea sis
<ermenr. ad_grim. or. 16>	Adiutor noster semper ubique pius.
<ermenr. ad_grim. or. 17>	Laetus tunc depromo tuam, sanctissime, vitam,
<ermenr. ad_grim. or. 18>	Si Deus est et tu semper in ore meo.
<ermenr. ad_grim. or. 19>	Lucis amor, lux ipse Deus, tu Ç±Áq perenne
<ermenr. ad_grim. or. 20>	Ἀιώνιος ζωτικός ἀνδρία πίστος ἔαρ.
<ermenr. ad_grim. or. 21>	Ἑρμῆς biblorum δρόσος εὐσεβεία πνεῦμα,
<ermenr. ad_grim. or. 22>	Orgia da nobis πάντα καλόν Domine.
<ermenr. ad_grim. or. 23>	HÈs conversis veniam miserans prestabis egenis;
<ermenr. ad_grim. or. 24>	Diligis et refoves, quos cupis esse tuos.
<ermenr. ad_grim. or. 25>	Roscida mella manat, cuius tu corda titillas,
<ermenr. ad_grim. or. 26>	Spiritus alme deus, sis mihi presto, rogo.
<ermenr. ad_grim. or. 27>	Ἀνατολή et δύσις, nunc psalle, μεσημβρία et ἀρκτος,
<ermenr. ad_grim. or. 28>	Cardine quadrifido cantica pange Deo.
<ermenr. ad_grim. or. 29>	Partibus his quadris vos tot virtutibus almi,
<ermenr. ad_grim. or. 30>	Ut sitis memores undique posco mei,
<ermenr. ad_grim. or. 31>	Rite canam ut vitam Galli ludente coturno,
<ermenr. ad_grim. or. 32>	Quam Walafredus ἁπλῶς compserat absque pede.
<ermenr. ad_grim. or. 33>	O utinam vixisset nunc in tempore laetus,
<ermenr. ad_grim. or. 34>	Quo compleret opus carmine Musa sua.
<ermenr. ad_grim. or. 35>	Me satis indoctum vos docti haud spernite queso,
<ermenr. ad_grim. or. 36>	Pro magnis parva munera sed capite.
<ermenr. ad_grim. or. 37>	Est genus hic dispar μικτόν κοινόν prece iunctum,
<ermenr. ad_grim. or. 38>	Sancte meum Galle sis mihi dulce vale.

<ermenr. ad_grim. 2.1>	O regnans deitas, trinus et unus,
<ermenr. ad_grim. 2.2>	Adiutor validus carminis huius,
<ermenr. ad_grim. 2.3>	Lux lucis, caritas, porta beatum
<ermenr. ad_grim. 2.4>	Verbum, principium, Christus ab evo,
<ermenr. ad_grim. 2.5>	Mitis sancte Deus, conditor orbis,
<ermenr. ad_grim. 2.6>	Nunc succurre mihi carmina donans,
<ermenr. ad_grim. 2.7>	Et quaecumque velis dicere, pande.
<ermenr. ad_grim. 2.8>	Te cantare decet semper in evum,
<ermenr. ad_grim. 2.9>	Virtus clara tua munit ab hoste,
<ermenr. ad_grim. 2.10>	Omnes iustificans, qui tibi herent,
<ermenr. ad_grim. 2.11>	Salvans mirifico regmine cunctos.
<ermenr. ad_grim. 2.12>	Cordi (posco) meo mella ministra,
<ermenr. ad_grim. 2.13>	Ortatorque meus esto benignus,
<ermenr. ad_grim. 2.14>	Magnus qui inhabitas cordibus almis.
<ermenr. ad_grim. 2.15>	Peccanti veniam parce roganti,
<ermenr. ad_grim. 2.16>	Robor iusticia noster ubique,
<ermenr. ad_grim. 2.17>	Intus corda rigans roscida dona
<ermenr. ad_grim. 2.18>	Musae queso meae fercula siste,
<ermenr. ad_grim. 2.19>	Et tu, sancte pater Chelleh, adesto.
<ermenr. ad_grim. 2.20>	Labris te resono, mente titillo,
<ermenr. ad_grim. 2.21>	Virtutem Dominus donet et addat,
<ermenr. ad_grim. 2.22>	Causas nempe meas tetenus affer.
<ermenr. ad_grim. 2.23>	Tunc forsan canimus carmina digna,
<ermenr. ad_grim. 2.24>	Vocem si retines, quam prece purgas.
<ermenr. ad_grim. 2.25>	Sic in fine meo dulcia misce.

<ermenr. ad_grim. ep. 1>	Nunc primum loca tangentes cum flumine Rheno,
<ermenr. ad_grim. ep. 2>	In quibus est commoratus dignissimus heros,
<ermenr. ad_grim. ep. 3>	Quove loco sanctus sit natus Gallus et unde
<ermenr. ad_grim. ep. 4>	Venerit in patriam hanc ut lux p<er dev>ia lucens,
<ermenr. ad_grim. ep. 5>	Dicere conamur humili cum carmine coram
<ermenr. ad_grim. ep. 6>	Et sic gesta quidem ipsius texendo subimus.
<ermenr. ad_grim. ep. 7>	Alpibus ex boreis Appenninus capit ortum,
<ermenr. ad_grim. ep. 8>	Limite qui recto terram secat Ausonidarum,
<ermenr. ad_grim. ep. 9>	In freta Sicaniae porrectas terminat oras.
<ermenr. ad_grim. ep. 10>	Pirenes sequitur mons; post hunc Celtica tellus,
<ermenr. ad_grim. ep. 11>	Herydani fontis contingens rauca fluenta
<ermenr. ad_grim. ep. 12>	(Hic clare Phoetonta suum luxere sorores).
<ermenr. ad_grim. ep. 13>	Post hos Tyrrheni, quos iuxta solis ab ortu
<ermenr. ad_grim. ep. 14>	Incipiunt Alpes, quibus exit gurgite vasto
<ermenr. ad_grim. ep. 15>	Oceani rumpens glacialis litora Rhenus.
<ermenr. ad_grim. ep. 16>	Hunc prope fons Histri consurgit flumine longo,
<ermenr. ad_grim. ep. 17>	Gentes per varias fluitans trinomius idem,
<ermenr. ad_grim. ep. 18>	Quique ortus poscens Euxini pervenit undas
<ermenr. ad_grim. ep. 19>	Irriguam Seucen complexus gurgite quino.
<ermenr. ad_grim. ep. 20>	Partes cuius ad arctoas est barbara tellus
<ermenr. ad_grim. ep. 21>	Gentes innumeras gremio complexa reducto,
<ermenr. ad_grim. ep. 22>	Finem cui faciunt Meotidis ostia vastae.
<ermenr. ad_grim. ep. 23>	Sunt hic Germanique truces et Sarmata bellax
<ermenr. ad_grim. ep. 24>	Atque Gete necnon Basterne semina gentis
<ermenr. ad_grim. ep. 25>	Dacorumque manus et Martia pectora Alani,
<ermenr. ad_grim. ep. 26>	Hicque Dromon Tauri retinentes fortis Achilli
<ermenr. ad_grim. ep. 27>	Angustum et longum Meotidis ostia iuxta.
<ermenr. ad_grim. ep. 28>	Hos supra celeres equites funduntur Agavi
<ermenr. ad_grim. ep. 29>	Atque Melanchlenum populus metuendus in arcu,
<ermenr. ad_grim. ep. 30>	Post Hippomelagi sunt Hippopodesque potentes,
<ermenr. ad_grim. ep. 31>	Hincque Gelonus cum Neuris pictique Agathyrsi.
<ermenr. ad_grim. ep. 32>	Tot dirimit gentes aquilonis partibus Hister.
<ermenr. ad_grim. ep. 33>	Huius ad australes terras Gerreque feroces
<ermenr. ad_grim. ep. 34>	Noriciique colunt bellaces Pannoniique
<ermenr. ad_grim. ep. 35>	Et Thracum Misi boreis in finibus orti.
<ermenr. ad_grim. ep. 36>	Has Europa tenet prisco sub nomine gentes,
<ermenr. ad_grim. ep. 37>	Quas Hister secum retinet divortia Rheni.
<ermenr. ad_grim. ep. 38>	Et satis hinc dictum; clarum nunc persono flumen.
<ermenr. ad_grim. ep. 39>	Rhenus ab Ausoniis descendens montibus altis
<ermenr. ad_grim. ep. 40>	In Brigantinum mare se stagnare videtur
<ermenr. ad_grim. ep. 41>	(Antiquo, ex fluvio, sic dictus nomine pontus,
<ermenr. ad_grim. ep. 42>	Qui modo Potamicus vocitatur gurgite multo).
<ermenr. ad_grim. ep. 43>	Et dum se extendit circum per longa viarum,
<ermenr. ad_grim. ep. 44>	Fertilitate sui nullis manet aequiperandus
<ermenr. ad_grim. ep. 45>	Fluminibus, prestans piscosi germinis agmen.
<ermenr. ad_grim. ep. 46>	Hinc equor medium secat et complectitur urbem,
<ermenr. ad_grim. ep. 47>	Nomine quae proprio est regis Constantia dicta;
<ermenr. ad_grim. ep. 48>	Quam Salamon nunc antistes clarissimus ornat
<ermenr. ad_grim. ep. 49>	Doctrina et pietate, Dei cultuque benignus.
<ermenr. ad_grim. ep. 50>	Exin progrediens parit Auuam cespite claram,
<ermenr. ad_grim. ep. 51>	Insula quae est aliis prestantior Augia sola
<ermenr. ad_grim. ep. 52>	(Auget enim in doctis doctam cum dogmate vitam),
<ermenr. ad_grim. ep. 53>	Fertilis arboribus cum vitibus undique cincta,
<ermenr. ad_grim. ep. 54>	Quo flores vernant semper, quo lilia spirant,
<ermenr. ad_grim. ep. 55>	Quae me nutrit ovans et cum nutrimine sancto,
<ermenr. ad_grim. ep. 56>	Quam laudat populus <cunctus> hinc usque Britannos
<ermenr. ad_grim. ep. 57>	Cuius adest Folcwinus custos candidus abbas,
<ermenr. ad_grim. ep. 58>	Tempore qui longo salvus sit carus (adopto)
<ermenr. ad_grim. ep. 59>	Et multis annis tranquilla pace fruatur,
<ermenr. ad_grim. ep. 60>	Possideat sine fine novae et nova gaudia vitae.
<ermenr. ad_grim. ep. 61>	Caeruleos hinc, Rhene, sinus tu dirigis altus
<ermenr. ad_grim. ep. 62>	Communesque vias diversa per arva relaxas;
<ermenr. ad_grim. ep. 63>	Fraternis cumulandus aquis per rura virescis
<ermenr. ad_grim. ep. 64>	Accedent vires, quas Francia quasque Chamaves
<ermenr. ad_grim. ep. 65>	Germanique tremant, cunctis et gyrus in arvis
<ermenr. ad_grim. ep. 66>	Cumque unus de fonte fluas, dicere bicornis:
<ermenr. ad_grim. ep. 67>	Accedet tanto geminum tibi nomen ab amni.
<ermenr. ad_grim. ep. 68>	Sunt urbes, populique simul, iuxta edificate,
<ermenr. ad_grim. ep. 69>	Quae cuncti ex animo te laudant, optime Rhene;
<ermenr. ad_grim. ep. 70>	Wandalus et nomen tibi tantum auferre videtur
<ermenr. ad_grim. ep. 71>	Hanc solam ob causam, olli quod dignaris adesse.
<ermenr. ad_grim. ep. 72>	Pervius et si non venientibus hostibus esses,
<ermenr. ad_grim. ep. 73>	Marcomannus ater si ad te non curreret aequor,
<ermenr. ad_grim. ep. 74>	Optimus in fluviis, o Rhene, vocaris in orbe,
<ermenr. ad_grim. ep. 75>	Remipedes medio cui certant flumine lembi
<ermenr. ad_grim. ep. 76>	Et varios ineunt flexus viridesque per oras
<ermenr. ad_grim. ep. 77>	Stringunt attonsis pubentia germina pratis.
<ermenr. ad_grim. ep. 78>	Reddis nautales vitreo sub gurgite formas
<ermenr. ad_grim. ep. 79>	Et redigis pandas inversi corporis umbras,
<ermenr. ad_grim. ep. 80>	Utque agiles molus dextra levaque frequentent
<ermenr. ad_grim. ep. 81>	Et commutatis alternent pondera remis,
<ermenr. ad_grim. ep. 82>	Unda refert alios, simulacra humentia, nautas.
<ermenr. ad_grim. ep. 83>	Ipsa suo gaudet simulamine nautica pubes
<ermenr. ad_grim. ep. 84>	Fallaces fluvio mirata redire figuras.
<ermenr. ad_grim. ep. 85>	Hac illacque vias varia cum gente subactus
<ermenr. ad_grim. ep. 86>	Rhenus abis laetus, laetos in litore sistens;
<ermenr. ad_grim. ep. 87>	Sed qua parte novum cingas cum grammate Homerum,
<ermenr. ad_grim. ep. 88>	Arguto offitio, si possem, nosse cupirem.
<ermenr. ad_grim. ep. 89>	Ille momordit ador quondam, dum climata pinxit;
<ermenr. ad_grim. ep. 90>	Sed (pudor, ah), ventris subito dolore relisus
<ermenr. ad_grim. ep. 91>	Dum petit Inarimen mittens sua dicta Maroni,
<ermenr. ad_grim. ep. 92>	Olli occurrit habens Orcus tridente peduclum.
<ermenr. ad_grim. ep. 93>	Perspicit ut talem, cum risu doctus Homerus
<ermenr. ad_grim. ep. 94>	Protinus avertens digito se signat in ore,
<ermenr. ad_grim. ep. 95>	Et primum Iliacas varias res abicit a se
<ermenr. ad_grim. ep. 96>	Monstraque cuncta simul de se discedere iussit.
<ermenr. ad_grim. ep. 97>	Nec canit Eurydicen nec Orphea threnora pangit,
<ermenr. ad_grim. ep. 98>	Nec poma Hesperidum curat nec munera Ditis;
<ermenr. ad_grim. ep. 99>	Iratus Nymphis, Furias ex corde refutans,
<ermenr. ad_grim. ep. 100>	Didonis spernit varios in litore luctus;
<ermenr. ad_grim. ep. 101>	Aeneanque sua cum gente edicere non vult;
<ermenr. ad_grim. ep. 102>	Nec lapides iactos quondam et Saturnia regna,
<ermenr. ad_grim. ep. 103>	Caucaseas volucres, Titiones dicere mavult.
<ermenr. ad_grim. ep. 104>	Sed breviter his ludit Myrmida dona relinquens,
<ermenr. ad_grim. ep. 105>	Et Dolopos Pyrrhi linquit Danaosque superbos
<ermenr. ad_grim. ep. 106>	Dardanidasque proles invictae gentis Achivae;
<ermenr. ad_grim. ep. 107>	Dicere non curat Troiam Priamumque subactum.
<ermenr. ad_grim. ep. 108>	Quin potius, cunctos dimittens ore Pelasgos,
<ermenr. ad_grim. ep. 109>	Totum se versat Gallum cantare - beatum
<ermenr. ad_grim. ep. 110>	Gallum inquam, Domini sanctum et pietate benignum,
<ermenr. ad_grim. ep. 111>	Cuius amore quidem cupimus nos scribere quaedam.
<ermenr. ad_grim. ep. 112>	Sed tu, blande, manu haec ne scindas, Homere;
<ermenr. ad_grim. ep. 113>	Quin etiam magnas magnis concede magistris,
<ermenr. ad_grim. ep. 114>	At parvas parvis nostras da carminis odas.