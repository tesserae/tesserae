<hildeb. machab. 1.1>	Regnum Persarum quod per tot saecula clarum
<hildeb. machab. 1.2>	Floruerat late felici nobilitate,
<hildeb. machab. 1.3>	Postquam confregit Macedo, Dariumque subegit,
<hildeb. machab. 1.4>	Elatae mentis ruit in populos Orientis.
<hildeb. machab. 1.5>	Taedia nulla morae passus, modicoque labore
<hildeb. machab. 1.6>	Per Lyricum littus rediens, Oriente potitus
<hildeb. machab. 1.7>	Consulit Ammonem; post haec rediens Babylonem
<hildeb. machab. 1.8>	Vita discessit, post tot quae tam cito gessit;
<hildeb. machab. 1.9>	Morteque vicina, cum nullius medicina
<hildeb. machab. 1.10>	Iam sibi prodesset, nec iam nisi mors superesset,
<hildeb. machab. 1.11>	Nutritos pueros ad se vocat inclytus heros.
<hildeb. machab. 1.12>	Ad quos sic inquit; Scio quod me vita relinquit;
<hildeb. machab. 1.13>	Astra volunt superi nostra virtute tueri:
<hildeb. machab. 1.14>	Me super astra ferunt, quia pro Iove ponere quaerunt.
<hildeb. machab. 1.15>	Forsan ad incursus et tela Typhaea recursus
<hildeb. machab. 1.16>	Iupiter expavit, qui me super astra vocavit.
<hildeb. machab. 1.17>	Si vos, o proceres! quoniam meus inclytus haeres
<hildeb. machab. 1.18>	Aetatis tenerae non posset regna tenere,
<hildeb. machab. 1.19>	Vos virtus quorum me collocat arce polorum,
<hildeb. machab. 1.20>	Testor in haeredes. Divisit et illico sedes,
<hildeb. machab. 1.21>	Iuraque regnorum, quae quisque teneret eorum.
<hildeb. machab. 1.22>	Inprimis ab eo datur Aegyptus Ptolemaeo,
<hildeb. machab. 1.23>	Regnaque Lisymacum iussit disponere Thracum;
<hildeb. machab. 1.24>	Insuper et Ponti Syriam dat Laomedonti.
<hildeb. machab. 1.25>	Provenit Antigono Phrygiae pars maxima dono.
<hildeb. machab. 1.26>	Sumpsit Cassander Cariam, Lybiamque Menander.
<hildeb. machab. 1.27>	Gentes ignotae Cilicum cessere Phylotae;
<hildeb. machab. 1.28>	Regnaque magnorum Phylo suscipit Illyriorum;
<hildeb. machab. 1.29>	Medos maiores Tropatus, Perdica minores,
<hildeb. machab. 1.30>	Et stipatores servosque suos propiores.
<hildeb. machab. 1.31>	Filius Antipatri cessit Macedonia fratri,
<hildeb. machab. 1.32>	Primatemque ducum iubet esse ducem Seleucum,
<hildeb. machab. 1.33>	Summam castrorum sibi dans, equitumque suorum,
<hildeb. machab. 1.34>	Adiungens donis etiam regnum Babylonis.
<hildeb. machab. 1.35>	Hinc propagatus fuit Antiochus sceleratus;
<hildeb. machab. 1.36>	Ex hoc processit, qui tot mala tantaque gessit;
<hildeb. machab. 1.37>	Radix peccati, par nullius impietati,
<hildeb. machab. 1.38>	Irae coelestis gladius, Iudaica pestis.
<hildeb. machab. 1.39>	Istius impietas sibi nescia ponere metas.
<hildeb. machab. 1.40>	Quidquid inhumanum, quidquid grave, turpe, profanum,
<hildeb. machab. 1.41>	Aut diei posset, aut experientia nosset,
<hildeb. machab. 1.42>	In Iudaeorum gentem, veritam nihil horum,
<hildeb. machab. 1.43>	Praecepit fieri, legemque iubens aboleri
<hildeb. machab. 1.44>	Libros combussit, cuius lex impia iussit
<hildeb. machab. 1.45>	Illos perquiri, qui si possent reperiri,
<hildeb. machab. 1.46>	Absconsor legis caderet quasi victima gregis,
<hildeb. machab. 1.47>	Iustaque non iusta lex lege fuisset adusta.
<hildeb. machab. 1.48>	Sed quibus ex causis, vel quam crudelibus ausis
<hildeb. machab. 1.49>	Antiochi regis fuit haec abiectio legis,
<hildeb. machab. 1.50>	Templi vel terrae, placet, incaluique referre.
<hildeb. machab. 1.51>	Delator patriae quidam Simon hostis Oniae
<hildeb. machab. 1.52>	Fraude sed occulta faciebat pessima multa,
<hildeb. machab. 1.53>	Incolumique statu sub Oniae pontificatu
<hildeb. machab. 1.54>	Pax inter cives erat, et Ierosolyma dives,
<hildeb. machab. 1.55>	Et multis rebus fuit illis clara diebus;
<hildeb. machab. 1.56>	Sed Simon ingratus putat hanc pacem cruciatus,
<hildeb. machab. 1.57>	Et delatori requies erat illa labori,
<hildeb. machab. 1.58>	Gaudia moerori, summo pia vota pudori
<hildeb. machab. 1.59>	Ille videns quoniam superare nequiret Oniam,
<hildeb. machab. 1.60>	Sed fraudes varias eius vitaret Onias,
<hildeb. machab. 1.61>	Cum duce Phoenicis, patriaeque loquens inimicis,
<hildeb. machab. 1.62>	In propriam cladem cura miser armat eadem,
<hildeb. machab. 1.63>	Qua bonus et quanta civis reprimit mala tanta.
<hildeb. machab. 1.64>	Detulit ergo duci regis cuidam Seleuci
<hildeb. machab. 1.65>	Non cumulasse parum Iudaeos divitiarum
<hildeb. machab. 1.66>	More sed et veteri docet in templo coateri
<hildeb. machab. 1.67>	Multum multarum, multumque supervacuarum,
<hildeb. machab. 1.68>	Quae si tollantur veluti quae nil operantur,
<hildeb. machab. 1.69>	Utilitas regis sit, non iniuria legis.
<hildeb. machab. 1.70>	Fit regi totum quod dixerat ordine notum;
<hildeb. machab. 1.71>	Gratia fit Simoni, sed damnum religioni.
<hildeb. machab. 1.72>	Rex thesaurorum cupidus vocat Heliodorum:
<hildeb. machab. 1.73>	Dicit et ostendit sua quo sententia tendit,
<hildeb. machab. 1.74>	Se sciat offensum nisi deferat illico censum.
<hildeb. machab. 1.75>	Heliodorus abit, vacuusque tamen remeabit.
<hildeb. machab. 1.76>	Quae sit causa viae veniens declarat Oniae,
<hildeb. machab. 1.77>	Illeque confusus: Non tales, inquit, in usus
<hildeb. machab. 1.78>	Templo collocatas liquet esse Deoque sacratas.
<hildeb. machab. 1.79>	Res ibi congestas habet hic communis egestas,
<hildeb. machab. 1.80>	Debilibus turbis servantur et orbis et urbis,
<hildeb. machab. 1.81>	Quas sic exponi satis obstat religioni.
<hildeb. machab. 1.82>	Heu dolor! immensus si diripitur modo census,
<hildeb. machab. 1.83>	Spes pupillorum, viduae cibus et miserorum;
<hildeb. machab. 1.84>	Sentiet hoc facinus tam civis quam peregrinus.
<hildeb. machab. 1.85>	Dixit. At ille minis instare, diemque rapinis
<hildeb. machab. 1.86>	Praefixit certum, quo dissipet omne repertum.
<hildeb. machab. 1.87>	Ad quos rumores et Onias et seniores,
<hildeb. machab. 1.88>	Quae cito succurrunt, pietatis ad arma recurrunt.
<hildeb. machab. 1.89>	Praesul humi stratus, punit prior ipse reatus,
<hildeb. machab. 1.90>	Et cum lamentis veniam rogat Omnipotentis,
<hildeb. machab. 1.91>	Ne decus antiquum violet modo vulgus iniquum,
<hildeb. machab. 1.92>	Ne conculcari templum sinat aut violari,
<hildeb. machab. 1.93>	Vel commune bonum sub iura venire leonum.
<hildeb. machab. 1.94>	Lux aderat luctus. Venit ergo tyrannide ductus,
<hildeb. machab. 1.95>	Armatasque manus secum trahit ille profanus;
<hildeb. machab. 1.96>	Sed color alter ei, status alter erat faciei,
<hildeb. machab. 1.97>	Ex habituque viri poterant sua viscera sciri,
<hildeb. machab. 1.98>	In facieque foris notissima signa timoris,
<hildeb. machab. 1.99>	Signa dabant mentis magnum quiddam metuentis,
<hildeb. machab. 1.100>	Menteque percussa dat adhuc tamen impia iussa,
<hildeb. machab. 1.101>	Pendet ad eventum mens anxia convenientum,
<hildeb. machab. 1.102>	Sed pius errori Deus obstat Heliodori.
<hildeb. machab. 1.103>	Quem simul accessit, tali virtute repressit:
<hildeb. machab. 1.104>	Terribili vultu, subitoque venire tumultu
<hildeb. machab. 1.105>	Admirantur equum. Super hunc eques, et duo secum
<hildeb. machab. 1.106>	Vultu spectati iuvenes, servire parati.
<hildeb. machab. 1.107>	Arma fuere viro fulgore micantia miro,
<hildeb. machab. 1.108>	Ut nemo sciret quis esset, et unde veniret;
<hildeb. machab. 1.109>	Qui circumstantum nulli nocuit, nisi tantum
<hildeb. machab. 1.110>	Auctori sceleris, quem spes armaverat aeris.
<hildeb. machab. 1.111>	Hunc conculcatum, pueris illis laceratum
<hildeb. machab. 1.112>	Quos adducebat tradit, caedique iubebat.
<hildeb. machab. 1.113>	Terrae prostratus poenas dabat ergo reatus,
<hildeb. machab. 1.114>	Quem populus tantae virtutis viderat ante,
<hildeb. machab. 1.115>	Iam salvo censu sine luce videt, sine sensu.
<hildeb. machab. 1.116>	Tunc inimicitias declinans regis Onias,
<hildeb. machab. 1.117>	Qui turbaretur, si tantus homo moreretur,
<hildeb. machab. 1.118>	Et nolens irae causas gravioris inire,
<hildeb. machab. 1.119>	Ne fieret peius, pro vita supplicat eius.
<hildeb. machab. 1.120>	Quod simul explevit, et vindicis ira quievit.
<hildeb. machab. 1.121>	Vita salusque redit misero, sanusque recedit.
<hildeb. machab. 1.122>	Tunc eques inquit ei: Memor istius esto diei,
<hildeb. machab. 1.123>	Et vitae propriae non sis ingratus Oniae.
<hildeb. machab. 1.124>	Totius ergo chorus populi, sed et Heliodorus
<hildeb. machab. 1.125>	Laudis in exemplum venit ad memorabile templum,
<hildeb. machab. 1.126>	Dansque Deo grates, lacrymis lavat impietates.
<hildeb. machab. 1.127>	Orat ut oretur pro se, culpamque fatetur;
<hildeb. machab. 1.128>	Spondet ab hac hora se facturum meliora;
<hildeb. machab. 1.129>	Sicque vale facto plebi, votoque peracto,
<hildeb. machab. 1.130>	Per Celesyriam laetus redit Antiochiam.
<hildeb. machab. 1.131>	Et regi relegit vel quae vel qualiter egit;
<hildeb. machab. 1.132>	Qualiter evasit, templumque timere suasit.
<hildeb. machab. 1.133>	Subridens, oro, dic, rex, ait Heliodoro
<hildeb. machab. 1.134>	Quem decet ut mittam? Quem vis amittere vitam?
<hildeb. machab. 1.135>	Et qui delinquit, talis sit nuntius, inquit.
<hildeb. machab. 1.136>	Simon ad haec saevit, nec adhuc a fraude quievit,
<hildeb. machab. 1.137>	Pontificemque bonum legis patriaeque patronum
<hildeb. machab. 1.138>	Perfidiae telis pulsat, falsisque querelis
<hildeb. machab. 1.139>	Detrahit, infamat, per singula compita clamat
<hildeb. machab. 1.140>	Quod facit in patriam totum fieri per Oniam.
<hildeb. machab. 1.141>	Ast ubi tantarum laqueos inimicitiarum
<hildeb. machab. 1.142>	Atque tot insidias poni sibi vidit Onias,
<hildeb. machab. 1.143>	Nec nisi per regem iam posse resistere legem,
<hildeb. machab. 1.144>	Defensor patriae se contulit Antiochiae,
<hildeb. machab. 1.145>	Illic private vivens vixitque beate.
<hildeb. machab. 1.146>	Hunc habuisse ferunt fratres; duo quippe fuerunt,
<hildeb. machab. 1.147>	Sed non aequales meritis eius, neque tales
<hildeb. machab. 1.148>	Qualis et ante pater Simon exstitit, et modo frater;
<hildeb. machab. 1.149>	Sed iam Graecarum consortes luxuriarum,
<hildeb. machab. 1.150>	Menteque iam caeca dederant sibi nomina Graeca,
<hildeb. machab. 1.151>	Et contra patrias leges Menelaus Onias
<hildeb. machab. 1.152>	Est appellatus; maior Iesus ante vocatus
<hildeb. machab. 1.153>	Spreto felici Iason audet nomine dici.
<hildeb. machab. 1.154>	Hostis naturae, qui cladis origo futurae,
<hildeb. machab. 1.155>	Et iam vicinae fuit urbi causa ruinae.
<hildeb. machab. 1.156>	Per quem tot caedes, per quem sacra diruta sedes,
<hildeb. machab. 1.157>	Leges pollutae, genus et locus absque salute.
<hildeb. machab. 1.158>	Respuit et mutat, nomenque salubre refutat.
<hildeb. machab. 1.159>	Mutatum nomen signum fuit et velut omen
<hildeb. machab. 1.160>	Temporibus Iasonis mutandae relligionis.
<hildeb. machab. 1.161>	Mos erat antiquus, qui pessimus est et iniquus,
<hildeb. machab. 1.162>	Ut refugae legum peterent solatia regum,
<hildeb. machab. 1.163>	Ut quia perversae nequeant res vertere per se,
<hildeb. machab. 1.164>	Pervertant reges, ut pervertant ita leges.
<hildeb. machab. 1.165>	Talibus intentus fallax Iason atque cruentus,
<hildeb. machab. 1.166>	Ut cognovisset quod rex Seleucus obisset,
<hildeb. machab. 1.167>	Et successisset frater sibi, rexque fuisset
<hildeb. machab. 1.168>	Antiochus factus, tunc pessima tempora nactus,
<hildeb. machab. 1.169>	Contrahit immensum per amicos undique censum.
<hildeb. machab. 1.170>	Quo sibi collato, legumque statu vacuato,
<hildeb. machab. 1.171>	Detulit ad regem se velle relinquere legem,
<hildeb. machab. 1.172>	Idque licere sibi rogat ex imagine scribi,
<hildeb. machab. 1.173>	Iudaeosque rogat quod in haec opprobria cogat,
<hildeb. machab. 1.174>	Addicatque neci, nisi vivant quomodo Graeci;
<hildeb. machab. 1.175>	Ut quibus idem rex, etiam sit eis eadem lex.
<hildeb. machab. 1.176>	Quo sibi concesso, miser iste, pudore represso,
<hildeb. machab. 1.177>	Adversus Patrum fecit decreta theatrum.
<hildeb. machab. 1.178>	Insuper in ludis ludens cum corpore nudis,
<hildeb. machab. 1.179>	Ne circumcisus iuvenum sit in agmine visus,
<hildeb. machab. 1.180>	Celat et arte tegit, populusque quod egerat egit.
<hildeb. machab. 1.181>	Res sacramenti specialiter huic data genti,
<hildeb. machab. 1.182>	Quam nullis annis violaverat ulla tyrannis,
<hildeb. machab. 1.183>	Sub refuga vili perit excessu iuvenili.
<hildeb. machab. 1.184>	Insuper adiecit, et ephebeiam sibi fecit,
<hildeb. machab. 1.185>	Moreque Graecorum quicunque sibi puerorum
<hildeb. machab. 1.186>	Usibus his aptus visus foret, illico raptus,
<hildeb. machab. 1.187>	Ad turpes usus erat, heu pudor! intra reclusus.
<hildeb. machab. 1.188>	Quid non audebit? Quis vero timenda timebit?
<hildeb. machab. 1.189>	Aut quid turpe putat, qui non hoc turpe refutat?
<hildeb. machab. 1.190>	Qui scelus hoc audet, cordis quibus ostia claudet?
<hildeb. machab. 1.191>	Qui licitos credis coitus Iovis et Ganymedis,
<hildeb. machab. 1.192>	Cuncta licere puta, nihil excipe, nilque refuta,
<hildeb. machab. 1.193>	Nil fuge, nulla time gentis connubia primae,
<hildeb. machab. 1.194>	Nec reverere pecus, fac quidlibet et pene caecus.
<hildeb. machab. 1.195>	Scimus et hoc factum, nec quemquam fulmine tactum;
<hildeb. machab. 1.196>	Occisusque pater legitur, vitiataque mater,
<hildeb. machab. 1.197>	Nec tamen inde reos ferit ultio Pentapolaeos,
<hildeb. machab. 1.198>	Nec turpis coenae culpa periere Micenae:
<hildeb. machab. 1.199>	Sed liquet et scitis quid contigerit Sodomitis;
<hildeb. machab. 1.200>	Fulminis ignaras liquet esse Busiridis aras.
<hildeb. machab. 1.201>	Pro nece fraterna furit in Cain ira superna:
<hildeb. machab. 1.202>	Non arsit vivus tamen, immo fuit fugitivus.
<hildeb. machab. 1.203>	Lot gravis incestus Sodomae non pertulit aestus:
<hildeb. machab. 1.204>	In venerem venter fugientis ab igne recenter
<hildeb. machab. 1.205>	Spumat et illicite, sed non perit ut Sodomitae:
<hildeb. machab. 1.206>	Solus fit salvus, per quem natae tumet alvus.
<hildeb. machab. 1.207>	Inde patet liquido quam sit gravis ista libido,
<hildeb. machab. 1.208>	Respectu cuius pietas scelus exstitit huius.
<hildeb. machab. 1.209>	Quis peccatorum fuit imber, ut imber eorum?
<hildeb. machab. 1.210>	Vel quis, vel quorum gladius velut Sodomorum?
<hildeb. machab. 1.211>	Soli sunt digni quos sulphure perdat et igni
<hildeb. machab. 1.212>	Custos naturae, stabili per saecula iure.
<hildeb. machab. 1.213>	Creverat in tantum contagio luxuriantum,
<hildeb. machab. 1.214>	Ut velut edicto naturae iure relicto,
<hildeb. machab. 1.215>	In res praeruptas ferret sua quemque voluptas.
<hildeb. machab. 1.216>	Non erat ergo bonus, nisi qui foret ad mala pronus,
<hildeb. machab. 1.217>	Qui male lascivus, qui turpiter et male vivus.
<hildeb. machab. 1.218>	Tu bonus es civis; decus est inhiare nocivis.
<hildeb. machab. 1.219>	Usibus obscenis se conformant alienis.
<hildeb. machab. 1.220>	Nil cantilenis Ierosolyma debet Athenis.
<hildeb. machab. 1.221>	Cella lupanaris colitur solemnius aris.
<hildeb. machab. 1.222>	De pueris claris ibi multus inatricularis
<hildeb. machab. 1.223>	Non erat; at iuvenum coetu tantummodo plenum.
<hildeb. machab. 1.224>	Sed se quisque senum facit, exhibet Antiochenum.
<hildeb. machab. 1.225>	Haec est summa mali, causa Ierosolyma tali
<hildeb. machab. 1.226>	Rege sub hostili fuit opprobrio data vili.
<hildeb. machab. 1.227>	Hac fuit ex causa veniae spes et via clausa,
<hildeb. machab. 1.228>	Urbeque polluta, gravis est nimis ira secuta,
<hildeb. machab. 1.229>	Antiochoque datur cuius gladio feriatur.
<hildeb. machab. 1.230>	Exemplo cuius Ierosolyma vixerat, huius
<hildeb. machab. 1.231>	Est experta fidem, iubet hoc et puniet idem.
<hildeb. machab. 1.232>	Regum quotquot erunt, sunt et modo, sive fuerunt,
<hildeb. machab. 1.233>	Rex plus crudelis fuit iste, minusque fidelis,
<hildeb. machab. 1.234>	Fraudibus atque dolis sibi gloria vincere solis.
<hildeb. machab. 1.235>	Hic quasi pacificus, velutique nepotis amicus,
<hildeb. machab. 1.236>	Et visurus eum Memphim venit Ptolemaeum,
<hildeb. machab. 1.237>	Clara parens cuius soror Antiochi fuit huius.
<hildeb. machab. 1.238>	Deque Philometore fuit Antiochique sorore
<hildeb. machab. 1.239>	Natus, et ex more regnabat pro genitore.
<hildeb. machab. 1.240>	Vis erat infantis rebus male congrua tantis:
<hildeb. machab. 1.241>	Aetas digna regi non est bona iustaque regi;
<hildeb. machab. 1.242>	Sed patruus pueri tutor rogat eius haberi,
<hildeb. machab. 1.243>	Cordeque fallaci dans verba simillima paci,
<hildeb. machab. 1.244>	Se provisurum puero, patremque futurum,
<hildeb. machab. 1.245>	Viribus et totis defendere regna nepotis,
<hildeb. machab. 1.246>	Iurat. Cedit ei gravitas procerum Ptolemaei:
<hildeb. machab. 1.247>	Regno suscipitur pueri, sed fraus aperitur.
<hildeb. machab. 1.248>	Nam compos voti parat arma necemque nepoti,
<hildeb. machab. 1.249>	Fraudeque comperta, sibi bella parantur aperta.
<hildeb. machab. 1.250>	Pelusio belli graviter tulit urbe repelli,
<hildeb. machab. 1.251>	Quam si cepisset, totum sibi succubuisset.
<hildeb. machab. 1.252>	Fraudibus exclusus, belli transfertur ad usus:
<hildeb. machab. 1.253>	Obsidet infantem; sed in obsidione morantem
<hildeb. machab. 1.254>	Roma legatus veniens ex parte senatus:
<hildeb. machab. 1.255>	Roma salutiferum caput et defensio rerum,
<hildeb. machab. 1.256>	Terrae concessae contentum finibus esse,
<hildeb. machab. 1.257>	Et nihil obsessae plebi se mandat obesse.
<hildeb. machab. 1.258>	In nos delinquis, nisi nos et nostra relinquis,
<hildeb. machab. 1.259>	Et Romam laedis, nisi cominus inde recedis.
<hildeb. machab. 1.260>	Audio quid dicis, rex subiungit: Sed amicis
<hildeb. machab. 1.261>	Quid respondendum tibi sit, foret inde loquendum.
<hildeb. machab. 1.262>	Circulus a lena baculo fit mox in arena,
<hildeb. machab. 1.263>	Quo cingit regem, proponit et hanc sibi legem:
<hildeb. machab. 1.264>	Hunc si transibis, nisi des responsa, peribis.
<hildeb. machab. 1.265>	Pauca sibi quaedam rex infert: Ergo recedam.
<hildeb. machab. 1.266>	Et post haec dicta fugit, obsidione relicta.
<hildeb. machab. 1.267>	Ierusalemque redit, quoniam timet, et quia credit
<hildeb. machab. 1.268>	Ut rebus notis, vilescat compatriotis,
<hildeb. machab. 1.269>	Et tali causa sibi sit Ierosolyma clausa,
<hildeb. machab. 1.270>	Et sic Iudaei cedant regno Ptolemaei.
<hildeb. machab. 1.271>	Quos ex converso sibi congaudere reverso
<hildeb. machab. 1.272>	Vidit, et in portis occurrere vernula mortis.
<hildeb. machab. 1.273>	Ergo receptus, totumque quod optat adeptus,
<hildeb. machab. 1.274>	Perditor horrendus, nunquam nisi pace timendus,
<hildeb. machab. 1.275>	Cuius blanda minae, pax bellum, dona rapinae,
<hildeb. machab. 1.276>	Ad solitum morem redit, ingenitumque furorem
<hildeb. machab. 1.277>	Foederis oblitus, simul ac fuit urbe potitus,
<hildeb. machab. 1.278>	Ostendit quid erat, vel quid iam denique quaerat.
<hildeb. machab. 1.279>	Civibus arma parat, qui se civem simularat,
<hildeb. machab. 1.280>	Caedibus insanit, et viros rebus inanit,
<hildeb. machab. 1.281>	Mandat in imbelles sua sumat ut arma satelles,
<hildeb. machab. 1.282>	Et quoscunque videt sibi displicuisse trucidet.
<hildeb. machab. 1.283>	Fit vehemens caedes, sine luctu non erat aedes;
<hildeb. machab. 1.284>	Caesa iacent ab eis truncataque membra plateis:
<hildeb. machab. 1.285>	Relligio, pietas, lex, officium, locus, aetas,
<hildeb. machab. 1.286>	Nullos protexit, neque movit eos, neque flexit,
<hildeb. machab. 1.287>	Sed nec ab aede manus templi tenet ipse profanus,
<hildeb. machab. 1.288>	Gente sed armata ruit ad loca sanctificata,
<hildeb. machab. 1.289>	Incendensque fores, aditus petit interiores.
<hildeb. machab. 1.290>	Et quidquid clarum ratus est ibi divitiarum,
<hildeb. machab. 1.291>	Dividit in praedam, veluti communia quaedam.
<hildeb. machab. 1.292>	Omnibus abrasis cum mensa divite vasis,
<hildeb. machab. 1.293>	Arcem munivit, regnumque suum repetivit,
<hildeb. machab. 1.294>	Gente quasi victa, tristi sub lege relicta.
<hildeb. machab. 1.295>	Ad quam defendam dimisit adhuc ibi quemdam
<hildeb. machab. 1.296>	Qui Phrygia natus Philippus erat vocitatus,
<hildeb. machab. 1.297>	Antiocho gratus, quia non modicum sceleratus:
<hildeb. machab. 1.298>	Phryx a natura, Phryx moribus atque figura,
<hildeb. machab. 1.299>	Rege suo dignus, quia fallax atque malignus.
<hildeb. machab. 1.300>	Perfidiae rursum providet interrumpere cursum.
<hildeb. machab. 1.301>	Rex, ut erat moris, dirumpit frena pudoris,
<hildeb. machab. 1.302>	Atque volens gentem delere locumque potentem,
<hildeb. machab. 1.303>	Hoc scelus horrendum dat Apollonio peragendum;
<hildeb. machab. 1.304>	Instructumque satis de moribus impietatis
<hildeb. machab. 1.305>	Millibus armatis sex quinque quater sociatis
<hildeb. machab. 1.306>	Illum tantillum, quod vix evaserat illum,
<hildeb. machab. 1.307>	Mittit destructum, luctu renovans ita luctum.
<hildeb. machab. 1.308>	Deleat ut reliquum rex mittit iniquus iniquum.
<hildeb. machab. 1.309>	Hic bona praetendens, regisque scelus reprehendens,
<hildeb. machab. 1.310>	Pace dedit ficta populis minus aspera dicta,
<hildeb. machab. 1.311>	Spemque dedit vitae, nil primo iubens nisi mite.
<hildeb. machab. 1.312>	Nil super accrevit, sed sic tolerando quievit,
<hildeb. machab. 1.313>	Ne gens aspiret, donec lux festa rediret.
<hildeb. machab. 1.314>	Lux septena redit, pietas simulata recedit.
<hildeb. machab. 1.315>	Legibus imbelles petit impius ense satelles;
<hildeb. machab. 1.316>	Intentos festis manibus fera turba scelestis
<hildeb. machab. 1.317>	Abstrahit et mactat, variisque malis male tractat
<hildeb. machab. 1.318>	Et de Iudaei solemnis honore diei
<hildeb. machab. 1.319>	Atque timore Dei de more vacant requiei;
<hildeb. machab. 1.320>	Amentes, stulti, gratis pereunt et inulti,
<hildeb. machab. 1.321>	Iustaque causa necis fiunt sua Sabbata caecis.
<hildeb. machab. 1.322>	His aliisque malis furor addidit imperialis
<hildeb. machab. 1.323>	Iussa nefanda senis, quem miserat huc ab Athenis.
<hildeb. machab. 1.324>	Primus ab altari statuam Iovis ille levari.
<hildeb. machab. 1.325>	In temploque dari sibi thura, suumque vocari
<hildeb. machab. 1.326>	Imperat edicto; patrumque tenore relicto
<hildeb. machab. 1.327>	Ad libitum regis, ardere volumina legis,
<hildeb. machab. 1.328>	Sabbata quassavit, festosque dies reprobavit.
<hildeb. machab. 1.329>	Quod fuit immundum fieri iubet amodo mundum.
<hildeb. machab. 1.330>	Lex quasi non esset, sit; circumcisio cesset;
<hildeb. machab. 1.331>	Antiochisque deis fit in omnibus ara plateis.
<hildeb. machab. 1.332>	De vetitis rebus ibi quemque quibusque diebus
<hildeb. machab. 1.333>	Sacrificare volunt; et eos qui talia nolunt,
<hildeb. machab. 1.334>	Atque reformidant tam turpia iussa, trucidant.
<hildeb. machab. 1.335>	Qui generis clari, qui clarae laudis avari,
<hildeb. machab. 1.336>	Qui firmi, stabiles animos habuere viriles,
<hildeb. machab. 1.337>	Qui post virtutem, non carnis iere salutem;
<hildeb. machab. 1.338>	Qui patrum mores, patresque sequendo priores,
<hildeb. machab. 1.339>	Et peccatores, et temporis huius honores
<hildeb. machab. 1.340>	Nonnihili pendunt solummodo, sed reprehendunt.
<hildeb. machab. 1.341>	Tales abiecti, quia non poterant male flecti,
<hildeb. machab. 1.342>	Sunt interfecti; sed ob hoc super aethera vecti
<hildeb. machab. 1.343>	Sub sene crudeli meruere palatia coeli.
<hildeb. machab. 1.344>	Nec tolerant illi, sed merces corde pusilli,
<hildeb. machab. 1.345>	Qui sunt in mundo veluti paleae, vel arundo,
<hildeb. machab. 1.346>	Exsultantque novis, et aguntur turbine quovis;
<hildeb. machab. 1.347>	Qui radice carent, et cum sol aestuat arent.
<hildeb. machab. 1.348>	Hi cito mutati cesserunt impietati,
<hildeb. machab. 1.349>	Gentiles facti, modo sponte, modoque coacti
<hildeb. machab. 1.350>	Facti gentiles, refugae per saecula viles.
<hildeb. machab. 1.351>	Nec patitur tantum furor et rabies dominantum
<hildeb. machab. 1.352>	Taliter oppressae mala legis in urbibus esse:
<hildeb. machab. 1.353>	Vicos, castella circumsonat ista procella.
<hildeb. machab. 1.354>	Ad causas tales statuunt foris officiales
<hildeb. machab. 1.355>	Qui multa cura perquirant singula rura
<hildeb. machab. 1.356>	Quaerere per vicos legem vel legis amicos.
<hildeb. machab. 1.357>	Quadam vero die Modin vicum Mathathiae
<hildeb. machab. 1.358>	Venit Apellenus iudex homo daemone plenus;
<hildeb. machab. 1.359>	Et quia de villae dominis erat optimus ille,
<hildeb. machab. 1.360>	Advocat atque monet ut thura Iovi sua donet.
<hildeb. machab. 1.361>	Quas immunditias execratus Mathathias,
<hildeb. machab. 1.362>	Subridens, inquit: Si legem quisque relinquit
<hildeb. machab. 1.363>	Non ego dimittam; tanti non aestimo vitam,
<hildeb. machab. 1.364>	Ut pro servanda conserver ad ista nefanda.
<hildeb. machab. 1.365>	Tu simulacra coles, sed non ego vel mea proles.
<hildeb. machab. 1.366>	Hic homo cum natis studio fervens pietatis
<hildeb. machab. 1.367>	Flebat quotidie venisse dies Ieremiae,
<hildeb. machab. 1.368>	Cum paucisque bonis pro damno relligionis
<hildeb. machab. 1.369>	Tamque repentina patriae templique ruina.
<hildeb. machab. 1.370>	Multiplices quaestus dabat utpote civis honestus,
<hildeb. machab. 1.371>	Sed cum fautores et amicitias et honores
<hildeb. machab. 1.372>	Illi sponderent, nec plus quam saxa moverent.
<hildeb. machab. 1.373>	Quidam de vita metuens miser Israelita
<hildeb. machab. 1.374>	Astitit altari, voluitque Iovem venerari;
<hildeb. machab. 1.375>	Quem leges patrias violare videns Mathathias
<hildeb. machab. 1.376>	Obviat offensae, miserumque reverberat ense,
<hildeb. machab. 1.377>	Laudeque praeclara mactantem mactat in ara,
<hildeb. machab. 1.378>	Et de sacrilegis aliquos, cum iudice regis
<hildeb. machab. 1.379>	Falsaque falsorum frangens simulacra deorum.
<hildeb. machab. 1.380>	His hortamentis animos solidat sibi gentis:
<hildeb. machab. 1.381>	Cui decus est curae, cui lex, cui vivere iure,
<hildeb. machab. 1.382>	Amodo iungatur mihi, meque meosque sequatur.
<hildeb. machab. 1.383>	Prosilit his dictis, rebus patriaque relictis,
<hildeb. machab. 1.384>	Cumque domo . . . . .
<hildeb. machab. 1.385>	Se sociare seni gaudent plures alieni.
<hildeb. machab. 1.386>	Talibus auditis, qui praefuerant Samaritis,
<hildeb. machab. 1.387>	Omnibus accitis, etiam ducibus Solomitis,
<hildeb. machab. 1.388>	Irati multum veniunt hoc dedecus ultum,
<hildeb. machab. 1.389>	Sed modicae genti, quae fessa labore recenti,
<hildeb. machab. 1.390>	Tot fuerat poenis afflicta locis alienis
<hildeb. machab. 1.391>	Ob causas multas. Tunc non erat ulla facultas
<hildeb. machab. 1.392>	Bella pati gentis tantae modo, tamque potentis.
<hildeb. machab. 1.393>	Ergo diffusi fugiunt, caveisque reclusi
<hildeb. machab. 1.394>	Extunc mille fere proceres se continuere.
<hildeb. machab. 1.395>	Quos ibi compertos adit hostis, ibique repertos,
<hildeb. machab. 1.396>	Dumque iure colunt, offendere Sabbata nolunt,
<hildeb. machab. 1.397>	Compulit igne mori, vitaeque dedit meliori.
<hildeb. machab. 1.398>	His ita defunctis, lex est data postea cunctis
<hildeb. machab. 1.399>	Sabbata ne servent, contra quos haec mala fervent,
<hildeb. machab. 1.400>	Sed sicut vellent, adversus bella rebellent,
<hildeb. machab. 1.401>	Proque suis rebus festis pugnare diebus.
<hildeb. machab. 1.402>	Illius Hebraei sic hostia sancta diei,
<hildeb. machab. 1.403>	Legis legitimum sunt ausi rumpere primum.
<hildeb. machab. 1.404>	Gentis relliquias revocans iterum Mathathias,
<hildeb. machab. 1.405>	Exstinxit, planxit, servandaque Sabbata sanxit;
<hildeb. machab. 1.406>	Utque labor esset, sed si bellis opus esset,
<hildeb. machab. 1.407>	Bella licere putant; pro tempore tempora mutant:
<hildeb. machab. 1.408>	Exemploque patrum teneant vestigia fratrum,
<hildeb. machab. 1.409>	Ut pro lege mori, summo reputetur honori,
<hildeb. machab. 1.410>	Parque pari zelo reddatur gloria coelo.
<hildeb. machab. 1.411>	Tunc fortes quique, propter mala gentis utraque,
<hildeb. machab. 1.412>	Iungi quotidie festinabant Mathathiae;
<hildeb. machab. 1.413>	Quos amor internus pietatis, amorque paternus
<hildeb. machab. 1.414>	Fortes, securos ita fecerat, ac ita duros,
<hildeb. machab. 1.415>	Ut requie spreta, vili tenuique dieta,
<hildeb. machab. 1.416>	Summum quisque bonum. patriam putat esse leonum.
<hildeb. machab. 1.417>	Nil erat escarum, domus et torus, antra ferarum;
<hildeb. machab. 1.418>	Nectar praeclarum reputantur aquae pluviarum,
<hildeb. machab. 1.419>	Fit nigra sole caro, sitis est ingens, aqua raro
<hildeb. machab. 1.420>	Crinibus excoctis modo sole, gelu modo noctis,
<hildeb. machab. 1.421>	Poena multiplici legum cruciantur amici:
<hildeb. machab. 1.422>	Nec tamen ex istis oritur querimonia tristis,
<hildeb. machab. 1.423>	Cordeque blasphemo male murmurat ob mala nemo,
<hildeb. machab. 1.424>	Felix antidotum sanat patientia totum.
<hildeb. machab. 1.425>	Tales ergo vias populum docuit Mathathias,
<hildeb. machab. 1.426>	Talia dum vixit fecit, faciendaque dixit.
<hildeb. machab. 1.427>	Hic summam rerum, spirans, extrema dierum,
<hildeb. machab. 1.428>	Dimisit natis, quos de cultu pietatis
<hildeb. machab. 1.429>	Sic prius instruxit, et ad haec exempla reduxit.
<hildeb. machab. 1.430>	Tota mali moles nos respicit, o mea proles!
<hildeb. machab. 1.431>	Castus amor legum movet in nos praelia regum,
<hildeb. machab. 1.432>	Regibus iratis, confidite, ne timeatis;
<hildeb. machab. 1.433>	Fortis bellator Deus vobis auxiliator.
<hildeb. machab. 1.434>	Gens mea, ne spernas ritus legesque paternas,
<hildeb. machab. 1.435>	Saecula perlustra; tunc cognosces quia frustra
<hildeb. machab. 1.436>	Nemo Deum credit, nec ab eius lege recedit.
<hildeb. machab. 1.437>	Abraham tentatus fuit, et tentando probatus:
<hildeb. machab. 1.438>	Ioseph mendicus, patiens tamen atque quietus,
<hildeb. machab. 1.439>	Peccatum sprevit, sed ob hoc sua gloria crevit.
<hildeb. machab. 1.440>	De Phinees nostis, quia luxuriae fuit hostis,
<hildeb. machab. 1.441>	Quo confirmatus fuerit sibi pontificatus.
<hildeb. machab. 1.442>	Iesus confortans populum, requiemque reportans,
<hildeb. machab. 1.443>	Plus aliis vixit, solemque sua prece fixit.
<hildeb. machab. 1.444>	Dum bene confidit, fieri Caleb omnia vidit.
<hildeb. machab. 1.445>	Eliae pietas falsos perimendo prophetas,
<hildeb. machab. 1.446>	Dum zelat velum, meruit conscendere coelum.
<hildeb. machab. 1.447>	Quis Deus est vester Deus approbat; indicat Esther
<hildeb. machab. 1.448>	In libris, veterum vivit pietas mulierum.
<hildeb. machab. 1.449>	His informati, mea dulcia pignora, nati,
<hildeb. machab. 1.450>	Aspera quaeque pati sitis pro lege parati,
<hildeb. machab. 1.451>	Consiliique boni primatum do Simeoni,
<hildeb. machab. 1.452>	Delectusque meus fera bella gerat Machabaeus.
<hildeb. machab. 1.453>	Dispositis rebus, consummatisque diebus,
<hildeb. machab. 1.454>	Vir iustus moritur, iuxtaque patrem sepelitur.
<hildeb. machab. 1.455>	Cum planctu magno legum custode sepulto,
<hildeb. machab. 1.456>	Iudas surrexit, qui plebem pro patre rexit,
<hildeb. machab. 1.457>	Relligione sacer, qui bello claruit acer:
<hildeb. machab. 1.458>	Corpore robustus, vultusque decore venustus,
<hildeb. machab. 1.459>	Mortis contemptor, generis patriaeque redemptor,
<hildeb. machab. 1.460>	Qui dedit, ut legimus, spem posse resurgere primus.
<hildeb. machab. 1.461>	Armis bellantum succinctus more gigantum,
<hildeb. machab. 1.462>	Sumpsit loricam, gentemque minax inimicam
<hildeb. machab. 1.463>	Stravit, submersit, patriaeque suae probra tersit.
<hildeb. machab. 1.464>	Cuius vita brevis, sed strenua, sed sine naevis,
<hildeb. machab. 1.465>	Nomen in aeternum transvexit ad astra paternum.
<hildeb. machab. 1.466>	Huius conatus ut Apollonius sceleratus
<hildeb. machab. 1.467>	Primum cognovit, in eum tentoria movit,
<hildeb. machab. 1.468>	Iudam cum gente sperans delere repente.
<hildeb. machab. 1.469>	Iudas praescivit, gentem parat, obvius ivit,
<hildeb. machab. 1.470>	Pugnaque conseritur; gladiis hinc inde feritur:
<hildeb. machab. 1.471>	Vicit vero Deus, milesque Dei Machabaeus.
<hildeb. machab. 1.472>	Caesa malignorum pars maxima, dux et eorum,
<hildeb. machab. 1.473>	Quem Iudas stravit, gladioque suo spoliavit,
<hildeb. machab. 1.474>	Ac in eo princeps coepit pugnare deinceps,
<hildeb. machab. 1.475>	Duxque Seron tristis iudex successibus istis,
<hildeb. machab. 1.476>	Finitimis cunctis prece vel pretio sibi iunctis,
<hildeb. machab. 1.477>	Morte ducis clari properabat glorificari;
<hildeb. machab. 1.478>	Cumque propinquasset Bethoron, et castra locasset.
<hildeb. machab. 1.479>	Surgit in occursum Iudas, et gens sua sursum.