<walahfr. carm_app. 1.1>	Dum moreris, quem hic claudit humus, dilecte Walafrid,
<walahfr. carm_app. 1.2>	Maxima lux nobis interit atque decus.
<walahfr. carm_app. 1.3>	Deseris ah rapide caros, carus super omnes,
<walahfr. carm_app. 1.4>	Moribus ac dulcis, doctus et aptus homo.
<walahfr. carm_app. 1.5>	Lustra tui fuerant non plus quam temporis octo,
<walahfr. carm_app. 1.6>	Quando inmatura mors animam expulerat.
<walahfr. carm_app. 1.7>	Dum Ligeris bibulas transcendis missus harenas,
<walahfr. carm_app. 1.8>	Hic corpus linquens spiritu ad astra volas.
<walahfr. carm_app. 1.9>	Quindenis raperis Septembris, care, Kalendis,
<walahfr. carm_app. 1.10>	Destituens proprium, pastor, ovile tuum.
<walahfr. carm_app. 1.11>	Huc tua membra tui referunt tumuloque repostum
<walahfr. carm_app. 1.12>	Mandant hic corpus terrae, animam domino.
<walahfr. carm_app. 1.13>	Te nunc Auua gemit, sed iam revocare nequibit,
<walahfr. carm_app. 1.14>	Hinc restat misere fine dolere sine.

<walahfr. carm_app. 2.1>	Huc veniens petiturus, oro, subsiste viator,
<walahfr. carm_app. 2.2>	Pulveris exaudi verba magis quam hominis,
<walahfr. carm_app. 2.3>	Perpendens ex me tua fata: Quod es, fueram iam,
<walahfr. carm_app. 2.4>	Et tu, quod sum nunc, incipis esse cito.
<walahfr. carm_app. 2.5>	Serva animam, moneo, rebus nec subde nocivis,
<walahfr. carm_app. 2.6>	Ut cum mors aderit, vita tibi incipiat.
<walahfr. carm_app. 2.7>	Sis memor atque mei, quem iam nunc terra resumpsit,
<walahfr. carm_app. 2.8>	Culpis de propriis dum rogaturus adis.

<walahfr. carm_app. 3.1>	Magno in honore dei domini genitricis et almae
<walahfr. carm_app. 3.2>	Sanctorum quoque multorum, quibus Auua fovetur,
<walahfr. carm_app. 3.3>	Condidit hoc corpus permissu adiuta priorum
<walahfr. carm_app. 3.4>	Cura Reginberti scriptoris, in usibus optans
<walahfr. carm_app. 3.5>	Hoc fratrum durare diu salvumque manere.
<walahfr. carm_app. 3.6>	Et ne forte labor pereat confectus ab ipso
<walahfr. carm_app. 3.7>	Adiurat cunctos domini per amabile nomen,
<walahfr. carm_app. 3.8>	Hoc ut nullus opus cuiquam concesserit extra.
<walahfr. carm_app. 3.9>	Ni prius ille fidem dederit vel denique pignus,
<walahfr. carm_app. 3.10>	Donec ad has aedes quae accepit salva remittat.
<walahfr. carm_app. 3.11>	Dulcis amice, gravem scribendi attende laborem,
<walahfr. carm_app. 3.12>	Tolle, aperi, recita, ne laedas, claude, repone.

<walahfr. carm_app. 4.1>	Salve flos iuvenum, forma speciosus amoena,
<walahfr. carm_app. 4.2>	Optatam retinendo viam vitamque salubrem.
<walahfr. carm_app. 4.3>	Ecce tui humiles famuli tibi munera mittunt.
<walahfr. carm_app. 4.4>	Quae animus dudum vester optavit habere.
<walahfr. carm_app. 4.5>	Omnipotens genitor, cunctum qui continet orbem,
<walahfr. carm_app. 4.6>	Te regat et servet semper ubique sanum.

<walahfr. carm_app. 5.1.1>	Quisquis ad haec sacri concurris culmina tecti,
<walahfr. carm_app. 5.1.2>	Atque sub ingenti lustras dum singula templo,
<walahfr. carm_app. 5.1.3>	Sint lacrimae rerum et mentem mortalia tangant.
<walahfr. carm_app. 5.1.4>	Hic graviter gemitus imo de pectore ducens
<walahfr. carm_app. 5.1.5>	Irrita non referam, verbis nec frivola fingam,
<walahfr. carm_app. 5.1.6>	Lectorem facio certum remque ordine pandam:
<walahfr. carm_app. 5.1.7>	Moenia quae cernis quandoque elevata labore,
<walahfr. carm_app. 5.1.8>	Olim convulsa agnoscuntur et undique lapsa,
<walahfr. carm_app. 5.1.9>	Nudatosque trabes paries vacuatus habebat,
<walahfr. carm_app. 5.1.10>	At nunc aula potens divino plena sereno.
<walahfr. carm_app. 5.1.11>	Quae disiecta solo rursus fundavit ab imo
<walahfr. carm_app. 5.1.12>	Haito, completus divino nutu sacerdos,
<walahfr. carm_app. 5.1.13>	Fecitque, ut libeat cunctos huc currere cives.
<walahfr. carm_app. 5.1.14>	Cuius abundantem venerat Germania sensum,
<walahfr. carm_app. 5.1.15>	Consilio sapiens, animo pius, ore serenus,
<walahfr. carm_app. 5.1.16>	Dogmata corde tenens plenus ut arca libellos:
<walahfr. carm_app. 5.1.17>	Praemia succedant operanti longa salutis.

<walahfr. carm_app. 5.2.1>	Ter trinis Hludovich Francis dum imperat annis,
<walahfr. carm_app. 5.2.2>	Obtulit haec in honore Mariae summo tonanti
<walahfr. carm_app. 5.2.3>	Munera, conlata hic quae fulgent, Haito sacerdos,
<walahfr. carm_app. 5.2.4>	Arcibus in superis optans sua cuncta recondi.

<walahfr. carm_app. 5.3.1>	Hanc quique devoti convenitis ad aulam,
<walahfr. carm_app. 5.3.2>	Poplitibusque flexis propiatis ad aram,
<walahfr. carm_app. 5.3.3>	Cernite conspicuum sacris aedibus altar,
<walahfr. carm_app. 5.3.4>	Geroltus quod condidit lamina nitenti
<walahfr. carm_app. 5.3.5>	Virgineo, quod condecet, almo podori,
<walahfr. carm_app. 5.3.6>	Subque voto Mariae intulit in aulam.
<walahfr. carm_app. 5.3.7>	Hic agni cruor caroque propinatur ex ara,
<walahfr. carm_app. 5.3.8>	Cuius tactu huius sacrantur laminae axis.
<walahfr. carm_app. 5.3.9>	Huc quicumque cum prece penetratis ad aram,
<walahfr. carm_app. 5.3.10>	Dicite, rogo: "Alme, miserere Gerolto,
<walahfr. carm_app. 5.3.11>	Titulo qui tali ornat virginis templum,
<walahfr. carm_app. 5.3.12>	Aetheria fruatur felix sede in aevum".

<walahfr. carm_app. 5.4.1>	Oves ovilis Christi currite prece supplici,
<walahfr. carm_app. 5.4.2>	Mensa adest domini, mentes huc vertite cuncti.
<walahfr. carm_app. 5.4.3>	Reficite debilia lassae mentis viscera,
<walahfr. carm_app. 5.4.4>	Carnes agni edite simul hausto et sanguine.
<walahfr. carm_app. 5.4.5>	Virus serpentis callidi pellite mente humili,
<walahfr. carm_app. 5.4.6>	Ne potata indigne sacra vomatur patera.
<walahfr. carm_app. 5.4.7>	Auctorem dati thesauri ne transeat prex humilis,
<walahfr. carm_app. 5.4.8>	Odilleoz vocabulo suo hoc auxit voto.
<walahfr. carm_app. 5.4.9>	Nec minoris gloriae structor dignus habebitur
<walahfr. carm_app. 5.4.10>	Waldo praesul coenobii suo hoc complens opere.
<walahfr. carm_app. 5.4.11>	Petro sacratam aedem tali dotantes munere,
<walahfr. carm_app. 5.4.12>	Utriusque sed una manet merces futura polorum.

<walahfr. carm_app. 5.5.1>	Quisquis sacra ad delubra cupit protendere gressum
<walahfr. carm_app. 5.5.2>	Ante fores templi huius pellat corde venenum
<walahfr. carm_app. 5.5.3>	Irae, et potius iustae concordia vitae
<walahfr. carm_app. 5.5.4>	Ei placeat, cui dux iteris dignatur adesse
<walahfr. carm_app. 5.5.5>	Christus, quem constat cordis mundi antra cupire.
<walahfr. carm_app. 5.5.6>	Nunc iterum loquitur mea cartula omnibus dicens:
<walahfr. carm_app. 5.5.7>	"Vota vovete deo reddentes debita pacta",
<walahfr. carm_app. 5.5.8>	Luminum amborum salsam profundite undam,
<walahfr. carm_app. 5.5.9>	Quaerite largifluis lacrimarum fontibus almam
<walahfr. carm_app. 5.5.10>	Ianuam, hoc est porta dei, quam quondam electus
<walahfr. carm_app. 5.5.11>	Vates praedixit iustis iam perviam esse
<walahfr. carm_app. 5.5.12>	His, quibus arcta via est ductrix, ut ad atria vitae
<walahfr. carm_app. 5.5.13>	Apte quis iusto moderamine scandere possit.

<walahfr. carm_app. 5.6.1>	Dulcia quos dudum iungebant foedera legis
<walahfr. carm_app. 5.6.2>	Divinae gemina, in quibus sunt iussa salutis,
<walahfr. carm_app. 5.6.3>	Auribus percipere studeant et mente devota,
<walahfr. carm_app. 5.6.4>	Garrula quam mea nunc quoque prodat litera vocem.
<walahfr. carm_app. 5.6.5>	Ecce quam, ut psalmista canit, bonum esse in unum
<walahfr. carm_app. 5.6.6>	Fratres, quos sacri baptismatis unda lotavit,
<walahfr. carm_app. 5.6.7>	Quosque salutiferi Christi coronavit oliva.
<walahfr. carm_app. 5.6.8>	Hic iugiter propinat Benedictus pocula vitae,
<walahfr. carm_app. 5.6.9>	Ardua astriferi hortans per scandere caeli
<walahfr. carm_app. 5.6.10>	Limina et mundi damnatas linquere gazas.
<walahfr. carm_app. 5.6.11>	Cui orbis tot quadrati oracula patrum
<walahfr. carm_app. 5.6.12>	Uno concentu simul addunt dare salutem
<walahfr. carm_app. 5.6.13>	His, quos cura vocavit ad aurea praemia vitae.

<walahfr. carm_app. 5.7.1>	Hic adhibete pias monitis caelestibus aures,
<walahfr. carm_app. 5.7.2>	Corda rigant iuvenum patrum syntagmata sancta.
<walahfr. carm_app. 5.7.3>	Hic fiet idcirco iugiter conventio fratrum
<walahfr. carm_app. 5.7.4>	Et pia mellifluis satiant hic pectora verbis.
<walahfr. carm_app. 5.7.5>	Dulcia, mi nati, fugite non verbera pacis,
<walahfr. carm_app. 5.7.6>	Carmen apostolicum vestrae praeponite menti.
<walahfr. carm_app. 5.7.7>	Ars solet esse suis praeceptis arcta et amara,
<walahfr. carm_app. 5.7.8>	Sed fructus pacis dulcissima mella ministrat.

<walahfr. carm_app. 5.8.1>	Unica quae quondam vino mutaverat undas
<walahfr. carm_app. 5.8.2>	Proles supremi et genitoris summa voluntas,
<walahfr. carm_app. 5.8.3>	Distribuens populis cumulati et munera farris,
<walahfr. carm_app. 5.8.4>	Et mensis a quo est imposita aquatica praeda:
<walahfr. carm_app. 5.8.5>	Omnes hic satiat diversis lancibus apte
<walahfr. carm_app. 5.8.6>	Et duplicata adhibet semper subsidia vitae.
<walahfr. carm_app. 5.8.7>	Importuna refraenans his discrimina famis
<walahfr. carm_app. 5.8.8>	Ardoremque sitis, cruciat quos saeva cupido,
<walahfr. carm_app. 5.8.9>	Ex incantato claris concentibus hymno
<walahfr. carm_app. 5.8.10>	Corde patris genito, cui una patrique potestas
<walahfr. carm_app. 5.8.11>	Semper adest, cuique spiritus sine tempore almus
<walahfr. carm_app. 5.8.12>	Et nunc et semper sine fine manebit adauctus.