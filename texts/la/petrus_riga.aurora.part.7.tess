<petr_riga. aur. ios. tit.>	Iosue
<petr_riga. aur. ios. 1>	Post Moysen Iosue populo dominatur Hebreo;
<petr_riga. aur. ios. 2>	Terram quam Moyses non dedit iste dedit:
<petr_riga. aur. ios. 3>	Gratia post legem subiit; quod iussio legis
<petr_riga. aur. ios. 4>	Non potuit, celum gratia sola dedit.

<petr_riga. aur. ios. tit.>	de duobus exploratoribus et Raab
<petr_riga. aur. ios. 5>	Binos iste uiros Iericho transmittit ad urbem
<petr_riga. aur. ios. 6>	Per quos exploret plebis et urbis opus.
<petr_riga. aur. ios. 7>	Est Iericho mundus; duo testamenta Redemptor
<petr_riga. aur. ios. 8>	Misit ad hunc, hominum facta per illa probans.
<petr_riga. aur. ios. 9>	Fida Raab meretrix fuit ecclesiamque figurat,
<petr_riga. aur. ios. 10>	Que mechata fuit idola uana colens:
<petr_riga. aur. ios. 11>	Illa duos missos, hec legem seruat utramque;
<petr_riga. aur. ios. 12>	Suscipit illa uiros; suscipit ista fidem.
<petr_riga. aur. ios. 13>	Funis coccineus pendens herensque fenestre
<petr_riga. aur. ios. 14>	Seruat ab hoste Raab resque genusque suum:
<petr_riga. aur. ios. 15>	Ecclesiam seruat roseus cruor in truce fusus,
<petr_riga. aur. ios. 16>	Quem mundo lateris sacra fenestra pluit.

<petr_riga. aur. ios. tit.>	de transitu arche et diuisione Iordanis
<petr_riga. aur. ios. 17>	Cum turbam ducunt archamque leuita sacerdos
<petr_riga. aur. ios. 18>	Per Iordanis aquam, stans aqua prebet iter:
<petr_riga. aur. ios. 19>	Hoc fit in ecclesia quia per baptisma sacerdos
<petr_riga. aur. ios. 20>	Siue leuita tibi monstrat ad astra uiam.
<petr_riga. aur. ios. 21>	Que retro prosiliit, aqua cum dulcedine mansit;
<petr_riga. aur. ios. 22>	In mare que fluxum fecit amara fuit:
<petr_riga. aur. ios. 23>	In baptizatis par forma uidetur haberi;
<petr_riga. aur. ios. 24>	Dulcia iustus agit, prauus amara sapit.
<petr_riga. aur. ios. 25>	Cui trans Iordanem Moyses terram dedit, armis
<petr_riga. aur. ios. 26>	Cincta preit semis et geminata tribus:
<petr_riga. aur. ios. 27>	Iusti uiuentes in lege notantur in istis,
<petr_riga. aur. ios. 28>	Qui nos precedunt auxiliumque ferunt.
<petr_riga. aur. ios. 29>	Pro nobis pugnant Isaias cum Ieremia,
<petr_riga. aur. ios. 30>	Cum Daniele Ioel, cum Samuele Dauid;
<petr_riga. aur. ios. 31>	Ex horum libris nostros conuincimus hostes;
<petr_riga. aur. ios. 32>	Hi tot tela gerunt quot sacra uerba serunt.
<petr_riga. aur. ios. 33>	Electi proceres medio de flumine tollunt
<petr_riga. aur. ios. 34>	Bis senos lapides quos posuere foris:
<petr_riga. aur. ios. 35>	Bis sex discipuli sunt hi lapides duodeni,
<petr_riga. aur. ios. 36>	Post baptisma sacrum quos imitando geris.
<petr_riga. aur. ios. 37>	Post fecit dux petrinos in Galgala cultros,
<petr_riga. aur. ios. 38>	Et circumcisus Israel inde fuit:
<petr_riga. aur. ios. 39>	Sic prauos actus resecet baptismate lotus
<petr_riga. aur. ios. 40>	Eius ad exemplum qui petra uera fuit.
<petr_riga. aur. ios. 41>	Pascha fit et panes terra gustantur in illa,
<petr_riga. aur. ios. 42>	Manna perit sed in his magna figura fuit:
<petr_riga. aur. ios. 43>	Post fontis lauacrum, postquam resecas mala carnis,
<petr_riga. aur. ios. 44>	Credens in Christi sanguine pascha facis,
<petr_riga. aur. ios. 45>	Accipis et Panem Vite, que non perit escam,
<petr_riga. aur. ios. 46>	Terra repromissa quam Sacra Virgo parit,
<petr_riga. aur. ios. 47>	Occurritque tenens gladium tibi celica uirtus,
<petr_riga. aur. ios. 48>	Christus Saluator, te sacra uerba docens,
<petr_riga. aur. ios. 49>	Qui quasi cum gladio ueniens per scripta suorum
<petr_riga. aur. ios. 50>	Instruat et doceat te resecare malum.
<petr_riga. aur. ios. 51>	Nec fortuna fuit quod dux inquirit an esset
<petr_riga. aur. ios. 52>	Angelus hostis ei siue daturus opem.
<petr_riga. aur. ios. 53>	Vt sis discretus docet hoc, quia nouit iniquus
<petr_riga. aur. ios. 54>	Spiritus angelico sepe nitore tegi.

<petr_riga. aur. ios. tit.>	de destructione Iericho
<petr_riga. aur. ios. 55>	Aspice quid sequitur: Iericho circumdatur, artem,
<petr_riga. aur. ios. 56>	Non martem, patitur excidioque datur.
<petr_riga. aur. ios. 57>	Mirum pugnandi genus exercetur in urbem:
<petr_riga. aur. ios. 58>	Sunt procul hinc clipei, spicula, mucro Calibs;
<petr_riga. aur. ios. 59>	Non aries ferri muros ferit, hostibus haste
<petr_riga. aur. ios. 60>	Non obstant, arcus non procul arcet eos,
<petr_riga. aur. ios. 61>	Non faber in iaculo ferrum lignumque maritat,
<petr_riga. aur. ios. 62>	Non facit ut senium deserat hasta uetus,
<petr_riga. aur. ios. 63>	Non tunicatur eques lorica sed neque lora
<petr_riga. aur. ios. 64>	Danter equis, frontis non galeatur apex;
<petr_riga. aur. ios. 65>	Non ui turbarum Iericho ruit immo tubarum;
<petr_riga. aur. ios. 66>	Arcu Iudei plus ualet archa Dei.
<petr_riga. aur. ios. 67>	Deiecit Iericho septenus circulus arche:
<petr_riga. aur. ios. 68>	Etas huic mundo septima finis erit.
<petr_riga. aur. ios. 69>	Cum cecinere tube, fuit urbs perpessa ruinam;
<petr_riga. aur. ios. 70>	Preterit et mundus iste canente tuba.
<petr_riga. aur. ios. 71>	Iure notat mundum Iericho, que luna uocatur;
<petr_riga. aur. ios. 72>	Assiduis currunt motibus illa duo.
<petr_riga. aur. ios. 73>	Cum totam Iericho rapiat subuersio, cocco
<petr_riga. aur. ios. 74>	Tuta nichil dampni pertulit una Raab:
<petr_riga. aur. ios. 75>	Cum totum mundum rapiant incendia, soli
<petr_riga. aur. ios. 76>	Ecclesie Christi sanguine uita datur.
<petr_riga. aur. ios. 77>	Funis coccineus pendens herensque fenestre
<petr_riga. aur. ios. 78>	Seruat ab hoste Raab resque genusque suum:
<petr_riga. aur. ios. 79>	Ecclesiam saluat roseus cruor in truce fusus,
<petr_riga. aur. ios. 80>	Quem mundo lateris sacra fenestra pluit.
<petr_riga. aur. ios. 81>	Siue fenestra potest oris confessio dici,
<petr_riga. aur. ios. 82>	Qua uiuit Christi morte redemptus homo.
<petr_riga. aur. ios. 83>	Extra tecta Raab nemo mortem fugit: extra
<petr_riga. aur. ios. 84>	Ecclesiam nulli uita salusue datur.

<petr_riga. aur. ios. tit.>	de furto Achar
<petr_riga. aur. ios. 85 >	Imperat hinc Iosue quod ferri siue quod auri
<petr_riga. aur. ios. 86 >	Siue quod argenti siue quod eris erat
<petr_riga. aur. ios. 87 >	Sacretur Domino; furtum uindicta sequatur
<petr_riga. aur. ios. 88 >	Furtivamque manum puniat ira Dei.
<petr_riga. aur. ios. 89 >	Surdus ad hec peccauit Achar furti reus, auri
<petr_riga. aur. ios. 90 >	Lingula fraus eius palliolumque fuit.
<petr_riga. aur. ios. 91 >	Quod tulit abscondit, dolus iste Dei parit iram,
<petr_riga. aur. ios. 92 >	Pars quedam populi uicta sub hoste cadit.
<petr_riga. aur. ios. 93 >	Consulitur Dominus, populum peccasse fatetur,
<petr_riga. aur. ios. 94 >	Mittitur in populum sors, lapidatur Achar.
<petr_riga. aur. ios. 95 >	Aureolam linguam furatur cum male miscet
<petr_riga. aur. ios. 96 >	Scismaticus scriptis aurea uerba sacris;
<petr_riga. aur. ios. 97 >	Sermonis rutili nitor aurea lingua uocatur,
<petr_riga. aur. ios. 98 >	Sed refugit simplex splendida uerba fides;
<petr_riga. aur. ios. 99 >	Scripta poetarum que sermo pictus inaurat
<petr_riga. aur. ios. 100>	Aurea dicuntur lingua, sed illa caue.
<petr_riga. aur. ios. 101>	Discute palliolum quem sensum palliet; illud
<petr_riga. aur. ios. 102>	De Iericho tollit clamque recondit Achar:
<petr_riga. aur. ios. 103>	Est Iericho mundus, est palliolum quasi quidam
<petr_riga. aur. ios. 104>	Erroris cultus nequitieque dolus;
<petr_riga. aur. ios. 105>	 Mundanos mores, sordes, spectacula, sectas,
<petr_riga. aur. ios. 106>	Fraudes, palliolum tale uocare potes.
<petr_riga. aur. ios. 107>	Talem scismaticus uestem sibi texit et illam
<petr_riga. aur. ios. 108>	Assuit ecclesie, clam mala uerba serens;
<petr_riga. aur. ios. 109>	Ecclesie uestem que rugam non habet inde
<petr_riga. aur. ios. 110>	Polluit, admiscens dogmata praua bonis.
<petr_riga. aur. ios. 111>	Fur expirat Achar, lapidum depressus aceruo,
<petr_riga. aur. ios. 112>	Puniit et uilis aurea furta lapis:
<petr_riga. aur. ios. 113>	Sic et scismatici punit uindicta reatum,
<petr_riga. aur. ios. 114>	Peccatique sui pondere pressus obit.
<petr_riga. aur. ios. 115>	Post Achar extinctum populus respirat et hostem
<petr_riga. aur. ios. 116>	Vincens suspenso rege triumphat Hai:
<petr_riga. aur. ios. 117>	Sic postquam sectas prauas extinxeris, hostis
<petr_riga. aur. ios. 118>	Antiqui superas tela uigore crucis;
<petr_riga. aur. ios. 119>	Nam cruce bella domas; crux est spes nostra; per illam
<petr_riga. aur. ios. 120>	Rex noctis tanquam rex spoliatur Hai.

<petr_riga. aur. ios. tit.>	de constructione altaris et lapidibus incisis
<petr_riga. aur. ios. 121>	Eligit hinc uictor Iosue lapides sibi uiuos
<petr_riga. aur. ios. 122>	Quos alique ferro non tetigere manus;
<petr_riga. aur. ios. 123>	His altare parat Domino, dat sacra; secundam
<petr_riga. aur. ios. 124>	Legem quam Moyses scripsit arauit ibi.
<petr_riga. aur. ios. 125>	Iusti sunt uiui lapides sine crimine, quorum
<petr_riga. aur. ios. 126>	Non penetrant animos ferrea tela Sathan;
<petr_riga. aur. ios. 127>	Sunt altare pie mentes; ibi sacra paramus
<petr_riga. aur. ios. 128>	Dum nos mactamus per bona facta Deo;
<petr_riga. aur. ios. 129>	Scribitur et sacra lex in forti corde secunda,
<petr_riga. aur. ios. 130>	Scripta noue legis dum faciendo legis.
<petr_riga. aur. ios. 131>	Post hec cum plausu deducitur archa uirili,
<petr_riga. aur. ios. 132>	Cuius utrumque latus obtinet ordo ducum.
<petr_riga. aur. ios. 133>	Sena tribus quam nobilitat preclarior ortus
<petr_riga. aur. ios. 134>	Monte stetit Garizim ut benedicat ibi;
<petr_riga. aur. ios. 135>	Altera sena tribus que non ita sanguine fulget
<petr_riga. aur. ios. 136>	Monte Gebal fruitur ut maledicat ibi.
<petr_riga. aur. ios. 137>	Hi quibus incumbit benedictio corda figurant
<petr_riga. aur. ios. 138>	Que faciunt summe pacis amore bonum;
<petr_riga. aur. ios. 139>	Hi quibus incumbit maledictio corda figurant
<petr_riga. aur. ios. 140>	Intuitu pene que mala queque cauent.

<petr_riga. aur. ios. tit.>	de dolo Gabaonitarum
<petr_riga. aur. ios. 141>	Fama uolans ciues Gabaon formidinis ictu
<petr_riga. aur. ios. 142>	Vulnerat; incutiunt cognita signa metum.
<petr_riga. aur. ios. 143>	Vsi consilio, pannos panesque uetustos,
<petr_riga. aur. ios. 144>	Vtres diruptos fraude iuuante ferunt;
<petr_riga. aur. ios. 145>	Impetrat istorum dolus et dolor ut mereantur
<petr_riga. aur. ios. 146>	Cum Iosue populo fedus finire nouum.
<petr_riga. aur. ios. 147>	Nec mora, fraus patuit, dux iram concipit, illos
<petr_riga. aur. ios. 148>	Perdere uult, sed pax facta refrenat eum;
<petr_riga. aur. ios. 149>	Hoc tamen instituit, ut ad usus plebis Hebree
<petr_riga. aur. ios. 150>	Subiecti cedant ligna, fluenta ferant.
<petr_riga. aur. ios. 151>	Istis sunt similes quidam seruire parati
<petr_riga. aur. ios. 152>	Ecclesie prompti corpore, mente pigri;
<petr_riga. aur. ios. 153>	Ad decus ecclesie deuotio seruit eorum
<petr_riga. aur. ios. 154>	Et ueluti quedam signa salutis habent;
<petr_riga. aur. ios. 155>	Sunt similes ulmo sterili que stat sine fructu,
<petr_riga. aur. ios. 156>	Vitem fructiferam sustinet illa tamen.
<petr_riga. aur. ios. 157>	Hi ueterem uitam retinent ueteres quasi pannos
<petr_riga. aur. ios. 158>	Nec nitida morum ueste nitere uolunt.
<petr_riga. aur. ios. 159>	Regi Ierusalem noua pacta patent, quod Hebreos
<petr_riga. aur. ios. 160>	Nexuerat Gabaon pacis amore sibi;
<petr_riga. aur. ios. 161>	Quatuor ergo uocans reges armatur; in urbem
<petr_riga. aur. ios. 162>	Conspirat Gabaon ferrea turba ducum.
<petr_riga. aur. ios. 163>	Ad Iosue Gabaon legatos mittit ut urbem
<petr_riga. aur. ios. 164>	Seruorum seruans surgat opemque ferat.
<petr_riga. aur. ios. 165>	Hunc flexere preces, ferrum iuuenescere cogit,
<petr_riga. aur. ios. 166>	Hostibus occurrit, ferrea castra ferit.
<petr_riga. aur. ios. 167>	Huic diuina fauent solatia, nam Deus hostes
<petr_riga. aur. ios. 168>	Grandine saxorum terret eosque terit;
<petr_riga. aur. ios. 169>	Imperio Iosue solis rota non fuit ausa
<petr_riga. aur. ios. 170>	Currere sed cursus nescia fixa stetit;
<petr_riga. aur. ios. 171>	Sol supra Gabaon, super Hailon luna resedit,
<petr_riga. aur. ios. 172>	Donec deuicto uictor ab hoste redit.
<petr_riga. aur. ios. 173>	Sensus corporeos hi reges quinque figurant,
<petr_riga. aur. ios. 174>	In Domini seruos qui mala sepe mouent;
<petr_riga. aur. ios. 175>	Olfactus, gustus, auditus, uisio, tactus,
<petr_riga. aur. ios. 176>	Hi male regnando nos superare parant;
<petr_riga. aur. ios. 177>	Sed prece deuictus noster lesus opprimit hostes
<petr_riga. aur. ios. 178>	Nec sinit illorum tela nocere suis;
<petr_riga. aur. ios. 179>	Nec Sol Iustitie nobis occumbere querit
<petr_riga. aur. ios. 180>	Sed stat nobiscum perpetuoque nitet
<petr_riga. aur. ios. 181>	Donec corporeos in nobis conterat hostes
<petr_riga. aur. ios. 182>	Et Sathane nostro sub pede colla terat.
<petr_riga. aur. ios. 183>	Hinc Sol Verus ait: "Sto, uobis semper adherens,
<petr_riga. aur. ios. 184>	Donec mundus iter finiat iste suum."

<petr_riga. aur. ios. tit.>	distributio terre per sortes
<petr_riga. aur. ios. 185>	Gentibus extinctis, terram diuisit Hebreis
<petr_riga. aur. ios. 186>	Sorte repromissam mens studiosa ducis:
<petr_riga. aur. ios. 187>	Sic Iesus a nobis hostes remouens quasi terram
<petr_riga. aur. ios. 188>	Partitur, ditans munere quemque suo.
<petr_riga. aur. ios. 189>	Duplex in populo diuisio facta refertur:
<petr_riga. aur. ios. 190>	Respicit ad Moysen prima, secunda Iesum.
<petr_riga. aur. ios. 191>	Trans Iordanis aquas tribubus sua dona duabus
<petr_riga. aur. ios. 192>	Decernit Moyses dimidieque simul;
<petr_riga. aur. ios. 193>	Distribuit tribubus aliis Iosue uigor omne
<petr_riga. aur. ios. 194>	Quod debet populo sorte iubente dari.
<petr_riga. aur. ios. 195>	Designatur in his quod mittit ad ethera plures
<petr_riga. aur. ios. 196>	Leue iugum Christi quam graue legis onus.
<petr_riga. aur. ios. 197>	Bina tribus semis populi fuit umbra prioris
<petr_riga. aur. ios. 198>	Cui plene Deitas non manifesta fuit;
<petr_riga. aur. ios. 199>	Semis adest ut sint tres, nam primos
<petr_riga. aur. ios. 200>	Deitatis Summe Persone tres latuere patres.
<petr_riga. aur. ios. 201>	Plebs tua, Christe, nouem tribubus semisque notatur,
<petr_riga. aur. ios. 202>	Cui dare post lauacrum mystica dona soles;
<petr_riga. aur. ios. 203>	Sed sicut numero perfectio non datur illi,
<petr_riga. aur. ios. 204>	Plene scire Deum sic modo nemo potest;
<petr_riga. aur. ios. 205>	Sunt tamen hi plures quos saluat lex noua Christi
<petr_riga. aur. ios. 206>	Quam quos saluauit lex uetus illa grauis.
<petr_riga. aur. ios. 207>	Dum Iosue populo terram sic diuidit, Hebron
<petr_riga. aur. ios. 208>	Suscipit a Iosue fortis ad arma Caleph,
<petr_riga. aur. ios. 209>	Debellansque uiros Enach de sanguine natos,
<petr_riga. aur. ios. 210>	Vrbem predictam subiugat ense sibi;
<petr_riga. aur. ios. 211>	Qui pugnans inquit "Illi mea filia nubet
<petr_riga. aur. ios. 212>	Qui reditum faciet uictor ab urbe Sepher."
<petr_riga. aur. ios. 213>	Othoniel surgit, armis accingitur, urbem
<petr_riga. aur. ios. 214>	Impetit; urbs illi subditur, Axa datur;
<petr_riga. aur. ios. 215>	Que residens asine post sicce munera terre
<petr_riga. aur. ios. 216>	Irriguum maius a patre flendo petit.
<petr_riga. aur. ios. 217>	Axa notat mentem que carnis conterit estus
<petr_riga. aur. ios. 218>	Et motus asine sub ratione premit.
<petr_riga. aur. ios. 219>	A patre donantur Axe duo munera: nobis
<petr_riga. aur. ios. 220>	A Patre celesti munus utrumque datur;
<petr_riga. aur. ios. 221>	Cum caro ieiunat, quasi tunc datur arida tellus;
<petr_riga. aur. ios. 222>	Cum lacrimas fundis, humida terra datur.

<petr_riga. aur. ios. tit.>	quod leuite nullam portionem habuerunt inter filios Israel
<petr_riga. aur. ios. 223>	Non hoc pretereas quod portio nulla leuitas
<petr_riga. aur. ios. 224>	Munerat, est horum portio sola Deus;
<petr_riga. aur. ios. 225>	Dux permittit eos cunctas habitare per urbes,
<petr_riga. aur. ios. 226>	In cunctis tribubus mansio cuique datur.
<petr_riga. aur. ios. 227>	Presbyteri signantur in his nostrique leuite,
<petr_riga. aur. ios. 228>	Clerus, doctores, qui sacra uerba docent,
<petr_riga. aur. ios. 229>	Qui nil terrenum sapiunt sed celica querunt,
<petr_riga. aur. ios. 230>	Sed solum sapiunt esuriuntque Deum;
<petr_riga. aur. ios. 231>	Quos non librarum pascit nitor immo librorum,
<petr_riga. aur. ios. 232>	Non ara, non aurum, sed iuuat ara Dei.
<petr_riga. aur. ios. 233>	 Et cum sit propria dignus mercede laborans,
<petr_riga. aur. ios. 234>	Hi mansura serunt et peritura metunt.
<petr_riga. aur. ios. 235>	Scripta sonant: Si quis anime tibi conferat escam,
<petr_riga. aur. ios. 236>	Corporei debes redditor esse cibi.
<petr_riga. aur. ios. 237>	Porro quod geminas urbes deciesque quaternas
<petr_riga. aur. ios. 238>	Accipiunt illi, mystica forma fuit:
<petr_riga. aur. ios. 239>	Dena quidem legis ueteris sunt iussa, quaterna
<petr_riga. aur. ios. 240>	Lex euangelii; uir bonus ista docet.
<petr_riga. aur. ios. 241>	Possidet ergo sibi decies quasi quatuor urbes
<petr_riga. aur. ios. 242>	Qui docet hoc quod habet lex noua lexque uetus.
<petr_riga. aur. ios. 243>	Sensus moralis et sensus mysticus urbes
<petr_riga. aur. ios. 244>	Sunt gemine; niti doctor utroque solet.
<petr_riga. aur. ios. 245>	Discute nunc gentes cur non eliminat omnes
<petr_riga. aur. ios. 246>	Sed secum quosdam detinet illa tribus;
<petr_riga. aur. ios. 247>	In medio remanens Effrem uiuit Chananeus,
<petr_riga. aur. ios. 248>	Qui meruit uitam dando tributa suam:
<petr_riga. aur. ios. 249>	Corde tuo uitium remanens signatur in illo,
<petr_riga. aur. ios. 250>	Quod tecum uiuit, quod superare nequis;
<petr_riga. aur. ios. 251>	Nam licet eniteas summis uirtutibus, omnes
<petr_riga. aur. ios. 252>	Ex animo culpas non resecare uales,
<petr_riga. aur. ios. 253>	Et uelut ex minimis retines aliquam tibi culpam
<petr_riga. aur. ios. 254>	Ne tua mens tumeat dum bona magna geris;
<petr_riga. aur. ios. 255>	Ex tali culpa tibi soluitur ergo tributum
<petr_riga. aur. ios. 256>	Vt fias humilis, namque dat illa tibi.
<petr_riga. aur. ios. 257>	His ita completis, Iosue sua tempora complens
<petr_riga. aur. ios. 258>	Transiit ad patres dignus honore suos.