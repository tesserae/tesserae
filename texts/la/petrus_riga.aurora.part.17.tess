<petr_riga. aur. hest. tit.>	Hester
<petr_riga. aur. hest. 1>	Donec ad Ethiopum terras ueniatur ab Indis
<petr_riga. aur. hest. 2>	Rege sub Assuero subdita terra fuit;
<petr_riga. aur. hest. 3>	Huic soli regi regio centena ministrans,
<petr_riga. aur. hest. 4>	Prona iacens, humilis sub pede regis erat.
<petr_riga. aur. hest. 5>	Susis in urbe thronum posuit, que quaslibet urbes
<petr_riga. aur. hest. 6>	Non est equales passa fuisse sibi.
<petr_riga. aur. hest. 7>	Tertius annus erat regni cum larga parauit
<petr_riga. aur. hest. 8>	Prandia rex ducibus principibusque suis;
<petr_riga. aur. hest. 9>	Prestitit hec septem decies centumque diebus
<petr_riga. aur. hest. 10>	In regis celebri sidereaque domo.
<petr_riga. aur. hest. 11>	Quam festiva fuit domus hec, si consulis actus
<petr_riga. aur. hest. 12>	Regis Alexandri, scire legendo potes.

<petr_riga. aur. hest. tit.>	descriptio domus in qua fecit rex conuiuium baronibus suis
<petr_riga. aur. hest. 13>	Robur prebebat argentea massa columpnis
<petr_riga. aur. hest. 14>	Quas manus artificis sculpserat arte noua.
<petr_riga. aur. hest. 15>	Tectum fulgebat instar celi cameratum,
<petr_riga. aur. hest. 16>	Cum celo certans pene decore pari;
<petr_riga. aur. hest. 17>	Illic ridebant imitantes sidera gemme;
<petr_riga. aur. hest. 18>	Lux inerat gemmis sidereusque nitor.
<petr_riga. aur. hest. 19>	In septem gemmis herentia sidera septem
<petr_riga. aur. hest. 20>	Illic aspiceres cursibus ire uagis;
<petr_riga. aur. hest. 21>	Solem crisolitus, lunam complexa smaragdus,
<petr_riga. aur. hest. 22>	Iaspis Mercurium, topaziusque Iouem;
<petr_riga. aur. hest. 23>	Marti nubit onyx, Venus est coniuncta berillo,
<petr_riga. aur. hest. 24>	Magnes Saturnum luget adesse senem.
<petr_riga. aur. hest. 25>	Porro gemmarum bis sex sculptura figuris
<petr_riga. aur. hest. 26>	Bis sex signorum par similisque fuit:
<petr_riga. aur. hest. 27>	Veruex, bos, gemini, cancer, leo, uirgo, statera
<petr_riga. aur. hest. 28>	In septem gemmis signa tot illa nitent;
<petr_riga. aur. hest. 29>	Scorpius, architenens, capricornus, fusor aquarum,
<petr_riga. aur. hest. 30>	Pisces in gemmis quinque uigendo nitent.
<petr_riga. aur. hest. 31>	Sic duodena cohors gemmarum cum duodeno
<petr_riga. aur. hest. 32>	Ordine signorum ludit honore pari.

<petr_riga. aur. hest. tit.>	de secundo conuiuio quod fecit reliquis hominibus
<petr_riga. aur. hest. 33>	Postquam sumpserunt regalia fercula finem,
<petr_riga. aur. hest. 34>	Conuivas alios regia mensa uocat;
<petr_riga. aur. hest. 35>	Rex iubet ut populus qui Susis in urbe moratur
<petr_riga. aur. hest. 36>	Conueniat, senis festa diebus agat.
<petr_riga. aur. hest. 37>	Extra septa domus astabat porticus horto
<petr_riga. aur. hest. 38>	Proxima florigero deliciisque dato;
<petr_riga. aur. hest. 39>	Rex iubet hic omni populo preclara parari
<petr_riga. aur. hest. 40>	Fercula, pincernas stare, nouare cibos.
<petr_riga. aur. hest. 41>	Plurima conuiuis ex horto gratia fluxit,
<petr_riga. aur. hest. 42>	Condibatque cibos hortus odore suo;
<petr_riga. aur. hest. 43>	In speciem pascens oculos, nares in odorem,
<petr_riga. aur. hest. 44>	In gustum fauces nobilis hortus erat.
<petr_riga. aur. hest. 45>	Quelibet arbor ibi confert tria: fit medicina
<petr_riga. aur. hest. 46>	Morbis, fit fessis umbra, fit esca fami.
<petr_riga. aur. hest. 47>	Non aliquam sterilem prudens natura reliquit,
<petr_riga. aur. hest. 48>	Non illic arbor uiuere uirgo potest.
<petr_riga. aur. hest. 49>	In medio splendens stat uinea nobilis auro,
<petr_riga. aur. hest. 50>	Argento, gemmis, ignea, clara, nitens:
<petr_riga. aur. hest. 51>	Materies inerat argentea uitibus eius,
<petr_riga. aur. hest. 52>	Aurea palmitibus quam superabat opus;
<petr_riga. aur. hest. 53>	Distincti uario gemmarum sidere botri
<petr_riga. aur. hest. 54>	Pene uidebantur gignere uelle merum.
<petr_riga. aur. hest. 55>	Illic fulgebant tentoria picta: columpne
<petr_riga. aur. hest. 56>	Argentum, funes purpura byssus erant.
<petr_riga. aur. hest. 57>	Lectos insignit nitor argenti, rubor auri,
<petr_riga. aur. hest. 58>	Seque smaragdinus miscet utrique nitor.
<petr_riga. aur. hest. 59>	Conuivas ridere facit que ridet in auro
<petr_riga. aur. hest. 60>	Gutta sapora meri dulcis, odora nimis.
<petr_riga. aur. hest. 61>	Quorum materies ibi non est aurea serui
<petr_riga. aur. hest. 62>	Exilium faciunt omnia uasa pati.
<petr_riga. aur. hest. 63>	Conuivas mulcet in odore, sapore, colore,
<petr_riga. aur. hest. 64>	Dedignans species, bachicus ille liquor;
<petr_riga. aur. hest. 65>	Non aliquis potum speciebus adulterat illum;
<petr_riga. aur. hest. 66>	Non Thetidi Bachum caupo maritat ibi.
<petr_riga. aur. hest. 67>	Vt potum sumat non est conuiva coactus;
<petr_riga. aur. hest. 68>	Ad libitum sumit pocula quisque suum.

<petr_riga. aur. hest. tit.>	de repudiatione regine Vasthi et acceptione Hester
<petr_riga. aur. hest. 69>	Porro decens Vasthi regina parauit in aula
<petr_riga. aur. hest. 70>	Regis comparibus prandia digna suis;
<petr_riga. aur. hest. 71>	Colligit hec gemmas patrie quas purpura uestit,
<petr_riga. aur. hest. 72>	Quas stirps nobilitat, quas beat oris honor.
<petr_riga. aur. hest. 73>	Post hec rex hilaris post Bachi pocula mittens
<petr_riga. aur. hest. 74>	Eunuchos, Vasthi iussit adesse sibi
<petr_riga. aur. hest. 75>	Vt ducibus monstret quanto stellata decore
<petr_riga. aur. hest. 76>	Eniteat facies, lumina, colla, gene.
<petr_riga. aur. hest. 77>	Illa uenire negat, rex iram concipit, illam
<petr_riga. aur. hest. 78>	Consilio procerum privat honore suo.
<petr_riga. aur. hest. 79>	Mox iubet inquiri rex omni parte puellas
<petr_riga. aur. hest. 80>	Insignes, dignas regis amore, thoro,
<petr_riga. aur. hest. 81>	Que faciem Vasthi redimant, quas forma uenustet,
<petr_riga. aur. hest. 82>	Quas ornet sensus nobilitetque genus.
<petr_riga. aur. hest. 83>	Maturant famuli regis precepta; puelle
<petr_riga. aur. hest. 84>	Adsunt egregie perspicueque genis,
<petr_riga. aur. hest. 85>	Inter quas cunctis fit regi gratior Hester,
<petr_riga. aur. hest. 86>	Quam quasi spina rosam prompsit Hebrea tribus.
<petr_riga. aur. hest. 87>	Arte, cibis alie proprium iuuere decorem;
<petr_riga. aur. hest. 88>	Non hec mendicat quamlibet artis opem.
<petr_riga. aur. hest. 89>	Pigmentis, oleo myrti niueoque decore
<petr_riga. aur. hest. 90>	Auget naturam queque puella decens;
<petr_riga. aur. hest. 91>	Cum cultu uario dabat hec protector earum,
<petr_riga. aur. hest. 92>	Ageus eunuchus, nilque negabat eis.
<petr_riga. aur. hest. 93>	Sufficit huic soli nature gratia, cuius
<petr_riga. aur. hest. 94>	In specie multas illa refudit opes:
<petr_riga. aur. hest. 95>	Mixta rosis nubunt in uultu lilia; nullum
<petr_riga. aur. hest. 96>	Artis adulterium separat illa duo;
<petr_riga. aur. hest. 97>	Compluit hanc tanto natura decore quod eius
<petr_riga. aur. hest. 98>	Plusquam mortales indicat esse genas.

<petr_riga. aur. hest. tit.>	quod pre ceteris concubinis Hester habuit gratiam et amorem regis
<petr_riga. aur. hest. 99>	Ad se post annum dictas intrare puellas
<petr_riga. aur. hest. 100>	Rex iubet; ingrediens uespere mane redit;
<petr_riga. aur. hest. 101>	Quarum nulla, nisi uocet hanc ex nomine princeps,
<petr_riga. aur. hest. 102>	Regis in amplexus ausa redire fuit.
<petr_riga. aur. hest. 103>	Tempus adest igitur gratum cum debuit Hester
<petr_riga. aur. hest. 104>	Ad nutum regis eius adire thorum.
<petr_riga. aur. hest. 105>	Ista fuit quam mors orbarat utroque parente,
<petr_riga. aur. hest. 106>	Quam Mardocheus fouit amore patris. Hic
<petr_riga. aur. hest. 107>	Iudeus erat; hec eius filia solo
<petr_riga. aur. hest. 108>	Affectu, proprio sanguine neptis erat;
<petr_riga. aur. hest. 109>	Cuius consilium, doctrinam, iussa studebat
<petr_riga. aur. hest. 110>	Fortiter in factis omnibus illa sequi.
<petr_riga. aur. hest. 111>	De Babylonis humo, qua transmigrauerat ille,
<petr_riga. aur. hest. 112>	Transtulit hanc Susis, hic faciendo moram.
<petr_riga. aur. hest. 113>	Sed nunc ad rerum seriem redeat stilus. Hester
<petr_riga. aur. hest. 114>	Supplex ad lectum principis ire parat.
<petr_riga. aur. hest. 115>	Heret in hanc oculo rex nec minus heret amore;
<petr_riga. aur. hest. 116>	Totum predatur forma uenusta uirum;
<petr_riga. aur. hest. 117>	Et cognouit eam rex et dilexit et ipsam
<petr_riga. aur. hest. 118>	Pro Vasthi regni fecit habere decus.
<petr_riga. aur. hest. 119>	Copulat hanc igitur sibi, dat diadema, per unum
<petr_riga. aur. hest. 120>	Mensem coniugii festa manere iubens.
<petr_riga. aur. hest. 121>	In regno bona pax per mensem floruit istum
<petr_riga. aur. hest. 122>	Et sitiens et egens sanguine mucro stetit.
<petr_riga. aur. hest. 123>	Ne pacem rumpat gladius, coniunctio regis
<petr_riga. aur. hest. 124>	Totius regni fibula facta fuit,
<petr_riga. aur. hest. 125>	Nam per cursores maiestas regia pacem
<petr_riga. aur. hest. 126>	In toto regno iusserat esse ratam.

<petr_riga. aur. hest. tit.>	de proditione eunuchorum quam Mardocheus detexit
<petr_riga. aur. hest. 127>	Eunuchi gemini seruantes ostia regis
<petr_riga. aur. hest. 128>	Hoc spatio regi dampna necemque parant.
<petr_riga. aur. hest. 129>	Non latuit Mardocheum tam flebile mortis
<petr_riga. aur. hest. 130>	Consilium; nepti nuntiat ille dolos.
<petr_riga. aur. hest. 131>	Exhorrens Hester tantum scelus, omnia regem
<petr_riga. aur. hest. 132>	Ex Mardochei nomine scire facit.
<petr_riga. aur. hest. 133>	Res est quesita, res est inuenta, reosque
<petr_riga. aur. hest. 134>	In cruce suspendi principis ira iubet;
<petr_riga. aur. hest. 135>	Hoc facinus libris committitur in quibus actus
<petr_riga. aur. hest. 136>	Regum scriptoris penna notare solet.

<petr_riga. aur. hest. tit.>	de exaltatione pessimi Aman familiaris regis
<petr_riga. aur. hest. 137>	Post hec rex exaltat Aman, qui traxerat ortum
<petr_riga. aur. hest. 138>	Ex infelici germine regis Agag,
<petr_riga. aur. hest. 139>	Regis cui uitam concessit mucro Saulis,
<petr_riga. aur. hest. 140>	Quem Samuel gladians consecrat ense Deo.
<petr_riga. aur. hest. 141>	Dictus Aman, diues opibus, sublimis honore,
<petr_riga. aur. hest. 142>	Multis florebat Susis in urbe bonis.
<petr_riga. aur. hest. 143>	Huic plebs, huic proceres, huic plurima turba potentum
<petr_riga. aur. hest. 144>	Sepe genu flectunt dum terit ille uias.
<petr_riga. aur. hest. 145>	Solus erat Mardocheus qui legis Hebree
<petr_riga. aur. hest. 146>	Iussa sequens flexum spernit habere genu.
<petr_riga. aur. hest. 147>	Sepius hec expertus, Aman qua uindicet arte
<petr_riga. aur. hest. 148>	Dedecus hoc cepit uoluere corde malo,
<petr_riga. aur. hest. 149>	Nec placet huic si puniat hunc nisi gentis Hebree
<petr_riga. aur. hest. 150>	Que manet in regno puniat omne genus.
<petr_riga. aur. hest. 151>	Rethoricis igitur phaleris sua uerba colorans,
<petr_riga. aur. hest. 152>	Affectum regis ad sua uota trahit;
<petr_riga. aur. hest. 153>	Impetrat ut princeps sua scripta sigillet et omnes
<petr_riga. aur. hest. 154>	Iudei pereant qui sua regna colunt.
<petr_riga. aur. hest. 155>	Per uarias uarios legatos dirigit urbes
<petr_riga. aur. hest. 156>	Quas habitando colit uulgus, Hebree, tuum ;
<petr_riga. aur. hest. 157>	Igne perire, pati ligni suspendia, tundi
<petr_riga. aur. hest. 158>	Verbere, transfigi uulnere scripta iubent,
<petr_riga. aur. hest. 159>	Luxque statuta fuit et tempora fixa fuere
<petr_riga. aur. hest. 160>	Cum debet peragi flebile stragis opus.
<petr_riga. aur. hest. 161>	Flebilis hic rumor Mardochei forat aures;
<petr_riga. aur. hest. 162>	Infigit cordi uulnera dira dolor.
<petr_riga. aur. hest. 163>	Sacco membra tegit, clamando concutit aulam,
<petr_riga. aur. hest. 164>	Vestes ungue secat, fletibus ora rigat;
<petr_riga. aur. hest. 165>	Regine mandat ut sit medicina dolori,
<petr_riga. aur. hest. 166>	Vt cum rege loquens exaret inde preces.
<petr_riga. aur. hest. 167>	Hec Mardocheo ieiunia mandat, ut omnis
<petr_riga. aur. hest. 168>	Gens sua ieiunet Susis in urbe manens.
<petr_riga. aur. hest. 169>	Hester adit regem post ista; tetendit ad illam
<petr_riga. aur. hest. 170>	Aureolam uirgam quam tenet ille manu;
<petr_riga. aur. hest. 171>	Oscula dat uirge regina; dat oscula princeps
<petr_riga. aur. hest. 172>	Fronti regine, sidus utrumque stupens,
<petr_riga. aur. hest. 173>	Cumque suos oculos in formam pasceret, inquit:
<petr_riga. aur. hest. 174>	"Si, regina, petis dona, petita feres;
<petr_riga. aur. hest. 175>	Dimidiam regni partem tua forma meretur;
<petr_riga. aur. hest. 176>	Quod cupis ergo pete; fiet et absque mora."
<petr_riga. aur. hest. 177>	Hester ait regi: "Precor hac in luce uenire
<petr_riga. aur. hest. 178>	Ad mea dignetur prandia rex et Aman."
<petr_riga. aur. hest. 179>	Adsunt, utuntur epulis, plauduntque Lieo
<petr_riga. aur. hest. 180>	Quem per conuivas aurea uasa pluunt.
<petr_riga. aur. hest. 181>	Rex hilaris factus post largi nectaris imbrem
<petr_riga. aur. hest. 182>	Protulit hec: "Hester, que cupis, illa pete."
<petr_riga. aur. hest. 183>	Inquit: "Rex et Aman ueniant, precor, ad mea soli
<petr_riga. aur. hest. 184>	Prandia cras; regi tunc mea uota loquar."
<petr_riga. aur. hest. 185>	Exit Aman letus, assurgit uulgus, eunti
<petr_riga. aur. hest. 186>	Inclinat, flectit hic caput, ille genu.
<petr_riga. aur. hest. 187>	Mardocheus ei nullos impendit honores,
<petr_riga. aur. hest. 188>	Nec solo motu sedis honorat eum.
<petr_riga. aur. hest. 189>	Iras dissimilans abit hic, declarat amicis
<petr_riga. aur. hest. 190>	Quanta sit ipsius gloria, quantus honor,
<petr_riga. aur. hest. 191>	Adiungens quod eum cum rege uocauerit Hester
<petr_riga. aur. hest. 192>	Vt secum sumant luce sequente cibos.
<petr_riga. aur. hest. 193>	Nil tamen esse putat quod tanto splendet honore
<petr_riga. aur. hest. 194>	Si Mardocheo uiuere detur adhuc.
<petr_riga. aur. hest. 195>	Vxor et affines illi responsa dederunt
<petr_riga. aur. hest. 196>	Vt magnam citius preparet ille trabem
<petr_riga. aur. hest. 197>	In qua Iudeus pereat suspensus, et istud
<petr_riga. aur. hest. 198>	Suggerat et moneat regis in aure prius,
<petr_riga. aur. hest. 199>	Vt pede festino detersa nube doloris
<petr_riga. aur. hest. 200>	Sic ad regine prandia letus eat.
<petr_riga. aur. hest. 201>	Consilio credit, parat ergo trabem crucis instar,
<petr_riga. aur. hest. 202>	Ex oculis uertex cuius ad astra fugit.

<petr_riga. aur. hest. tit.>	de eo quod suggestum est regi quod Mardocheus ei profuit
<petr_riga. aur. hest. 203>	Rex nullum sompnum capit illa nocte iubetque
<petr_riga. aur. hest. 204>	Libros afferri, regia scripta legi;
<petr_riga. aur. hest. 205>	Dumque fidem Mardochei describeret, istud
<petr_riga. aur. hest. 206>	Factum cuius ope regia uita stetit,
<petr_riga. aur. hest. 207>	Rex inquit: "Tante fidei que reddita merces?"
<petr_riga. aur. hest. 208>	Respondetur ei: "Premia nulla tulit."
<petr_riga. aur. hest. 209>	Atria regis Aman subit hoc in tempore, regi
<petr_riga. aur. hest. 210>	De Mardocheo suggerat omne malum.
<petr_riga. aur. hest. 211>	Cognitus est, patuere fores, a rege uocatur,
<petr_riga. aur. hest. 212>	Cui rex hoc uerbum dirigit, ista loquens:
<petr_riga. aur. hest. 213>	"Quid fieri debet homini quem gratia regis
<petr_riga. aur. hest. 214>	Sublimare cupit crescat ut eius honor ?"
<petr_riga. aur. hest. 215>	Ille putans de se dictum quod regis ab ore
<petr_riga. aur. hest. 216>	Prosiliit, fauces soluit in ista suas:
<petr_riga. aur. hest. 217>	"Quem rex insignem fieri cupit induat, ornet
<petr_riga. aur. hest. 218>	Purpura prefulgens et diadema micans;
<petr_riga. aur. hest. 219>	Regis equo sedeat, cuius frenum micat auro,
<petr_riga. aur. hest. 220>	Quem phalere pingunt pictaque sella tegit;
<petr_riga. aur. hest. 221>	Ducat equum primus de principibus, celer urbem
<petr_riga. aur. hest. 222>	Introeat, ciues ad noua iussa uocet;
<petr_riga. aur. hest. 223>	Qui tali clamore tonet: 'Quem regis honorat
<petr_riga. aur. hest. 224>	Gratia sic claro debet honore frui.'"
<petr_riga. aur. hest. 225>	"Hunc Mardocheo," rex inquit, "confer honorem;
<petr_riga. aur. hest. 226>	Nil pretermittas inde caueto tibi."
<petr_riga. aur. hest. 227>	Regia iussa timens, quamuis inuitus honorans
<petr_riga. aur. hest. 228>	Iudeum, properans omnia complet Aman.
<petr_riga. aur. hest. 229>	Nubilus inde domum redit, hoc exponit amicis,
<petr_riga. aur. hest. 230>	Corde gemens, uultu turbidus, ore fremens.
<petr_riga. aur. hest. 231>	Rex famulos mittit ut Aman festinat ad Hester
<petr_riga. aur. hest. 232>	Prandia; suscepit mensa parata duos.
<petr_riga. aur. hest. 233>	Rex hilaris factus post blandi nectaris haustum
<petr_riga. aur. hest. 234>	Inquit regine: "Que cupis, illa pete."
<petr_riga. aur. hest. 235>	Respondit regina: "Mei populi peto uitam,
<petr_riga. aur. hest. 236>	Cuius dampna, neces pars inimica sitit."
<petr_riga. aur. hest. 237>	Rex ait: "Hoc facinus disponere quis fuit ausus?"
<petr_riga. aur. hest. 238>	Intulit hec: "Agit hoc iste cruentus Aman."
<petr_riga. aur. hest. 239>	Iras in regem pariunt hec uerba, stuporem
<petr_riga. aur. hest. 240>	Incutiunt in Aman; hic dolet, ille stupet.
<petr_riga. aur. hest. 241>	Rex hortum subit iratus detergat ut eius
<petr_riga. aur. hest. 242>	Nubem tristitie forma serena loti.
<petr_riga. aur. hest. 243>	Corruit ante thorum regine criminis auctor,
<petr_riga. aur. hest. 244>	Orans ut regis leniat illa minas.
<petr_riga. aur. hest. 245>	Rex rediens, pronum prope lectum coniugis illum
<petr_riga. aur. hest. 246>	Inueniens, profert aspera uerba nimis:
<petr_riga. aur. hest. 247>	"Proh pudori Hic hostis in regis dedecus ipsum,
<petr_riga. aur. hest. 248>	Non metuens, Hester uult uiolare decus."
<petr_riga. aur. hest. 249>	Arbona respondet: "Stat lignum brachia cuius
<petr_riga. aur. hest. 250>	Pro Mardochei morte parauit Aman."
<petr_riga. aur. hest. 251>	Inquit rex: "Expiret Aman suspensus in illa;
<petr_riga. aur. hest. 252>	Puniat auctorem pena parata suum."

<petr_riga. aur. hest. tit.>	de suspensione Aman et liberatione Iudeorum
<petr_riga. aur. hest. 253>	Obtinet effectum uelocem iussio regis;
<petr_riga. aur. hest. 254>	In truce suspensum uita reliquit Aman.
<petr_riga. aur. hest. 255>	Impetrat hec iterum regem regina precando
<petr_riga. aur. hest. 256>	Vt dampnet scriptis scripta priora nouis,
<petr_riga. aur. hest. 257>	Et perfecta salus Iudeis detur et hostes
<petr_riga. aur. hest. 258>	Illorum pereant subiaceantque neci,
<petr_riga. aur. hest. 259>	Vt crudelis Aman pueri bis quinque necati
<petr_riga. aur. hest. 260>	In ligno coruis dent alimenta cibi,
<petr_riga. aur. hest. 261>	Vt Mardocheus regis mereatur amorem,
<petr_riga. aur. hest. 262>	Totum possideat quicquid habebat Aman.
<petr_riga. aur. hest. 263>	Omnia rex fieri cito precipit; omnia fiunt;
<petr_riga. aur. hest. 264>	Nullam senserunt regia iussa moram.