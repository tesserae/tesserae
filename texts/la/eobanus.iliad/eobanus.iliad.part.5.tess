<eoban. il. 5.1>	At Iovis interea Diomedi filia Pallas
<eoban. il. 5.2>	Audaces animos, et honesti robur adauctum
<eoban. il. 5.3>	Corporis immisit, cunctos ut solus Achivos
<eoban. il. 5.4>	Inter, et assumptis fieret conspectior armis,
<eoban. il. 5.5>	Et decus eximiae ferret virtutis opimum.
<eoban. il. 5.6>	Flamma repercusso clypei tam clara rotundi
<eoban. il. 5.7>	Aere refulgebat, galea tam splendor ab alta
<eoban. il. 5.8>	Igneus emicuit, quam pulchrum tempore sidus
<eoban. il. 5.9>	Divitis Autumni, quod lotum fluctibus alto
<eoban. il. 5.10>	Surgit ab Oceano, coelumque illustrat, et omnes
<eoban. il. 5.11>	Ante alios micat astrorum conspectius ignes.
<eoban. il. 5.12>	Is fuit armorum Tydidae splendor, et illo
<eoban. il. 5.13>	Concitus in medios hostes ardore ruebat,
<eoban. il. 5.14>	Et cuneos turbabat agens atque agmina Troum.
<eoban. il. 5.15>	Quos inter fuit illustris tam fortibus actis,
<eoban. il. 5.16>	Quam florens opibus: cives dixere Dareta,
<eoban. il. 5.17>	Mulcibero sacer, et Vulcani maximus idem
<eoban. il. 5.18>	Sacrorum antistes, geminos in praelia natos
<eoban. il. 5.19>	Miserat infoelix, belli virtute superbos,
<eoban. il. 5.20>	Phegeaque, Idaeumque: horum tum stantia eodem
<eoban. il. 5.21>	Corpora sors Diomede tibi tulit obvia curru.
<eoban. il. 5.22>	Hi siquidem biiugum retinacia frena tenentes,
<eoban. il. 5.23>	Ipse pedes terra veniens Tydeius heros,
<eoban. il. 5.24>	Postquam in conspectum venere, hinc tela parabant
<eoban. il. 5.25>	Atque hinc arma prior quatiens Mavortia Phegeus,
<eoban. il. 5.26>	Praelongam validis contortam viribus hastam,
<eoban. il. 5.27>	Misit in adversum Diomedea, missa sinistrum
<eoban. il. 5.28>	Trans humerum delata vago mucrone fefellit,
<eoban. il. 5.29>	Et vacuas abiit sine vulnere lapsa per auras.
<eoban. il. 5.30>	At non Tydidae, qui post intenderat ictum,
<eoban. il. 5.31>	Dextera vana fuit, nec inutilis hasta, sed ipsam
<eoban. il. 5.32>	Percussit medio sub pectore fixa papillam.
<eoban. il. 5.33>	Tristia conspiciens morientis vulnera Phegei
<eoban. il. 5.34>	Idaeus, pulchros currus et frena reliquit,
<eoban. il. 5.35>	Desiliens ab equis, duri nec ad ultima fati
<eoban. il. 5.36>	Tempora sustinuit carum defendere fratrem.
<eoban. il. 5.37>	Qui quanquam fugeret, morte occubuisset eadem,
<eoban. il. 5.38>	Ni deus inducta texisset nube remotum
<eoban. il. 5.39>	Mulciber, orba senis miseratus tempora cari.
<eoban. il. 5.40>	Tum prendens dat equos naves deducere ad altas
<eoban. il. 5.41>	Tydides sociis. postquam videre Daretis
<eoban. il. 5.42>	Magnanimi Troes natos, hunc morte peremptum,
<eoban. il. 5.43>	Illum fata pedum cursu vitasse citato,
<eoban. il. 5.44>	Extemplo cecidere animi, metus acrior omnes
<eoban. il. 5.45>	Invasit. Tum diva feri Tritonia Martis
<eoban. il. 5.46>	Apprensa cum voce manu, sic deinde loquuta est:
<eoban. il. 5.47>	Mavors Mars, homicida ferox, et sanguine gaudens,
<eoban. il. 5.48>	Concutiens validas ipsis cum moenibus urbes,
<eoban. il. 5.49>	Mutua num sinimus sine nobis bella gerantur
<eoban. il. 5.50>	Troas magnanimos et fortes inter Achivos,
<eoban. il. 5.51>	Spectantes utris laudem victoria, et utris
<eoban. il. 5.52>	Iuppiter adiiciat belli decus illud amicus?
<eoban. il. 5.53>	Nos igitur nunc ista relinquere praelia fas est,
<eoban. il. 5.54>	Vitantes Iovis offensi dum possumus iram.
<eoban. il. 5.55>	Sic ait, et pugna saevum Tritonia Martem
<eoban. il. 5.56>	Educens, lati ripa viridante Scamandri,
<eoban. il. 5.57>	Mollibus effulta foliis in sede locavit.
<eoban. il. 5.58>	Iamque fugabantur vincentibus agmina Graiis
<eoban. il. 5.59>	Dardana, iam primi ductores omnia ferro
<eoban. il. 5.60>	Sternebant, dum quemque ducem dux quisque trucidat.
<eoban. il. 5.61>	In primis populi princeps animosus Atrides.
<eoban. il. 5.62>	Sternit Halizonum ductorem gentis, adacto
<eoban. il. 5.63>	In pectus mucrone, Odium, qua parte supremum
<eoban. il. 5.64>	Coniunctum est humero. terram quatit ille cadendo
<eoban. il. 5.65>	Ingenti armorum sonitu, iacuitque supinus.
<eoban. il. 5.66>	Occupat Idomeneus Phaestum patre Moeone Boro
<eoban. il. 5.67>	Progenitum, terra qui fertilis ubere Tharnae
<eoban. il. 5.68>	Venerat. hunc stantem curru, frenosque tenentem,
<eoban. il. 5.69>	Lyctius Idomeneus oblonga percutit hasta,
<eoban. il. 5.70>	Qua dextro est humero coniunctum pectus. at illum
<eoban. il. 5.71>	Semianimem curru nox occupat atra cadentem,
<eoban. il. 5.72>	Quem socii Idomenei spoliarunt fortibus armis.
<eoban. il. 5.73>	At Strophio natum genitore Scamandrion, altis
<eoban. il. 5.74>	Assuetum sylvis iuvenem, Latonia virgo
<eoban. il. 5.75>	Quem docuit captare feras, et figere telis,
<eoban. il. 5.76>	Assequitur prendens telo Menelaus acuto.
<eoban. il. 5.77>	Sed neque tunc misero pharetris armata Diana
<eoban. il. 5.78>	Profuit, aut longe iaculantes tela sagittae,
<eoban. il. 5.79>	Quo minus Atridae violenta occumberet hasta.
<eoban. il. 5.80>	Vulnus enim accepit fugiens in terga, sub alto
<eoban. il. 5.81>	Fixum humero, medio extabat de pectore ferrum,
<eoban. il. 5.82>	Ingentem sonitum super arma dedere cadentem.
<eoban. il. 5.83>	Meriones ferus inde Phereclum corripit, illo
<eoban. il. 5.84>	Harmonida genitum, quem diva fabrilibus olim
<eoban. il. 5.85>	Artibus erudiit Pallas, opera omnia doctum
<eoban. il. 5.86>	Artifici posuisse manu, fabrefecerat idem
<eoban. il. 5.87>	Pestiferas Paridi naves, quibus ultima Troiae,
<eoban. il. 5.88>	Et Phrygibus miseris causa est invecta malorum,
<eoban. il. 5.89>	Atque ipsi sibi: quod monitus et reddita stulti
<eoban. il. 5.90>	Spreverunt responsa, nec intellecta, deorum.
<eoban. il. 5.91>	Hoc igitur genitum fugientes inter adeptus
<eoban. il. 5.92>	Meriones, dextro in lumbo percussit. at hastae
<eoban. il. 5.93>	Intima per ventrem descendit in ilia ferrum.
<eoban. il. 5.94>	In genua ille gemens procumbit, et aegra trahentem
<eoban. il. 5.95>	Occupat, et dirum prohibet suspiria fatum.
<eoban. il. 5.96>	Pedaeum rapit inde Meges, Antenore natum,
<eoban. il. 5.97>	Sed dubia de matre nothum, quem diva Theano
<eoban. il. 5.98>	Nutriit, et propriis (hoc gratificata parenti)
<eoban. il. 5.99>	Aequavit natis: quem tunc et in agmine verso
<eoban. il. 5.100>	Consequitur, longaque premens transverberat hasta
<eoban. il. 5.101>	Phylides, qua cervicis coit ultima summae
<eoban. il. 5.102>	Vertebra, ferri acies sub lingua gutture fracto
<eoban. il. 5.103>	Transiit, et validos perfregit acumine dentes.
<eoban. il. 5.104>	Ille cadens, foeda iacuit porrectus arena,
<eoban. il. 5.105>	Dentibus et ferrum moriens hostile momordit.
<eoban. il. 5.106>	Eurypylus post hos, Euaemonis inclyta proles,
<eoban. il. 5.107>	Insignem sternit multis Hypsenora factis, Hypsenorem.
<eoban. il. 5.108>	Magnanimo genitum Dolopione, templa sacerdos
<eoban. il. 5.109>	Qui tenuit liquidi commissaque sacra Scamandri,
<eoban. il. 5.110>	Non secus ac deus in populo reverenter amatus.
<eoban. il. 5.111>	Hunc Euaemonides fugientem praepete cursu
<eoban. il. 5.112>	Consequitur, gladioque ferit: simul amputat ipsi
<eoban. il. 5.113>	Magna humeri cum parte manum, cadit ille, putremque
<eoban. il. 5.114>	Sanguine foedat humum: simul ambos lurida claudit
<eoban. il. 5.115>	Mors oculos, durique premit vis ultima fati.
<eoban. il. 5.116>	Talia funesto dum praelia marte geruntur,
<eoban. il. 5.117>	Haud facile agnoscas Diomedes utra sequatur
<eoban. il. 5.118>	Agmina, Troianosne, an fortes caedat Achivos:
<eoban. il. 5.119>	Sic campi medium insiluit, mediosque per hostes
<eoban. il. 5.120>	Proturbabat agens cuneos, atque obvia sternens
<eoban. il. 5.121>	Quaeque manu: similis fluvio, qui pluribus auctus
<eoban. il. 5.122>	Imbribus, exundante ruens rapit omnia cursu
<eoban. il. 5.123>	Obvia, constratosque insano gurgite pontes
<eoban. il. 5.124>	Devolvit non septa novos tenuere per agros,
<eoban. il. 5.125>	Non ullae obiectae moles: ruit impete vasto,
<eoban. il. 5.126>	Atque hominum sternit sata laeta, boumque labores,
<eoban. il. 5.127>	Sic Troum sternente acies Diomede ruebant,
<eoban. il. 5.128>	Iratum densae nec sustinuere phalanges.
<eoban. il. 5.129>	Talia quem totis aedentem funera campis,
<eoban. il. 5.130>	Sternentemque acies, et saevo marte furentem,
<eoban. il. 5.131>	Inclytus aspiciens genitore Lycaone natus
<eoban. il. 5.132>	Non tulit, et celeres aptans sua tela sagittas,
<eoban. il. 5.133>	Direxitque manu teretem (quo praestitit) arcum,
<eoban. il. 5.134>	Tydidenque alta surgentem in vulnera dextra
<eoban. il. 5.135>	Iuxta humerum feriens dextra percussit in ala,
<eoban. il. 5.136>	Per thoraca cavum telo sic fortiter acto,
<eoban. il. 5.137>	Ut parte ex alia ferratum extaret acumen,
<eoban. il. 5.138>	Et gravis effuso manaret sanguine thorax.
<eoban. il. 5.139>	Protinus ingenti clamore Lycaone natus
<eoban. il. 5.140>	Intonuit: Nunc magnanimi consiste Troes,
<eoban. il. 5.141>	Nunc equites inferte pedem, percussus ab arcu
<eoban. il. 5.142>	Optimus Argivum nostro est. nec posse videtur
<eoban. il. 5.143>	Vulnere ab hoc superesse diu, si misit Apollo
<eoban. il. 5.144>	Non frustra ex Lycia, nec me deus ipse fefellit.
<eoban. il. 5.145>	Talia iactabat memorans. nec vulnus acerbum
<eoban. il. 5.146>	Tydidae nocuit, sed tantum marte remisso
<eoban. il. 5.147>	E pugna excedens, petit agmina tuta suorum,
<eoban. il. 5.148>	Et currus et equos cum saucius ante stetisset,
<eoban. il. 5.149>	Sic Sthenelum alloquitur Capaneo patre creatum:
<eoban. il. 5.150>	Huc propere Capaneiade suavissime curru
<eoban. il. 5.151>	Descendens ades, et telum exitiale lacerto
<eoban. il. 5.152>	Exime, quod fixum affligit me vulnere acerbo.
<eoban. il. 5.153>	Haec ubi dixisset, Sthenelus de curribus altis
<eoban. il. 5.154>	Desilit in terram, et prope stans exemit acutum
<eoban. il. 5.155>	Ex humero telum, fluit ater arundine ducta
<eoban. il. 5.156>	Per tunicam perque arma viri de vulnere sanguis.
<eoban. il. 5.157>	Tunc bonus est clara Diomedes voce precatus:
<eoban. il. 5.158>	Aegida quassantis Iovis inclyta filia Pallas,
<eoban. il. 5.159>	Me dea me precor exaudi, si quando parentem
<eoban. il. 5.160>	Aut me, dura tua iuvisti in praelia dextra,
<eoban. il. 5.161>	Nunc mihi diva fave, solitas nunc adstrue vires,
<eoban. il. 5.162>	Ut telo cadat et manuum virtute mearum
<eoban. il. 5.163>	Ille vir, incautum qui me percussit acerbo
<eoban. il. 5.164>	Vulnere, iactavitque nec ultra lumine solis
<eoban. il. 5.165>	Posse frui, superasque haurire diutius auras.
<eoban. il. 5.166>	Talibus orantem Iove nata audivit, et ultro
<eoban. il. 5.167>	Accedens propius, reparavit robore multo
<eoban. il. 5.168>	Membra manusque pedesque viri. cui deinde loquuta est.
<eoban. il. 5.169>	Esto animo forti atque bono, fili inclyte Tydei,
<eoban. il. 5.170>	Nec dubita Troiana tuo petere agmina ferro.
<eoban. il. 5.171>	Namque tibi patrias immisi in pectora vires,
<eoban. il. 5.172>	Intrepidumque animum, qualem fortissimus olim
<eoban. il. 5.173>	Oenides habuit Tydeus, atque insuper atram
<eoban. il. 5.174>	Ex oculis nubem eripui, ut cognoscere possis
<eoban. il. 5.175>	Sive dei seu sint homines qui bella capessant,
<eoban. il. 5.176>	Ne tu forte deum contra immortalia pugnes
<eoban. il. 5.177>	Numina: ni veniat Venus huc Iovis inclyta magni
<eoban. il. 5.178>	Filia. quae si forsitan his se immisceat armis,
<eoban. il. 5.179>	Illi ne metuas hostile immittere ferrum.
<eoban. il. 5.180>	Tantum effata, retro concessit caesia Pallas.
<eoban. il. 5.181>	Ipse novas nactus triplicato robore vires
<eoban. il. 5.182>	Tydides, volat ad primos animosior hostes,
<eoban. il. 5.183>	Immiscetque manus, et proterit agmina Troum.
<eoban. il. 5.184>	Impastus ceu plena leo per ovilia grassans,
<eoban. il. 5.185>	Quem procul incautum confixit arundine pastor,
<eoban. il. 5.186>	Nec tamen inflixit vulnus letale, sed haerens
<eoban. il. 5.187>	Plus acuit telum, et maiores suscitat iras.
<eoban. il. 5.188>	Ille furit, latet attonitus post limina pastor,
<eoban. il. 5.189>	Deseruitque gregem: faciunt loca sola timorem.
<eoban. il. 5.190>	At trepidae glomerantur oves formidine in arctum,
<eoban. il. 5.191>	Prosiluit stabulis victor leo, non secus ira
<eoban. il. 5.192>	Percitus in Troas rabida Calidonius heros
<eoban. il. 5.193>	Aestuat, arma ferens circum, et fera praelia miscet.
<eoban. il. 5.194>	Atque hic Astynoum raptans, et Hypenora regem
<eoban. il. 5.195>	Conficit, hunc hasta sub inutilis orbe papillae
<eoban. il. 5.196>	Traiicit, illi humerum magno ferus ense recidit,
<eoban. il. 5.197>	Qua vires iunctura dabat, de corpore totum.
<eoban. il. 5.198>	Hos ita confectos linquens, in Abanta superbum
<eoban. il. 5.199>	Fertur. et illustrem Polyidon sanguine fratres
<eoban. il. 5.200>	Eurydamante satos, qui pallida somnia noctis
<eoban. il. 5.201>	Monstriferae callebat, et ut non vana docebat.
<eoban. il. 5.202>	Sed non bella suis ineuntibus horrida natis
<eoban. il. 5.203>	Per sua luctificam praedixit somnia noctem,
<eoban. il. 5.204>	Quam miseris tristi Diomedes intulit ira.
<eoban. il. 5.205>	Inde Thoona petit, Xanthumque, virentibus ambos
<eoban. il. 5.206>	Corporibus iuvenes, natos patre Phoemone, sed quos
<eoban. il. 5.207>	Praeter non alios habuit pater, inde nec ullos
<eoban. il. 5.208>	Progeniturus erat, fractusque, et inutilis aevo.
<eoban. il. 5.209>	Hos tibi Tydides perimens vitalibus auris
<eoban. il. 5.210>	Ambos eripuit, misero suspiria patri
<eoban. il. 5.211>	Tristia, et innumeros luctus lachrimasque relinquens,
<eoban. il. 5.212>	Non iterum e bello redeuntes amplius illo
<eoban. il. 5.213>	Visuro natos, et quae cumulaverat ipsis
<eoban. il. 5.214>	Cuncta relicturo hesternis haeredibus olim.
<eoban. il. 5.215>	Inde duos occidit, Echemonaque, Chromiumque,
<eoban. il. 5.216>	Dardanida Priamo genitos, quos unus habebat
<eoban. il. 5.217>	Currus. in hos magno Diomedes impete facto,
<eoban. il. 5.218>	Sicut in armentum per pascua lata cruento
<eoban. il. 5.219>	Irruit ore leo, ac prensum cervice reflexa
<eoban. il. 5.220>	Sternit humi taurumve gravem, fortemve iuvencum:
<eoban. il. 5.221>	Sic tunc Priamidas fratres violenter ab alto
<eoban. il. 5.222>	Deiicit axe furens, spoliatque recentibus armis
<eoban. il. 5.223>	Tydides, et equos captos iubet agmine duci
<eoban. il. 5.224>	Ad celeres Graium, tentoria tuta, carinas.
<eoban. il. 5.225>	Quem simul Aeneas populantem Troia vidit
<eoban. il. 5.226>	Agmina, mox propero cursu per tela, per hostes
<eoban. il. 5.227>	Pandaron inquirens fertur, diis aequiparandum,
<eoban. il. 5.228>	Et bello egregium, fortique Lycaone natum:
<eoban. il. 5.229>	Quem simul invenit, sic est affatus amicum:
<eoban. il. 5.230>	Heu ubi nunc arcus? ubi tela volucria dudum
<eoban. il. 5.231>	Pandare fessa iacent? quorum tibi nemo vir unus
<eoban. il. 5.232>	Par fuit arte prius, qui vel contendere tecum
<eoban. il. 5.233>	Posset, non Lyciae tota de gente feracis,
<eoban. il. 5.234>	Non etiam his terris, quo nunc ea gloria cessit?
<eoban. il. 5.235>	Verum age sublatis manibus, votisque vocatum
<eoban. il. 5.236>	Supplicibus venerare Iovem, diramque sagittam
<eoban. il. 5.237>	(Quisquis is est) immitte viro, qui Troia tanto
<eoban. il. 5.238>	Robore castra quatit, qui tot praestantia nigrae
<eoban. il. 5.239>	Corpora demittit morti, genua aegra resolvens,
<eoban. il. 5.240>	Ni deus hic aliquis memores exerceat iras
<eoban. il. 5.241>	In Phrygas, ob solitas sacra intermissa per aras.
<eoban. il. 5.242>	Dura quidem res est mortalibus ira deorum.
<eoban. il. 5.243>	Pandarus huic contra sic reddidit. Optime Teucrum
<eoban. il. 5.244>	Arbiter Aenea, certe ille vir omnia forti est
<eoban. il. 5.245>	Tydidae similis, quem cur non esse putemus?
<eoban. il. 5.246>	Agnosco clypeum, galeaeque comantis onustum
<eoban. il. 5.247>	Cristarum pennis apicem, nosco aere coruscos
<eoban. il. 5.248>	Aeripedes, sed non penitus discernere possum
<eoban. il. 5.249>	Sitne homo, sitne deus, sitne hic quem Tydea magnum
<eoban. il. 5.250>	Progenuisse ferunt. nec enim sine numine divum
<eoban. il. 5.251>	Quae facit, ista facit. sed adest, atque auxiliatur
<eoban. il. 5.252>	Huic aliquis superum, nebulae velatus amictu,
<eoban. il. 5.253>	Spicula qui vertens alio deflexit ab huius
<eoban. il. 5.254>	Corpore. nam dextrum huic humerum stridente sagitta
<eoban. il. 5.255>	Traieci, qua summa cavus praecordia thorax
<eoban. il. 5.256>	Contegit, et tali confectum vulnere liqui,
<eoban. il. 5.257>	Ut cito sperarem subiturum Pallida Ditis
<eoban. il. 5.258>	Regna virum, vesci nec posse diutius aura
<eoban. il. 5.259>	Luminis aerii: sed me spes ista fefellit.
<eoban. il. 5.260>	Nam neque perdomui, neque ad impia tartara misi,
<eoban. il. 5.261>	Irato (sic credo) aliquo mihi numine divum.
<eoban. il. 5.262>	Nunc etiam currus et equi, quibus utar in hostem,
<eoban. il. 5.263>	Non adsunt mihi. namque domi bis quinque relicti
<eoban. il. 5.264>	Sunt mihi plus uno currus, paulo ante parati
<eoban. il. 5.265>	Instructique armis, fabre quos optima circum
<eoban. il. 5.266>	Vela tegunt, quorum biiuges ad quemlibet unum
<eoban. il. 5.267>	Stant gemini, phalerisque instructi albentia pascunt
<eoban. il. 5.268>	Hordea, pinguificae nec copia defit avenae.
<eoban. il. 5.269>	Quos me saepe senex et clarus marte Lycaon,
<eoban. il. 5.270>	Auxilio vobis abiturum ducere iussit,
<eoban. il. 5.271>	Cornipedumque iugo tractos ascendere currus,
<eoban. il. 5.272>	Et quantas habeam vires ostendere bello
<eoban. il. 5.273>	Troianis ducibus. sed nec rationibus ullis
<eoban. il. 5.274>	Persuasit pater. ergo et equos currusque reliqui,
<eoban. il. 5.275>	Quodque videbatur melius multo esse, peperci
<eoban. il. 5.276>	Cornipedum gregibus, ne forte ad Pergama ductos
<eoban. il. 5.277>	Pabula deficerent, qui nunc pascuntur in altis
<eoban. il. 5.278>	Assueti stabulis pinguescere, ad Ilion altum.
<eoban. il. 5.279>	Ipse pedes veni telis his fretus, et arcu,
<eoban. il. 5.280>	Quae tamen heu nostrum non adiutura laborem
<eoban. il. 5.281>	Necquicquam arma tuli. nam vulnera vana duobus
<eoban. il. 5.282>	Fixerunt hodie ducibus, forti Diomedi,
<eoban. il. 5.283>	Et forti Atridae: quos sic ego fortiter ici,
<eoban. il. 5.284>	Multus ut amborum flueret de corpore sanguis,
<eoban. il. 5.285>	Nec tamen occiderent, sed plus flammantibus ira
<eoban. il. 5.286>	Irritati animis in praelia saeva redirent.
<eoban. il. 5.287>	Illo nempe die me fata inimica tulerunt,
<eoban. il. 5.288>	Improba quo sacris a postibus arma refixi,
<eoban. il. 5.289>	Quando sacram Troiae multis comitantibus urbem
<eoban. il. 5.290>	Accessi, laturus opem Phrygibusque colonis,
<eoban. il. 5.291>	Et tibi cum primis Hector fortissime Teucrum.
<eoban. il. 5.292>	Quod si iterum patrios olim rediisse penates
<eoban. il. 5.293>	Contingat mihi, et his oculis vidisse relictos
<eoban. il. 5.294>	Uxorem, natosque, domumque nitentibus altam
<eoban. il. 5.295>	Turribus, externus caput a cervice resectum
<eoban. il. 5.296>	Auferat hoc aliquis, si non ego protinus isthaec
<eoban. il. 5.297>	Tela manu frangens, si non hos protinus arcus
<eoban. il. 5.298>	Iniiciam rapido crepitantibus igne caminis,
<eoban. il. 5.299>	Usque adeo mihi cassa manu, sic vana fuerunt.
<eoban. il. 5.300>	Reddidit Aeneas, Troum dux, ista loquuto:
<eoban. il. 5.301>	Ne vero, ne sic loquere inclyte Pandare. verum
<eoban. il. 5.302>	Praestiterit, fueritque nihil magis utile, quam si
<eoban. il. 5.303>	Hunc et equis contra curruque volante feramur.
<eoban. il. 5.304>	Tydiden, seu quisquis is est. hos ergo iugales,
<eoban. il. 5.305>	Hos currus conscende, fac ut cognoscere possis
<eoban. il. 5.306>	Quam duro valeant in aperti pulvere campi
<eoban. il. 5.307>	Troiani aeripedes, quam sint in bella feroces,
<eoban. il. 5.308>	Quam facili motu partes flectantur in omnes,
<eoban. il. 5.309>	Seu quando fugiunt hostem, seu quando sequuntur.
<eoban. il. 5.310>	Qui si forte fuga pulsi referantur ad urbem,
<eoban. il. 5.311>	Et ferus auxilium Tydidae Iuppiter addat,
<eoban. il. 5.312>	Et decus adiiciat, salvos et ab hoste receptos
<eoban. il. 5.313>	Nos praestare queant. sed nunc age sume flagellum,
<eoban. il. 5.314>	Frenaque pulchra manu, currumque auriga guberna.
<eoban. il. 5.315>	Ipse ego descendens ab equis audacter in hostem
<eoban. il. 5.316>	Pugnabo: vel tu, si vis descende, relinquens
<eoban. il. 5.317>	Hos mihi cornipedes curru subeunte regendos.
<eoban. il. 5.318>	Dixerat. at placido sermone Lycaone natus,
<eoban. il. 5.319>	Aenea tibi serva, inquit, tua frena, tuosque
<eoban. il. 5.320>	Dirige equos, curruque move parere paratos,
<eoban. il. 5.321>	Aurigae magis assueto, ne forte feroces
<eoban. il. 5.322>	Si rabida devicti ambo Diomedis ab ira
<eoban. il. 5.323>	Fugerimus. mea flagra sequi et mea verba recusent,
<eoban. il. 5.324>	Exoptemque tuam vocem, nec verbere cogi
<eoban. il. 5.325>	Possint, ut pugna excedant, nos opprimat hostis
<eoban. il. 5.326>	Tydides, ipsosque abducat ad agmina Graium
<eoban. il. 5.327>	Captivos. nunc ergo tuos tu dirige currus,
<eoban. il. 5.328>	Ipse virum excipiam venientem hac fortiter hasta.
<eoban. il. 5.329>	Talia colloquiis inter se verba serebant,
<eoban. il. 5.330>	Currum ascendentes varium, rapidisque citati
<eoban. il. 5.331>	Nitebantur equis, fortem in Diomedea, promptis
<eoban. il. 5.332>	Aggressuri animis, et depugnare parati.
<eoban. il. 5.333>	Quos ubi vidisset Sthenelus Capaneius heros,
<eoban. il. 5.334>	Dorica praecipiti subeuntes agmina cursu,
<eoban. il. 5.335>	Taliter est propera Diomedi voce loquutus:
<eoban. il. 5.336>	Tydida dilecte animo mihi, quos ego cerno
<eoban. il. 5.337>	Adventare viros, fortissima tela gerentes,
<eoban. il. 5.338>	Et tecum certare animis armisque paratos?
<eoban. il. 5.339>	Horum alter (video) praestanti est Pandarus arcu
<eoban. il. 5.340>	Invictus, Lycio genitore Lycaone cretus:
<eoban. il. 5.341>	Alter magnanimi Anchisae, Venerisque superbae
<eoban. il. 5.342>	Filius Aeneas. quare huc age ab agmine paulum
<eoban. il. 5.343>	Deflexis cedamus equis, nec tu mihi primam
<eoban. il. 5.344>	Insilias aciem, ne forsitan improbus hostis
<eoban. il. 5.345>	Opprimat incautum, et spoliatum lumine linquat.
<eoban. il. 5.346>	Talia dicentem Diomedes lumine torvo
<eoban. il. 5.347>	Inspiciens: Ne vero, inquit, ne talia verbis
<eoban. il. 5.348>	Persuadere velis, nec enim potes, et mihi turpe est,
<eoban. il. 5.349>	Nec specimen generosi animi, seu cedere retro
<eoban. il. 5.350>	Pugnantem, sive hoste metu veniente moveri.
<eoban. il. 5.351>	Et mihi sunt validae pugnanda in praelia vires,
<eoban. il. 5.352>	Et nec equis fidens animus, nec praepete curru:
<eoban. il. 5.353>	Quos neque conscendam, neque cedam ex agmine retro,
<eoban. il. 5.354>	Sed potius vadam venientibus obvius ipsis,
<eoban. il. 5.355>	Excipiamque manu, modo provida Palladis almae
<eoban. il. 5.356>	Gratia non desit, certe redeuntibus ambo
<eoban. il. 5.357>	Non revehentur equis, quod si non forsitan ambos
<eoban. il. 5.358>	Interimam. nostra saltem cadet alter ab hasta
<eoban. il. 5.359>	Confossus. sed tu memori mea dicta repone
<eoban. il. 5.360>	Pectore: si palmam mihi Pallas utroque perempto
<eoban. il. 5.361>	Contulerit duplicem, tu protinus arripe frenis
<eoban. il. 5.362>	Aeneae aeripedes, et duc ex agmine Troum
<eoban. il. 5.363>	Ad diversa comatorum tentoria Graium,
<eoban. il. 5.364>	Illorum de stirpe satos quos Iuppiter olim
<eoban. il. 5.365>	Pro Ganymede dedit Troi, cum praepes ab Ida
<eoban. il. 5.366>	Raptasset puerum: meliores omnibus illi
<eoban. il. 5.367>	Quos Sol cumque vagus, quoscunque Aurora renascens
<eoban. il. 5.368>	Spectat equos, quibus Anchises de gente suarum
<eoban. il. 5.369>	Cum subdisset equas, clam Laomedonte iugales
<eoban. il. 5.370>	Sex tulit inde nothos, quos et praesepibus altis
<eoban. il. 5.371>	Intulit, et vigili cura commisit alendos,
<eoban. il. 5.372>	Quattuor ipse quidem retinens, duo corpora forti
<eoban. il. 5.373>	Tradidit Aeneae volucrum quos cernis equorum
<eoban. il. 5.374>	Quorum si dederit nobis fortuna potiri,
<eoban. il. 5.375>	Non decus exiguum famae nos inde sequetur.
<eoban. il. 5.376>	Sic alternantes hi mutua dicta serebant.
<eoban. il. 5.377>	Interea rapidis aderant iam cursibus hostes,
<eoban. il. 5.378>	Verba Lycaonius quorum haec prior intulit heros:
<eoban. il. 5.379>	Magnanime, armipotens, magni sate sanguine Tydei,
<eoban. il. 5.380>	Perdere te nostrae nondum potuere sagittae,
<eoban. il. 5.381>	Et vano (ut video) perstrinxit vulnere telum.
<eoban. il. 5.382>	Nunc tamen experiar num sit foelicior ictu
<eoban. il. 5.383>	Hasta mea vibrata manu, sintne irrita semper
<eoban. il. 5.384>	Vulnera quae facio. sic dixit, et acer in hostem
<eoban. il. 5.385>	Coniicit intorquens hastam: quae missa per orbem
<eoban. il. 5.386>	Ingentis clypei penetrans, thoracis aheni
<eoban. il. 5.387>	Aere repercussa est. sed enim ceu vulnere vero
<eoban. il. 5.388>	Pandarus exultans: Iam nunc, ait, acta sub imum
<eoban. il. 5.389>	Transiit hasta latus, tandem letalia sentis
<eoban. il. 5.390>	Vulnera Tydida. nec enim puto vivere posse
<eoban. il. 5.391>	Te nunc, et plagae superesse diutius isti,
<eoban. il. 5.392>	Sed mihi morte tua decus immortale daturum.
<eoban. il. 5.393>	Talia iactanti Diomedes pectore forti
<eoban. il. 5.394>	Intrepidus: Vana haec, inquit, stolidissime iactas,
<eoban. il. 5.395>	Falleris, haud quaquam pervenit ad intima ferrum
<eoban. il. 5.396>	Pectora, nec misso fecisti vulnera telo.
<eoban. il. 5.397>	Sed vos non simili casu fortuna levarit.
<eoban. il. 5.398>	Nam vobis fugere hinc prius haud erit ulla facultas,
<eoban. il. 5.399>	Quam nostro telo vestrum cadat alter, et atro
<eoban. il. 5.400>	Imbuat arma feri crudelia sanguine Martis.
<eoban. il. 5.401>	Dixit, et intorsit iaculum, quod Pallas acutae
<eoban. il. 5.402>	Circa oculos nari invexit, penetrante per albos
<eoban. il. 5.403>	Ferri acie dentes, revolubilis ultima linguae
<eoban. il. 5.404>	Vincula dissecuit, donec postrema cruentae
<eoban. il. 5.405>	Cervicis confregit, et ipsum e vulnere telum
<eoban. il. 5.406>	Extitit. ille cadens curru, fulgentibus armis
<eoban. il. 5.407>	Dat sonitum ingentem, late resonante ruina
<eoban. il. 5.408>	Consternantur equi, moriens ille exuit auras
<eoban. il. 5.409>	Aethereas, unaque animus sanguisque relinquunt.
<eoban. il. 5.410>	Tum subito ingenti clypeo metuendus et hasta
<eoban. il. 5.411>	Advolat Aeneas, veritus ne exangue cadaver
<eoban. il. 5.412>	Eriperent Danai. circum quod maximus heros,
<eoban. il. 5.413>	Ut leo cui vires animum dant, arma ferebat,
<eoban. il. 5.414>	Nunc clypeum obiectans, nunc irrumpentibus hasta
<eoban. il. 5.415>	Obsistens, simul horrendo clamore fremebat,
<eoban. il. 5.416>	Stringere in adversos ferrum exitiale paratus,
<eoban. il. 5.417>	Quicunque auderent se contra insistere pugnae.
<eoban. il. 5.418>	Corripit hic ingens immani pondere saxum
<eoban. il. 5.419>	Tydides, quod nec lecti duo tollere possent
<eoban. il. 5.420>	Qualia nunc hominum producit corpora tellus.
<eoban. il. 5.421>	Hoc cum tunc facili ille manu, solusque tulisset,
<eoban. il. 5.422>	Misit in Aeneam: quod coxae mobilis ossi
<eoban. il. 5.423>	Illatum, femur afflixit, solidaeque resolvit
<eoban. il. 5.424>	Cardine luxato nervos compaginis ambos.
<eoban. il. 5.425>	Ille genu labente solo procumbit, et aegre
<eoban. il. 5.426>	Innitens manibus, cubito se sustulit heros.
<eoban. il. 5.427>	Iamque caput nigrae circumvolvere tenebrae,
<eoban. il. 5.428>	Et nox ante oculos perituri densa volabit,
<eoban. il. 5.429>	Certa pernicies aderat, nisi diva tulisset
<eoban. il. 5.430>	Mater opem nato (quem pascua laeta tenenti
<eoban. il. 5.431>	Anchisae peperit Venus) et complexa lacertis
<eoban. il. 5.432>	Texisset niveis carissima corpora nati,
<eoban. il. 5.433>	Splendida praetendens nitidi velamina pepli,
<eoban. il. 5.434>	Ne qua ferire queant Danaum venientia tela
<eoban. il. 5.435>	Pectora nuda viri, medio ex ardore cruenti
<eoban. il. 5.436>	Abducens belli, imparibus defendit ab armis.
<eoban. il. 5.437>	Tum memor imperii Sthenelus, Capaneia proles,
<eoban. il. 5.438>	Tydidae deduxit equos, et ab agmine tutos
<eoban. il. 5.439>	Constituit, curruque graves religavit habenas.
<eoban. il. 5.440>	Et mox Aeneae pulchro candore iubarum
<eoban. il. 5.441>	Praestantes invasit equos, traxitque refixos
<eoban. il. 5.442>	Ex acie Troum pulchra ad tentoria Graium,
<eoban. il. 5.443>	Deipyloque dedit socio, quo carior illi
<eoban. il. 5.444>	Non fuit aequales inter. mox ille receptos
<eoban. il. 5.445>	Ad pulchros curvo stantes in littore naves
<eoban. il. 5.446>	Duxit equos, ac Tydiden Capaneius heros
<eoban. il. 5.447>	Curribus insistens, ac frena undantia tendens
<eoban. il. 5.448>	Assequitur, sociisque addit se strennuus armis.
<eoban. il. 5.449>	Qui tunc in Venerem vesana percitus ira,
<eoban. il. 5.450>	Marte ferebatur saevo, non inscius illam
<eoban. il. 5.451>	Esse deam, non quae bellis aut fortibus armis
<eoban. il. 5.452>	Praesideat, qualis Iovis inclyta filia Pallas,
<eoban. il. 5.453>	Aut saevo quatiens urbes Bellona tumultu:
<eoban. il. 5.454>	Sed quae degeneres luxus, et inertia curet
<eoban. il. 5.455>	Ocia. quam, postquam perruperat agmina ferro
<eoban. il. 5.456>	Densa virum, prope contingens tenuissima pepli
<eoban. il. 5.457>	Ambrosii scindens velamina, qualia divae
<eoban. il. 5.458>	Texuerunt Charites, divam ferit, altaque summae
<eoban. il. 5.459>	Vulnere membra manus diro perstringit, et ipsam
<eoban. il. 5.460>	Usque volam duri transegit acumine ferri.
<eoban. il. 5.461>	Transiit hasta cutem divini corporis, unde
<eoban. il. 5.462>	Immortalis iit manans de vulnere sanguis,
<eoban. il. 5.463>	Qualem membra solent magnorum fundere divum.
<eoban. il. 5.464>	Nam nec edunt fruges, nec vina liquentia potant,
<eoban. il. 5.465>	Atque ideo exangues dii sunt, et morte carentes.
<eoban. il. 5.466>	At Venus insueti sensu exanimata doloris
<eoban. il. 5.467>	Ingemuit, magnisque ferit plangoribus auras,
<eoban. il. 5.468>	Dimisitque manu sicut complexa ferebat
<eoban. il. 5.469>	Ereptum laeto natum. quem Phoebus Apollo
<eoban. il. 5.470>	Suscipiens manibus, nebula contexit opaca,
<eoban. il. 5.471>	Ne quis Achivorum conspectum comminus armis
<eoban. il. 5.472>	Appetat, adversi figens in pectora telum,
<eoban. il. 5.473>	Atque animum inde trahens celeres dispergat in auras.
<eoban. il. 5.474>	At Venerem magna fugientem voce sequutus
<eoban. il. 5.475>	Tydides: Desiste (inquit) Iove nata, virorum
<eoban. il. 5.476>	Arma sequi, fuge bella Venus, fera praelia linque.
<eoban. il. 5.477>	An tibi non satis est, quod mollia pectora sexus
<eoban. il. 5.478>	Foeminei expugnas? et decipis arte maligna
<eoban. il. 5.479>	Imbelles animos? nisi nostra quoque arma lacessas?
<eoban. il. 5.480>	Queis te si immittes iterum, nec stulta quiesces,
<eoban. il. 5.481>	Martia bella tuo disces vitare periclo.
<eoban. il. 5.482>	Dixit. at illa gravi cruciatu tristis abibat,
<eoban. il. 5.483>	Multa gemens, nigroque decentia membra cruore
<eoban. il. 5.484>	Defoedans. quam suscipiens variabilis Iris,
<eoban. il. 5.485>	Eductam pugna, celerique per aera curru
<eoban. il. 5.486>	Avectam, Marti, quem laeva a parte sedentem
<eoban. il. 5.487>	Nube cava, subnixum hasta, curruque soluto
<eoban. il. 5.488>	Stante ab equis, offenderunt, pugnasque videntem,
<eoban. il. 5.489>	Detulit. huic genua inclinans, sic diva loquuta est:
<eoban. il. 5.490>	Chare age mi frater, me suscipe, et hisce faveto
<eoban. il. 5.491>	Utar equis germane tuis, quibus ardua Olympi
<eoban. il. 5.492>	Regna petam, sedes divum. me namque dolores
<eoban. il. 5.493>	Immodici cruciant, quibus immanissimus hostis
<eoban. il. 5.494>	Tydides miseram affecit. namque ille deorum
<eoban. il. 5.495>	Audeat ire patrem contra, bellumque movere.
<eoban. il. 5.496>	Talia dicenti, Mars aurea frena ferentes
<eoban. il. 5.497>	Tradit equos. illa et currum conscendit, et alto
<eoban. il. 5.498>	Corde premit gemitus, simul Iride versicolore
<eoban. il. 5.499>	Aurigante manu, frenosque, et sponte volantes
<eoban. il. 5.500>	Immittente in equos, et agentem verbera virgam.
<eoban. il. 5.501>	Postquam est ad divum sedes, excelsaque ventum
<eoban. il. 5.502>	Tecta Iovis, sistit currus, et frena resolvit
<eoban. il. 5.503>	Velox Iris equis, et dulcia pabula praebet,
<eoban. il. 5.504>	Ambrosiam: tum procumbens formosa Dionae
<eoban. il. 5.505>	In genua est affusa Venus genitricis amatae.
<eoban. il. 5.506>	Illa amplexa manu natam dextraque, prehendens,
<eoban. il. 5.507>	Quis te (ait) o divum lepidissima filia tantis
<eoban. il. 5.508>	Cladibus affecit? tanquam manifesta patraris
<eoban. il. 5.509>	Flagitia, atque aliqua in culpa deprensa fuisses.
<eoban. il. 5.510>	Cui Venus: Ille ferox animi, quem Tydea fortem
<eoban. il. 5.511>	Progenuisse ferunt, ille hoc me affecit acerbo
<eoban. il. 5.512>	Vulnere, conatam bello caedique cruentae
<eoban. il. 5.513>	Subtrahere Aeneam, mihi quod carissimus esset
<eoban. il. 5.514>	Omnibus ex aliis quos unquam enixa fuissem.
<eoban. il. 5.515>	Nam neque cum Danais Troianisque amplius armis
<eoban. il. 5.516>	Certatur, cum diis Danai, divique vicissim
<eoban. il. 5.517>	Cum Danais pugnant. cui talia verba loquutae,
<eoban. il. 5.518>	Respondens formosa Dione: cara fer, inquit,
<eoban. il. 5.519>	Filia, quem pateris, nihil indignata, dolorem.
<eoban. il. 5.520>	Multi alii superum coelestia templa colentum
<eoban. il. 5.521>	Saepe tulere graves humana ex gente labores,
<eoban. il. 5.522>	Saepe etiam his illi gravia inflixere vicissim.
<eoban. il. 5.523>	Arbiter armorum gravia est Mars passus, ut illum
<eoban. il. 5.524>	Otus, Aloeo geniti, fortisque Ephialtes
<eoban. il. 5.525>	Coniectum fratres in fortia vincla ligarunt.
<eoban. il. 5.526>	Nam tunc aere gravem iacuit detrusus in ollam,
<eoban. il. 5.527>	Donec tredecimi fluxerunt tempora mensis.
<eoban. il. 5.528>	Atque illic periisset inexaturabilis ille
<eoban. il. 5.529>	Armorum dominus, nisi pulchra Eriboea noverca
<eoban. il. 5.530>	Mercurium misisset, ut illi vincula furtim
<eoban. il. 5.531>	Solveret excutiens, iam multa incommoda passo.
<eoban. il. 5.532>	Passa etiam Iuno est, dextram quando illa mamillam
<eoban. il. 5.533>	Amphitryoniadae percussa tricuspide telo,
<eoban. il. 5.534>	Immedicabilibus quo diva doloribus usta est.
<eoban. il. 5.535>	Ipse quoque ingentes, Erebi regnator, eodem
<eoban. il. 5.536>	Laesus ab Alcida fertur sensisse dolores,
<eoban. il. 5.537>	Quando illum telo feriens percussit acuto
<eoban. il. 5.538>	Ad Pylon, inter adhuc inhumata cadavera nactus.
<eoban. il. 5.539>	Cum forti ergo humero staret letalis arundo,
<eoban. il. 5.540>	Ille dolore amens, animoque et corpore totus
<eoban. il. 5.541>	Deficeret, propere magnum conscendit Olympum.
<eoban. il. 5.542>	Illic sicut erat Paeon medicantibus herbis
<eoban. il. 5.543>	Pharmaca conficiens, tristem relevantia morbum
<eoban. il. 5.544>	Servavit, quia nil divo mortale fuisset.
<eoban. il. 5.545>	Infoelix, quem sic liquit reverentia divum,
<eoban. il. 5.546>	Ut facere auderet coelestibus impia, et ipsos
<eoban. il. 5.547>	Impeteret telis, et vulnera tristia ferret.
<eoban. il. 5.548>	Sed tibi glauca oculos nocuit, te vulnere Pallas
<eoban. il. 5.549>	Hoc, quo Tydides, miseram multavit acerbo.
<eoban. il. 5.550>	Demens, qui non hoc animo praeviderit, ipsum
<eoban. il. 5.551>	Haudquaquam fieri longaevum posse virum, qui
<eoban. il. 5.552>	Cum diis bella gerat. non illi a marte reverso
<eoban. il. 5.553>	Ad genua alludent titubantes dulcia nati,
<eoban. il. 5.554>	Et patrium tremulo nomen clamore vocantes.
<eoban. il. 5.555>	Nunc igitur quanquam virtute et robore praestat,
<eoban. il. 5.556>	Talia Tydides consideret omnia secum,
<eoban. il. 5.557>	Ne quis ei obveniat qui sit praestantior armis,
<eoban. il. 5.558>	Ne quando Aegiale casta Adrasteia proles
<eoban. il. 5.559>	Excitet e somno moerens quem forte suorum,
<eoban. il. 5.560>	Qui thalamo coeat secum, quemque illa maritum
<eoban. il. 5.561>	Eligat, Argivos superantem laudibus omnes,
<eoban. il. 5.562>	Illa eadem coniux Diomedeos inclyta magni.
<eoban. il. 5.563>	Sic ait, atque manu saniem detersit utraque
<eoban. il. 5.564>	E palma Veneris: quam curans, vulnus acerbum
<eoban. il. 5.565>	Mitigat, et durum pepulit medicata dolorem.
<eoban. il. 5.566>	Talia spectantes Pallas, et regia Iuno,
<eoban. il. 5.567>	Ipsum coeperunt verbis mordacibus ambae
<eoban. il. 5.568>	Irritare Iovem, cui sic prior inclyta Pallas
<eoban. il. 5.569>	Iuppiter, anne loquuturae quae mente voluto
<eoban. il. 5.570>	Irascere mihi? Venus haec studiosa suarum
<eoban. il. 5.571>	Troiadum, dum forte aliquam perducit ad ipsas
<eoban. il. 5.572>	Gentis Acheiadum vultu praestante puellam,
<eoban. il. 5.573>	Dumque fovet, tangitque manu, dum cingula tractat,
<eoban. il. 5.574>	In tereti mollem laceravit acumine dextram.
<eoban. il. 5.575>	Sic ait. at ridens hominum sator atque deorum,
<eoban. il. 5.576>	His blandam alloquitur compellans nomine Cyprin:
<eoban. il. 5.577>	Non est (crede) tui mea filia muneris, istas
<eoban. il. 5.578>	Bellorum tractare arteis. tua munera sunto,
<eoban. il. 5.579>	Pectoribus iuvenum dulces immittere flammas,
<eoban. il. 5.580>	Legitimique faces curare et foedera lecti:
<eoban. il. 5.581>	Bellica Mars Pallasque ferox certamina curent.
<eoban. il. 5.582>	Sic inter sese divi dum multa loquuntur,
<eoban. il. 5.583>	Interea Aenean Diomedes plurimus urget.
<eoban. il. 5.584>	Et quanquam manibus cognosset Apollinis illum
<eoban. il. 5.585>	Defendi, nihil ille deum magnumque potentemque
<eoban. il. 5.586>	Est veritus, sed in Aeneam ferventior ibat,
<eoban. il. 5.587>	Occisurus et illum, atque arma illa inclyta secum
<eoban. il. 5.588>	Asportaturus, spoliaturusque iacentem,
<eoban. il. 5.589>	Si qua sinat fortuna. ter ergo immanis in hostem
<eoban. il. 5.590>	Insiluit, ter conanti deus ipse coruscum
<eoban. il. 5.591>	Opposuit clypeum: quarto, cum more furentis
<eoban. il. 5.592>	Daemonis irrueret, sic illum affatus Apollo est:
<eoban. il. 5.593>	Verum age Tydida, quo progrediare videto,
<eoban. il. 5.594>	Cede retro, nec te diis immortalibus aequum
<eoban. il. 5.595>	Esse velis, nunquam genus hoc mortale virorum
<eoban. il. 5.596>	Aequiparare queas diis fine carentibus omni.
<eoban. il. 5.597>	Sic ait. at longe iaculantis Apollinis iram
<eoban. il. 5.598>	Tydides veritus, cito se retro ipse recepit.
<eoban. il. 5.599>	At deus Aenean acie ex ardente remotum
<eoban. il. 5.600>	Intulit augustis Troianae moenibus urbis,
<eoban. il. 5.601>	In templum sibi sacratum, quo scilicet illum
<eoban. il. 5.602>	Et Latona parens, soror et Diana foverent
<eoban. il. 5.603>	In spacioso aditu: simul ipse ad imaginis instar
<eoban. il. 5.604>	Aeneae deus idolon confinxit, ut esset
<eoban. il. 5.605>	Cuncta Anchisiadae similis fulgentibus armis,
<eoban. il. 5.606>	Quod circum Troesque et Achivum instructa iuventus
<eoban. il. 5.607>	Pugnabant, instaurantes durissima passim
<eoban. il. 5.608>	Praelia, fulgebant clypei, vaga tela volabant.
<eoban. il. 5.609>	Tum sic fulmineum Martem est affatus Apollo:
<eoban. il. 5.610>	Pernicies Gradive hominum, qui moenia et arces
<eoban. il. 5.611>	Concutis, anne potes tantis hic viribus unum
<eoban. il. 5.612>	Pellere Tydiden? qui magno saeva minari
<eoban. il. 5.613>	Audeat arma Iovi? qui primum vulnere diro
<eoban. il. 5.614>	Affecit Venerem, tandem in me more furentis
<eoban. il. 5.615>	Daemonis insiluit. sic ille loquutus, in altum
<eoban. il. 5.616>	Pergamon abripuit sese, fit et inde Acamanti
<eoban. il. 5.617>	Ductori Thracum similis, turmasque per omnes
<eoban. il. 5.618>	Troiugenum se immiscet agens, et pluribus aegros
<eoban. il. 5.619>	Incendit dictis animos, et suscitat iras.
<eoban. il. 5.620>	Tum Priamo genitis tali sermone profatur:
<eoban. il. 5.621>	O Priamo geniti, divino e semine nato,
<eoban. il. 5.622>	Quo tandem usque viri sinitis tot funera Teucrum,
<eoban. il. 5.623>	Et socios civesque pari discrimine vestros,
<eoban. il. 5.624>	Argivo totis prosterni milite campis?
<eoban. il. 5.625>	Numquid ut ante oculos, patriaeque ad moenia vestrae
<eoban. il. 5.626>	Grassetur ferus, et fera praelia misceat hostis?
<eoban. il. 5.627>	Nunc iacet ille etiam, quem nos consuevimus olim
<eoban. il. 5.628>	Hectoris esse parem meritis reputare superbi,
<eoban. il. 5.629>	Magnanimo satus Anchisa, vir maximus armis
<eoban. il. 5.630>	Aeneas. agite ergo virum tueamur amici
<eoban. il. 5.631>	Eximium, ne defuncto potiantur Achivi.
<eoban. il. 5.632>	Haec dicens, cunctis animos commovit, et iras.
<eoban. il. 5.633>	Illa ubi Sarpedon percepit, et Hectora magnum
<eoban. il. 5.634>	Convenit, dictis illum incessebat amaris.
<eoban. il. 5.635>	Hector ubi est nunc illa tibi iactata frequenter
<eoban. il. 5.636>	Vis animi, roburque valens, quo saepe solebas
<eoban. il. 5.637>	Dicere, posse tuis te solum viribus urbem
<eoban. il. 5.638>	A quocunque etiam cum fratribus hoste tueri,
<eoban. il. 5.639>	Atque aliis sociis affinibus? haud ego quenquam
<eoban. il. 5.640>	Istorum video, quos tu memorare solebas:
<eoban. il. 5.641>	Nunc abiere omnes retro, nec cernere possis
<eoban. il. 5.642>	Ex illis superantem armis qui pugnet in hostem.
<eoban. il. 5.643>	Quin metuunt, victique stupent, sensimque recedunt,
<eoban. il. 5.644>	Non secus ac catuli, quos magnis viribus audax
<eoban. il. 5.645>	Terruit avertitque leo. nos denique soli
<eoban. il. 5.646>	Perstamus socii, nobis commune periclum,
<eoban. il. 5.647>	Nobis communis pugnae fortuna relicta est.
<eoban. il. 5.648>	Nunc ego qui Lycia procul huc a divite veni,
<eoban. il. 5.649>	Auxilio ut vobis fierem, carissima liqui
<eoban. il. 5.650>	Pignora, coniugiumque placens, atque indole laeta
<eoban. il. 5.651>	Filiolum, plenamque domum, res denique multas
<eoban. il. 5.652>	Quas qui non habeant possint optare. sed isthaec
<eoban. il. 5.653>	Omnia latiflui procul hinc a flumine Xanthi
<eoban. il. 5.654>	Dissita contempsi, vestrae pro laudis amore.
<eoban. il. 5.655>	Nunc quoque et exhortor Lycios, et in agmine contra
<eoban. il. 5.656>	Consisto fortem Diomedea, qui neque tantum
<eoban. il. 5.657>	Inde coacturum possum sperare bonorum,
<eoban. il. 5.658>	Quantum si vincant Troes: nec perdere tantum,
<eoban. il. 5.659>	Quantum si Graio Troes vincantur ab hoste.
<eoban. il. 5.660>	At tibi nec movisse loco cura ulla, nec Hector
<eoban. il. 5.661>	Audentes in bella viros hortaris, ut armis
<eoban. il. 5.662>	Pro se, proque suis pugnent, ne forte (nisi ipsi
<eoban. il. 5.663>	Auxilio subeatis) ab hostibus excipiantur,
<eoban. il. 5.664>	Sicut aves, quas exceptas in retibus auceps
<eoban. il. 5.665>	Inclusit: vos et misere pereatis, et huius
<eoban. il. 5.666>	Excindantur opes urbis, quae te omnia magna
<eoban. il. 5.667>	Noctes atque dies cura perpendere oportet,
<eoban. il. 5.668>	Et verbis orare duces, sociosque monere,
<eoban. il. 5.669>	Quos a longinquis hucusque vocastis ab oris,
<eoban. il. 5.670>	Ne quam forte habeant qua te. qua nos quoque iusta
<eoban. il. 5.671>	De causa possint reprehendere. talia fatus
<eoban. il. 5.672>	Sarpedon tacuit. Nihilominus Hectoris acrem
<eoban. il. 5.673>	Verba momorderunt animum. tum sicut in armis
<eoban. il. 5.674>	Constiterat, curru propere fremebundus ab alto
<eoban. il. 5.675>	Desiliit, manibus quatiens crispantibus hastas,
<eoban. il. 5.676>	In pugnamque redit, socios hortatur, et omni
<eoban. il. 5.677>	Parte laborantes verbis confirmat acervos,
<eoban. il. 5.678>	Restituitque acies, bellumque exuscitat atrox.
<eoban. il. 5.679>	Tum conversi animi Teucrum, iam rursus in hostem
<eoban. il. 5.680>	Tota ferebantur conversis agmina signis.
<eoban. il. 5.681>	Stabant adversi, nec terrebantur Achivi,
<eoban. il. 5.682>	Densati cuneis, hostiliaque arma manebant.
<eoban. il. 5.683>	Qui dum quadrupedum cursu veherentur equorum,
<eoban. il. 5.684>	Dum redeunt, tantus sublatus in aethera pulvis
<eoban. il. 5.685>	Omnia corripuit late loca nube molesta,
<eoban. il. 5.686>	Quantus ubi excussas calido sub sidere messes
<eoban. il. 5.687>	Agricolae purgant flabris, si forsitan Eurus
<eoban. il. 5.688>	Incubuit violentior, abditur area nube
<eoban. il. 5.689>	Pulverea, volitant paleae, iactantur aristae,
<eoban. il. 5.690>	Flava Ceres vento dispergitur, omnibus albent
<eoban. il. 5.691>	Et capita, atque humeri messoribus: haud secus istae
<eoban. il. 5.692>	Corpora densato complerunt pulvere nubes.
<eoban. il. 5.693>	Iam congressae acies peditumque, equitumque cohortes
<eoban. il. 5.694>	Conseruere manus, it vasto clamor Olympo.
<eoban. il. 5.695>	Tunc memor arcitenens sibi quae mandarit Apollo
<eoban. il. 5.696>	Mars pater, immiscet sese caligine caeca,
<eoban. il. 5.697>	Offundens oculis ne conspiceretur, et errat
<eoban. il. 5.698>	Nunc huc nunc illuc, hortansque, et viribus implens
<eoban. il. 5.699>	Troianas acies, quibus et non vanus Apollo
<eoban. il. 5.700>	Adfuit, et partes ipsorum fovit, et auxit
<eoban. il. 5.701>	Ingentes animos, cum Graiis esse videret
<eoban. il. 5.702>	Auxilio divam quae praesidet arcibus altis.
<eoban. il. 5.703>	Insuper Aenean animo, priscisque resumptis
<eoban. il. 5.704>	Viribus, ex adyto ductum in certamina caeptae
<eoban. il. 5.705>	Restituit pugnae, quem postquam Troia pubes
<eoban. il. 5.706>	In medio videre sui non vivere tantum,
<eoban. il. 5.707>	Verum etiam validis firmatum viribus, omnes
<eoban. il. 5.708>	Laetitia exultant, cupiuntque exquirere causas.
<eoban. il. 5.709>	Sed non hoc patitur pugnae labor ipsius ingens,
<eoban. il. 5.710>	Quem tres excivere dei, gemmatus Apollo,
<eoban. il. 5.711>	Et Mavors homicida, et amans Contentio rixae.
<eoban. il. 5.712>	At parte ex alia Danaos hortantur, et acres
<eoban. il. 5.713>	Subiiciunt stimulos, animisque audacibus implent
<eoban. il. 5.714>	Aiaces duo, Tydidesque, et cautus Ulysses.
<eoban. il. 5.715>	Quanquam illos non ulla recens violentia Troum
<eoban. il. 5.716>	Terruit, aut ingens sublatus ad aethera clamor:
<eoban. il. 5.717>	Sed stabant, similes in densum nubibus actis,
<eoban. il. 5.718>	Quas pater infudit Saturnius arcibus altis,
<eoban. il. 5.719>	Et ventos iussit requiescere, non Aquiloni,
<eoban. il. 5.720>	Non aliorum ulli ventorum facta potestas,
<eoban. il. 5.721>	Qua flantes possent umbrosas pellere nubes.
<eoban. il. 5.722>	Tales tum Danai stantes Troiana manebant
<eoban. il. 5.723>	Agmina, non aliquo stupefacti corda pavore.
<eoban. il. 5.724>	Ipse acies lustrans Agamemnon, multa monebat.
<eoban. il. 5.725>	Este viri nunc o socii, nunc aedite fortes
<eoban. il. 5.726>	Fortia facta viri. generosa in pectora magnos
<eoban. il. 5.727>	Sumite nunc animos, concordes este sub ipsum
<eoban. il. 5.728>	Instantis pugnae spacium. Nam cui sit honesti
<eoban. il. 5.729>	Et pudor, et veri reverentia, salvus abibit
<eoban. il. 5.730>	Saepius: at fugiens nunquam decora ulla parabit.
<eoban. il. 5.731>	Atque ut laus animo fugit, sic corpore robur.
<eoban. il. 5.732>	Dixit, et adversos iaculum contorsit in hostes,
<eoban. il. 5.733>	Pergasidos figens in pectore Deicoontis,
<eoban. il. 5.734>	Magnanimi Aeneae fuerat comes. hunc quoque Troes
<eoban. il. 5.735>	Non secus ac Priamo genitum celebrare solebant.
<eoban. il. 5.736>	Fortis enim valido surgebat in arma lacerto.
<eoban. il. 5.737>	Primas ante acies semper pugnare suetus.
<eoban. il. 5.738>	Hunc ita per clypeum valida percusserat hasta
<eoban. il. 5.739>	Atrides. ut nec venientem baltheus ictum
<eoban. il. 5.740>	Reppulerit. sed ad intestina et lubrica ventris
<eoban. il. 5.741>	Venerit, et iuvenem moribundum sterneret, ingenti
<eoban. il. 5.742>	Armorum sonitu. contra validissimus armis
<eoban. il. 5.743>	Aeneas. duo de Danais praestantia bello
<eoban. il. 5.744>	Pectora, Chrethonemque neci dedit, Orsilochumque,
<eoban. il. 5.745>	Patre Diocleo genitos, qui divite Pheras
<eoban. il. 5.746>	Ubere praestantes coluit. genus ille paternum
<eoban. il. 5.747>	Duxit ab Alphaeo, qui lato interfluit alveo
<eoban. il. 5.748>	Ditans fructifero Pyliorum flumine terram.
<eoban. il. 5.749>	Alphaeus creat Orsilochum, qui pluribus unus
<eoban. il. 5.750>	Praefuit, imperiumque et regia sceptra gerebat.
<eoban. il. 5.751>	Ille Diocleum genuit, genitore Diocleo
<eoban. il. 5.752>	Orsilochus Crethonque sati: qui fortibus armis
<eoban. il. 5.753>	Praestantes pulchris conscensis navibus, altum
<eoban. il. 5.754>	Ilion appulerant, Atridarum arma sequuti,
<eoban. il. 5.755>	Uno eodemque duo perituri vulnere fratres.
<eoban. il. 5.756>	Sic namque Aeneae manibus cecidere perempti,
<eoban. il. 5.757>	Ceu duo sublimis sylvestri in vertice montis
<eoban. il. 5.758>	Nutriti non infida sub matre leones,
<eoban. il. 5.759>	Cum stabulis rapuere boves, et mollibus agnas
<eoban. il. 5.760>	Velleribus tutas, pastorum forte dolosis
<eoban. il. 5.761>	Excepti insidiis, ferro interimuntur acuto.
<eoban. il. 5.762>	Quos ubi ceu geminas conciso stipite pinus,
<eoban. il. 5.763>	Prostratos vidit Menelaus, ad agmina prima
<eoban. il. 5.764>	Proripuit sese, fratres ubi forte perempti
<eoban. il. 5.765>	Conciderant, longe radians fulgentibus armis,
<eoban. il. 5.766>	Telum immane manu quatiens. Mars improbus illi
<eoban. il. 5.767>	Hunc animum dederat, magnae quo viribus hastae
<eoban. il. 5.768>	Aeneae caderet, quem sic in bella ruentem
<eoban. il. 5.769>	Dum videt Antilochus, generoso Nestore cretus,
<eoban. il. 5.770>	Ipse quoque ad primae citus evolat agmina pugnae,
<eoban. il. 5.771>	Atridae metuens, ne quid pateretur, ut impar
<eoban. il. 5.772>	Viribus: et magni quia res discriminis esset,
<eoban. il. 5.773>	Iam manibus conferre manus, iam tela frementes
<eoban. il. 5.774>	Alter in alterius clypeum torquere parabant.
<eoban. il. 5.775>	Verum ubi conspicuis Menelao promptus in armis
<eoban. il. 5.776>	Astitit Antilochus, namque expectabat, utrique
<eoban. il. 5.777>	Non ausus conferre manum, quanquam inclytus esset
<eoban. il. 5.778>	Laudibus armorum Aeneas, ne forte duobus
<eoban. il. 5.779>	Congressus non sufficeret tanto ipse labori.
<eoban. il. 5.780>	Illi ubi ad astantes rapuere cadavera Achivos
<eoban. il. 5.781>	Caesorum iuvenum, conversi protinus ambo
<eoban. il. 5.782>	Pugnantes repetunt, ibi forte Pylemenea ipsi
<eoban. il. 5.783>	Gradivo aequandum per bellica munera, regem
<eoban. il. 5.784>	Paphlagonum clypeatorum, quem fortis Atrides
<eoban. il. 5.785>	Interimit feriens hasta, qua cingula nexum
<eoban. il. 5.786>	Constringunt medium, sed et ipse Mydona superbum,
<eoban. il. 5.787>	Illius aurigam (pater hunc generarat Arymnas)
<eoban. il. 5.788>	Cum iam cornipedes averteret, inclytus armis
<eoban. il. 5.789>	Perculit Anthilochus praegrandi brachia saxo,
<eoban. il. 5.790>	Qua cubitus coit: e manibus cecidere remissis
<eoban. il. 5.791>	Frena, solo niveis elephanti albentia bullis,
<eoban. il. 5.792>	Cui ferus insiliens, gladio latus haurit: at ille
<eoban. il. 5.793>	Singultantem animam nigrantes efflat in auras,
<eoban. il. 5.794>	In caput inque humeros curru prolapsus, arenae
<eoban. il. 5.795>	Impactus, prono sic vertice fixus inhaesit,
<eoban. il. 5.796>	Donec ab Antilochi biiugis curruque citato
<eoban. il. 5.797>	Corpus in eversa deiectum extendit arena.
<eoban. il. 5.798>	Talia conspiciens oculis vigilantibus Hector,
<eoban. il. 5.799>	Irruit horrendum clamans, Troiana sequuntur
<eoban. il. 5.800>	Agmina, et insani Mavortis amore furenti
<eoban. il. 5.801>	It bellona comes magno concita tumultu,
<eoban. il. 5.802>	Terribilemque manu quatiens Mars belliger hastam
<eoban. il. 5.803>	Pone sequebaturque, et praecedebat euntem.
<eoban. il. 5.804>	Hunc ubi conspiciens notis agnovit in armis
<eoban. il. 5.805>	Tydides ferus, obstupuitque, retroque recessit.
<eoban. il. 5.806>	Non secus ac rerum ignarus si forte viator
<eoban. il. 5.807>	Carpat iter, veniens alienae ex moenibus urbis,
<eoban. il. 5.808>	Incidat in fluvium praeruptis undique ripis
<eoban. il. 5.809>	Torquentem fluctus, atque in mare saxa rotantem,
<eoban. il. 5.810>	Retro abit, et circumspectat qua parte, quod olim
<eoban. il. 5.811>	Coepit iter peragat. sic tunc Diomedea magnum
<eoban. il. 5.812>	Incumbens animo pavor indignante repressit.
<eoban. il. 5.813>	Ergo hac unanimes voce est affatus amicos:
<eoban. il. 5.814>	O socii, miramur adhuc quibus Hector adauctus
<eoban. il. 5.815>	Viribus, audaci ruat in fera praelia dextra.
<eoban. il. 5.816>	Semper adest aliquis superum deus additus illi,
<eoban. il. 5.817>	Qui levet, auxiliumque ferat, fatumque repellat,
<eoban. il. 5.818>	Et qui nunc specie humana comitatur euntem.
<eoban. il. 5.819>	Arbiter armorum deus est, temerarius autem
<eoban. il. 5.820>	Cum divis conferre manum labor. ergo retrorsum
<eoban. il. 5.821>	Aversi, pressis cedamus viribus hosti.
<eoban. il. 5.822>	Talia Tydides, cum iam Troiana propinquis
<eoban. il. 5.823>	Ordinibus peterent Argivas agmina turmas.
<eoban. il. 5.824>	Hector ibi ante alios iuvenum duo corpora bello
<eoban. il. 5.825>	Utilium, curru propere deiecit eodem,
<eoban. il. 5.826>	Quo stabant tum forte, Menestenque, Anchialumque.
<eoban. il. 5.827>	Quos miseratus ut aspexit Telamonius Aiax,
<eoban. il. 5.828>	Accurrens propius veloci traiicit hasta
<eoban. il. 5.829>	Amphium Selago genitum, qui moenia Paesi
<eoban. il. 5.830>	Tristibus auspiciis linquens, fatoque sinistro
<eoban. il. 5.831>	Dives agri, dives rerum quibus indiget usus,
<eoban. il. 5.832>	Venerat auxilium Priamo natisque ferendo.
<eoban. il. 5.833>	Hunc hasta feriens summi prope cingula ventris,
<eoban. il. 5.834>	Attonitis ferrum demersit in ilibus Aiax.
<eoban. il. 5.835>	Quem spoliare volens pulchris Telamonius armis,
<eoban. il. 5.836>	Missilibus Troum iaculis cum saepe repulsus
<eoban. il. 5.837>	Cederet, ingentis confossus tergora scuti
<eoban. il. 5.838>	Turbine telorum, tandem violentior ira
<eoban. il. 5.839>	Insiliens, pressoque super pede cruda iacentis
<eoban. il. 5.840>	Corpora, ab exanimi quam miserat extrahit hastam,
<eoban. il. 5.841>	Non ausus spoliare armis informe cadaver:
<eoban. il. 5.842>	Sic densi instabant Troes, sic undique telis
<eoban. il. 5.843>	Unum incessebant omnes, unumque petebant.
<eoban. il. 5.844>	Sic licet heroas excelso pectore vires
<eoban. il. 5.845>	Spirantem, multaque virum virtute potentem,
<eoban. il. 5.846>	Deiectumque loco, vetitumque accedere porro,
<eoban. il. 5.847>	Mole represserunt tandem, et virtute suorum,
<eoban. il. 5.848>	Hos ita ferventis pugnae labor anxius urget.
<eoban. il. 5.849>	At parte ex alia Parca congressus iniqua
<eoban. il. 5.850>	Tlepolemus, magno satus Hercule, magnus et ipse
<eoban. il. 5.851>	Viribus, et forma praestans, et robore Martis,
<eoban. il. 5.852>	Ex Iove progenitum Sarpedona provocat alto.
<eoban. il. 5.853>	Qui prope conspectum postquam venere sub unum,
<eoban. il. 5.854>	Filius hic Iovis, ille nepos collecta moventis
<eoban. il. 5.855>	Nubila, Tlepolemus prior est haec verba loquutus:
<eoban. il. 5.856>	Quae tibi Sarpedon, Lyciae dux gentis, inani
<eoban. il. 5.857>	Spe tulit eludens vanam fiducia mentem?
<eoban. il. 5.858>	Aut quae te ratio, quae vis inimica coegit,
<eoban. il. 5.859>	Stultus ut huc properans crudeli morte peremptus
<eoban. il. 5.860>	Hac dextra caderes? vir inermis, inanis, inaudax.
<eoban. il. 5.861>	Nam qui te magni Iovis esse e semine natum
<eoban. il. 5.862>	Affirmant, tam vana ferunt, quam frivola iactant,
<eoban. il. 5.863>	Non aliqua aequantem virtute Heroas, ab ipso
<eoban. il. 5.864>	Progenitos Iove: qualis erat, quo me quoque natum
<eoban. il. 5.865>	Glorior, Alcides, cui forti in pectore duri
<eoban. il. 5.866>	Corda leonis erant. qui parva classe profectus
<eoban. il. 5.867>	Sex ratium, sacrae pervenit ad inclyta Troiae
<eoban. il. 5.868>	Moenia, propter equos periuri Laomedontis,
<eoban. il. 5.869>	Aequavitque solo victrici Pergama dextra,
<eoban. il. 5.870>	Exhausitque opibus cunctis et divite gaza.
<eoban. il. 5.871>	Sed tibi nec virtus animo est, nec viribus audes
<eoban. il. 5.872>	Defendisse tuos: foeda quos caede cadentes
<eoban. il. 5.873>	Cum nequeas servare, quibus te suspicer armis
<eoban. il. 5.874>	Posse tuis Troiam defendere? cuius ob urbem
<eoban. il. 5.875>	Servandam, Lycio procul huc es ab orbe profectus:
<eoban. il. 5.876>	Quam tamen, ut fueris praestans et maximus armis,
<eoban. il. 5.877>	Haudquaquam auxilii vel iniqua parte levaris.
<eoban. il. 5.878>	Quin potius nostro perfossus pectora telo,
<eoban. il. 5.879>	Ibis ad infernas anima haud ignobilis umbras.
<eoban. il. 5.880>	Ad quem sic placido Sarpedon ore profatur:
<eoban. il. 5.881>	Tlepoleme, augustum genitor tuus Ilion armis
<eoban. il. 5.882>	Evertit, fateor, periuri regis iniquo
<eoban. il. 5.883>	Offensus facto: quia quae promisit equorum
<eoban. il. 5.884>	Reddere pro meritis Alcidae armenta, fefellit.
<eoban. il. 5.885>	Quos propter longinqua domo fuit ille profectus
<eoban. il. 5.886>	In loca. verum eadem tibi non est causa, nec idem
<eoban. il. 5.887>	Te manet eventus. sed enim tibi mortis acerbae
<eoban. il. 5.888>	Nuncius en adsum, nostra qui victus ab hasta
<eoban. il. 5.889>	Diti animam reddas, famam mihi morte relinquas.
<eoban. il. 5.890>	Sic ait: ac simul incubuere, hastisque reductis
<eoban. il. 5.891>	Alter in alterius iaculati corpora, ab hoste et
<eoban. il. 5.892>	Vulnus uterque tulit, media in cervice cruentum
<eoban. il. 5.893>	Tlepolemo stetit hasta tremens, cui lumine cassos
<eoban. il. 5.894>	Nox obscura oculos ferali a vulnere texit:
<eoban. il. 5.895>	Tlepolemus femore in laevo Sarpedona magnum
<eoban. il. 5.896>	Semianimem diro percussum vulnere liquit.
<eoban. il. 5.897>	Intima venit enim transacta per ilia cuspis,
<eoban. il. 5.898>	Inque ipso stetit osse. sed huic a corpore pestem
<eoban. il. 5.899>	Depulit ipse pater, retrahens a morte propinqua.
<eoban. il. 5.900>	Quem socii ereptum pugnae, secura tulerunt
<eoban. il. 5.901>	In loca castrorum: qui saevo e vulnere telum,
<eoban. il. 5.902>	Aegra dolore gemens ingenti membra, trahebat.
<eoban. il. 5.903>	Nec Lyciis etenim properantibus ista vacabat
<eoban. il. 5.904>	Prospicere, aut ipsum rapidis educere pugna
<eoban. il. 5.905>	Curribus impositum, placidaeque aptare quieti.
<eoban. il. 5.906>	Tlepolemum vero Danai rapuere iacentem.
<eoban. il. 5.907>	Omnia quae postquam sapiens cognovit Ulysses,
<eoban. il. 5.908>	Impatiens animi, et furibunda percitus ira,
<eoban. il. 5.909>	Ingentem dubio versabat pectore curam,
<eoban. il. 5.910>	Quid faceret, potiusne ipsum Sarpedona ferro
<eoban. il. 5.911>	Aggressus, meritas inimico ex sanguine poenas
<eoban. il. 5.912>	Sumat, an in Lycios vires effundat et iram.
<eoban. il. 5.913>	Protinus has dubio violenti pectore curas
<eoban. il. 5.914>	Consilium immisit Pallas, Sarpedona mittat,
<eoban. il. 5.915>	Supplicium e Lyciis potius poenamque reposcat.
<eoban. il. 5.916>	Nec dum etiam fatale fuit, si vellet, Ulyssi
<eoban. il. 5.917>	Conficere ingentem Sarpedona. protinus ergo
<eoban. il. 5.918>	Omisso domino, Lycios invadit in hostes.
<eoban. il. 5.919>	E quibus Alcandum, Chromiumque, et Alastora, et acrem
<eoban. il. 5.920>	Caeranon, atque Halium, Pritanimque, Noemonaque atrae
<eoban. il. 5.921>	Demittit morti: plures missurus ad orcum
<eoban. il. 5.922>	E Lyciis, nisi cuncta videns mox inclytus Hector
<eoban. il. 5.923>	Armis conspicuus pulchris, se ad prima tulisset
<eoban. il. 5.924>	Signa ferox, cunctisque metum incussisset Achivis.
<eoban. il. 5.925>	Cuius ad adventum Sarpedon laetus, ut ipsi
<eoban. il. 5.926>	Proximus Hector erat, vix iam sua verba sequenti,
<eoban. il. 5.927>	Hectora voce gemens sic est affatus amicum:
<eoban. il. 5.928>	Ne me quaeso truci, dux magne, reliqueris hosti
<eoban. il. 5.929>	Exanimem, mox ludibrio praedaeque futurum:
<eoban. il. 5.930>	Sed magis ereptum hinc, ferri intra vestra iubeto
<eoban. il. 5.931>	Moenia, ut adsertus moriar. nec enim datur ultra
<eoban. il. 5.932>	Vivere, nec dulcem patriam, et cum coniuge cara
<eoban. il. 5.933>	Heu miseros, orbum (mea vota) revisere natum.
<eoban. il. 5.934>	Sic ait. at contra nil reddidit impiger Hector,
<eoban. il. 5.935>	Sed se proripuit, raptimque et in agmina Graium
<eoban. il. 5.936>	Irruit, acturusque fuga, certeque daturus
<eoban. il. 5.937>	Corpora multa neci. quo sic abeunte, iacentem
<eoban. il. 5.938>	Sustulerant socii Sarpedona, subter opacam
<eoban. il. 5.939>	Curantes, sacramque Iovi, deponere fagum.
<eoban. il. 5.940>	Cuius ab infixum detraxit vulnere telum
<eoban. il. 5.941>	Egregius Pelagon, idem et fidissimus ipsi.
<eoban. il. 5.942>	At ferro educto, tenebris ob lumina obortis
<eoban. il. 5.943>	Deficiebat agens animam Iove natus. at ipsi,
<eoban. il. 5.944>	Afflantes tenues auras, et mollia ventis
<eoban. il. 5.945>	Frigora, restituunt socii, vitamque reducunt.
<eoban. il. 5.946>	Hectoris interea, Martisque ferocia Graii
<eoban. il. 5.947>	Arma, nec insultus rapidos, nec tela ferentes
<eoban. il. 5.948>	Cum fugerent, neque se auderent opponere Marti:
<eoban. il. 5.949>	Non ignorabant etenim hunc defendere Troas:
<eoban. il. 5.950>	Quem primum hic, quemve hic postremum maximus Hector
<eoban. il. 5.951>	Excepit vita spolians? Mars belliger hasta
<eoban. il. 5.952>	Teuthrantem eximium, et fortem prostravit Orestem,
<eoban. il. 5.953>	Et Trechum, qui vir fuerat fortissimus armis,
<eoban. il. 5.954>	Aetolum, post Oenomaum, et de gente paterna
<eoban. il. 5.955>	Oenopiden Helenum. nec Oresbion ille superbum
<eoban. il. 5.956>	Praeteriit, qui pulchra habitans praedives in Yla,
<eoban. il. 5.957>	Circum tecta fluente lacu Cephisidos undae,
<eoban. il. 5.958>	Boeotos fuit inter opum studiosus et auri.
<eoban. il. 5.959>	Hos ita conspiciens candens dea brachia Iuno,
<eoban. il. 5.960>	Tot Graium cecidisse viros sub Marte cruento,
<eoban. il. 5.961>	Alloquitur fortem properata voce Minervam:
<eoban. il. 5.962>	Heu scelus indignum, Pallas Iove nata: quid ergo
<eoban. il. 5.963>	Frustratae Menelaon, et improba verba loquutae,
<eoban. il. 5.964>	Ipsum eversurum fallacis moenia Troiae,
<eoban. il. 5.965>	Pollicitae cum simus, ita hunc saevire latronem
<eoban. il. 5.966>	Crudelem patimur Martem? verum inclyta Pallas
<eoban. il. 5.967>	Nostras experiamur et ipsae in praelia vires.
<eoban. il. 5.968>	Talibus assensum postquam dea glauca dedisset,
<eoban. il. 5.969>	Protinus aptandos ad equos, et curribus altis
<eoban. il. 5.970>	Iungendos Iuno Saturno nata profecta est.
<eoban. il. 5.971>	Quos ipsa ducente, rotas adamabilis Hebe
<eoban. il. 5.972>	Curribus aptabat properans, quarum artis honorem
<eoban. il. 5.973>	Materiae aequabat divinae gratia circum.
<eoban. il. 5.974>	Namque auro radiante volubilis orbita fulsit,
<eoban. il. 5.975>	Desuper aerato stringebant vincula nexu:
<eoban. il. 5.976>	Praeterea aeratis tortos retinentibus orbes
<eoban. il. 5.977>	Octonis radiis, axis chalybaeus, et orbis
<eoban. il. 5.978>	Quem radii attingunt argenteus. aurea curru
<eoban. il. 5.979>	Sella duplex gemino stabat munita rotatu:
<eoban. il. 5.980>	Intentam hanc argentea et aurea lora tenebant.
<eoban. il. 5.981>	Argentum temonis erat grave pondus, ad illum
<eoban. il. 5.982>	Ex auro praegrande iugum. Saturnia fixum
<eoban. il. 5.983>	Addiderat, distincta auro, et speciosa capistra.
<eoban. il. 5.984>	Huic celeres admovit equos Saturnia curru,
<eoban. il. 5.985>	Quamprimum properans belli subiisse tumultus.
<eoban. il. 5.986>	At parte ex alia variatos Pallas amictus
<eoban. il. 5.987>	Deposuit Iovis in thalamo, super aurea pulchri
<eoban. il. 5.988>	Strata pavimenti, mira quos arte pararat
<eoban. il. 5.989>	Ipsa suis manibus. tunicam tum sumit, et arma,
<eoban. il. 5.990>	Arma Iovis, quibus ipse solet victricibus uti,
<eoban. il. 5.991>	Tristia luctifici subiturus munera belli.
<eoban. il. 5.992>	Aegida post humero circumdat, dira minantem,
<eoban. il. 5.993>	Terribilem, horrendam. gravis hic contentio, et atrox
<eoban. il. 5.994>	Clamor, et insani fremitus, hic denique visum
<eoban. il. 5.995>	Gorgonium caput horrificum, quo Iuppiter ipso
<eoban. il. 5.996>	Non aliud voluit truculentius edere monstrum.
<eoban. il. 5.997>	Tum galeam capit, et capiti superinduit aptans,
<eoban. il. 5.998>	Quadrifidam cristis, ex auro denique totam
<eoban. il. 5.999>	Conflatam, tot cervicum capitumque capacem
<eoban. il. 5.1000>	Quot centum possent urbes in bella virorum
<eoban. il. 5.1001>	Mittere, sic armata levi super ardua saltu
<eoban. il. 5.1002>	Insiluit iuga. praevalidam tum corripit hastam,
<eoban. il. 5.1003>	Ingentemque manu: qua quando exarsit in iram,
<eoban. il. 5.1004>	Heroum prosternit agens terretque catervas,
<eoban. il. 5.1005>	Prorsus ut agnoscas natam Iove. regia Iuno
<eoban. il. 5.1006>	Addit se sociam, celerique accincta flagello
<eoban. il. 5.1007>	Urget equos, curruque volans dat lora secundo,
<eoban. il. 5.1008>	Donec ad astriferi portas pervenit Olympi,
<eoban. il. 5.1009>	Quas Horae servant celeres: quae protinus ambae
<eoban. il. 5.1010>	Sponte sua ingenti sonitu patuere reclusae.
<eoban. il. 5.1011>	His magni peragenda data est custodia coeli,
<eoban. il. 5.1012>	Altera ut emittat pluvias et nubila terris,
<eoban. il. 5.1013>	Altera ut eripiat, rursusque sub astra reducat.
<eoban. il. 5.1014>	Has igitur portas per, et altum limen euntes,
<eoban. il. 5.1015>	Cornipedum volitante fuga, super alta sedentem
<eoban. il. 5.1016>	Invenere Iovem lucentis culmina olympi,
<eoban. il. 5.1017>	A reliquo divum coetu procul. atque ibi Iuno
<eoban. il. 5.1018>	Sistit equos, tali compellans voce Tonantem.
<eoban. il. 5.1019>	Summe deum genitor, num res indigna videtur
<eoban. il. 5.1020>	Haec tibi, quod peragens tam facta immania Mavors
<eoban. il. 5.1021>	Tot modo de Danais indigna morte peremit,
<eoban. il. 5.1022>	Et tales tantosque viros? ad funera quorum
<eoban. il. 5.1023>	Discrucior, saevusque dolor mea viscera pascit:
<eoban. il. 5.1024>	Nil curans, nisi quae Veneri Phoeboque placere
<eoban. il. 5.1025>	Facta queant, quibus haec summa est vidisse voluptas,
<eoban. il. 5.1026>	Qui nostros ambo ducunt sua gaudia luctus.
<eoban. il. 5.1027>	Verum summe pater divum, si nunc mihi iustus
<eoban. il. 5.1028>	Induat arma dolor, num succensebis, et istuc
<eoban. il. 5.1029>	Ulciscar furiale malum, Martemque repellam?
<eoban. il. 5.1030>	Iuppiter huic contra: Quin haec ad bella Minervam
<eoban. il. 5.1031>	Instiga potius, solitam concurrere Marti
<eoban. il. 5.1032>	Iamdudum, atque ipsum magnis affligere poenis.
<eoban. il. 5.1033>	Talibus assensa est dictis Saturnia, et acres
<eoban. il. 5.1034>	Urget equos, quamvis avidos, et sponte ruentes
<eoban. il. 5.1035>	In cursum. sic illa viam delapsa tenebat
<eoban. il. 5.1036>	Aera per liquidum, coelum inter et infima terrae,
<eoban. il. 5.1037>	Tam prope contingens suspensa per aera terram,
<eoban. il. 5.1038>	Quam procul e specula quisquam contendere visu
<eoban. il. 5.1039>	Possit, in immensi cum prospicit aequora ponti.
<eoban. il. 5.1040>	Hoc etenim spacio terras supra ire feruntur
<eoban. il. 5.1041>	Cornipedes divum, per nubila regna volantes.
<eoban. il. 5.1042>	Postquam est ad Troiam, Sigaeaque littora ventum,
<eoban. il. 5.1043>	Qua Simoentis aquae miscentur, et alta Scamandri
<eoban. il. 5.1044>	Flumina, sistit equos ulnas dea candida Iuno,
<eoban. il. 5.1045>	Et iuga dissolvens, mox nube obducit opaca.
<eoban. il. 5.1046>	Illis ambrosiam Simois produxit. at ipsae
<eoban. il. 5.1047>	Dehinc divae, similes geminis abiere columbis,
<eoban. il. 5.1048>	Auxilium Danais, et gaudia laeta ferentes.
<eoban. il. 5.1049>	Iamque locum attigerant, ubi circum plurima fortem
<eoban. il. 5.1050>	Agmina Tydiden stabant, pugnamque ciebant
<eoban. il. 5.1051>	Primores Danaum, saevorum more leonum,
<eoban. il. 5.1052>	Aprorumve, in bella feroci dente ruentum.
<eoban. il. 5.1053>	Constitit hic Iuno, referens et Stentora vultu,
<eoban. il. 5.1054>	Et sonitu vocis: cuius vox tanta sonabat,
<eoban. il. 5.1055>	Quantum vix decies potuissent quinque referre:
<eoban. il. 5.1056>	Stentora magnanimum referens ergo inclyta Iuno,
<eoban. il. 5.1057>	O pudor, Argivi proceres, proh dedecus (inquit)
<eoban. il. 5.1058>	Donec in his armis, et in hoc discrimine belli
<eoban. il. 5.1059>	Versabatur agens nobiscum fortis Achilles,
<eoban. il. 5.1060>	Non aliquis Troum portis egressus, Achivis
<eoban. il. 5.1061>	Audebat conferre manum. sic illius hastam,
<eoban. il. 5.1062>	Sic validas timuere manus. nunc moenia circum,
<eoban. il. 5.1063>	Et procul a muris nostra ad navalia pugnant.
<eoban. il. 5.1064>	Haec dicens, animos belli succendit amore
<eoban. il. 5.1065>	Omnibus, et mentes acuit. Tum glauca Minerva
<eoban. il. 5.1066>	Tydiden adiens, currus prope et agmen equorum
<eoban. il. 5.1067>	Repperit adstantem, vulnusque cruore lavantem,
<eoban. il. 5.1068>	Quod ferus intulerat clam telo Pandarus illi.
<eoban. il. 5.1069>	Ipse igitur multo sudore et sanguine circum
<eoban. il. 5.1070>	Balthea latae fluens, defessus et arma ferendo,
<eoban. il. 5.1071>	Et clypeum, dextra non sufficiente labori,
<eoban. il. 5.1072>	Abluit et sordes, et se revelabat ab aestu
<eoban. il. 5.1073>	Vulneris immodici clypei, quod pondere pressum
<eoban. il. 5.1074>	Peius erat, doluitque magis, saniemque trahebat.
<eoban. il. 5.1075>	Huic dea, summa manu tangens iuga, protinus infit:
<eoban. il. 5.1076>	Quam similem Tydeus natum sibi maximus ille
<eoban. il. 5.1077>	Progenuit, Tydeus statura et corpore parvus,
<eoban. il. 5.1078>	Verum magnanimus sumptis bellator in armis,
<eoban. il. 5.1079>	Usque adeo, ut me saepe manum retrahente, pararet
<eoban. il. 5.1080>	Praelia saeva tamen. qui quondam venit, Achivum
<eoban. il. 5.1081>	Nuncius, ad claras (Cadmeia moenia) Thebas,
<eoban. il. 5.1082>	Haud quoquam comitante aliena in regna profectus:
<eoban. il. 5.1083>	A quibus indignus cum nolens ipse fuisset
<eoban. il. 5.1084>	Susceptus iure hospicii, tum vana perosus
<eoban. il. 5.1085>	Ocia, Thebanam vocat in certamina pubem,
<eoban. il. 5.1086>	Cadmaeos iuvenes, omnesque per omnia vicit
<eoban. il. 5.1087>	Ludicra, momento facili: tantum ipsa favoris
<eoban. il. 5.1088>	Auxiliique tuli. tibi nunc fidissima custos
<eoban. il. 5.1089>	En adsum, iubeoque manum conferre catervis
<eoban. il. 5.1090>	Troiugenum, neque proficio te deside quicquam.
<eoban. il. 5.1091>	Nam tibi nec mens est quae possit ferre laborem,
<eoban. il. 5.1092>	Nec dubii speciosa subire pericula Martis:
<eoban. il. 5.1093>	Oenida ergo satum posthac tete esse negarim.
<eoban. il. 5.1094>	Illi respondens fortissimus haec Diomedes
<eoban. il. 5.1095>	Rettulit: O magni Iovis inclyta filia Pallas,
<eoban. il. 5.1096>	Agnosco te diva, ideoque audentius isthaec
<eoban. il. 5.1097>	Verba loquar, neque dissimulans vera omnia dicam.
<eoban. il. 5.1098>	Non equidem timor ullus habet mea pectora, nullus
<eoban. il. 5.1099>	Venit in hunc animum pavor, aut ignavia vecors.
<eoban. il. 5.1100>	Sed tua me revocant, quae nuper iussa dedisti,
<eoban. il. 5.1101>	Ne cuiquam superum duri in discrimine belli
<eoban. il. 5.1102>	Congrederer, Venere excepta, si venerit isthoc
<eoban. il. 5.1103>	In bellum. nunc ista igitur certamina linquens,
<eoban. il. 5.1104>	Hoc alii ut faciant iubeo, quando ipse cruentum
<eoban. il. 5.1105>	Aspicio hic sumptis Martem pugnare sub armis.
<eoban. il. 5.1106>	Cui dea glauca oculos: Tydei clarissime fili,
<eoban. il. 5.1107>	Nec Martem, nec tu quenquam vereare deorum.
<eoban. il. 5.1108>	Ipsa etenim tibi dextra adsum, teque ipsa tuebor.
<eoban. il. 5.1109>	Quin age in hunc primum, quem sic paulo ante timebas,
<eoban. il. 5.1110>	Cornipedes immittis equos, teloque rotato
<eoban. il. 5.1111>	De prope dum ferias nil tu venerere furentem,
<eoban. il. 5.1112>	Versutum, insanum, magnum scelus, omnia vanum:
<eoban. il. 5.1113>	Qui mihi Iunonique hodie promisit, in ipsos
<eoban. il. 5.1114>	Armis usurum Troas, Danaumque catervis
<eoban. il. 5.1115>	Auxiliaturum, nunc Troia signa tuetur.
<eoban. il. 5.1116>	Sic ait, et Sthenelon manibus detraxit ab altis
<eoban. il. 5.1117>	Curribus, ille statim cum desiluisset, in eius
<eoban. il. 5.1118>	Ipsa locum subiit, Tydiden propter amicum
<eoban. il. 5.1119>	Considens. magnum ingemuit tum faginus axis,
<eoban. il. 5.1120>	Pondere tantorum divaeque virique gravatus.
<eoban. il. 5.1121>	Inde flagella manu capiens dea, frena tetendit,
<eoban. il. 5.1122>	In saevumque urgebat equos ante omnia Martem.
<eoban. il. 5.1123>	Ille, ut erat prostratus humi, Periphante relicto,
<eoban. il. 5.1124>	Qui fuit Aetolos inter praeclarus Ochesi
<eoban. il. 5.1125>	Filius, hunc igitur linquens iam lumine cassum
<eoban. il. 5.1126>	Mars homicida virum (namque ipse occiderat, illic
<eoban. il. 5.1127>	Praetexit vultu galeam ne diva videri
<eoban. il. 5.1128>	Agnoscive queat) subita praefervidus ira
<eoban. il. 5.1129>	Fertur in adversum Diomedea, primus et hastam
<eoban. il. 5.1130>	Coniicit. illa volans super et iuga venit equorum,
<eoban. il. 5.1131>	Frenaque: quam manibus raptam dea glauca, sub ipsos
<eoban. il. 5.1132>	Avertit currus sine vi, sine vulneris ictu
<eoban. il. 5.1133>	Elapsum, frustraque volans, et inutile telum.
<eoban. il. 5.1134>	Inde suam vibrans ferratam fortiter hastam,
<eoban. il. 5.1135>	Horrendum clamans Diomedes contigit hostem
<eoban. il. 5.1136>	(Ipsa etenim Pallas venientem adiuverat ictum)
<eoban. il. 5.1137>	Cingula qua medium constringunt aerea ventrem:
<eoban. il. 5.1138>	Armaque perfringens, detorsit in intima ferrum
<eoban. il. 5.1139>	Viscera. quo retro laesa de parte reducto,
<eoban. il. 5.1140>	Tam voce insonuit magna, gemitumque doloris
<eoban. il. 5.1141>	Edidit immanem, qualem bis quinque virorum
<eoban. il. 5.1142>	Milia vix referant, certamina Martis agentum:
<eoban. il. 5.1143>	Unde simul Danai, simul et Troiana iuventus
<eoban. il. 5.1144>	Contremuit. mox ergo viros bellumque relinquens,
<eoban. il. 5.1145>	Sublimem profugo pede conscendebat Olympum:
<eoban. il. 5.1146>	Apparens Tydida tibi fortissime talis,
<eoban. il. 5.1147>	Aestiva qualem consurgere nube vaporem
<eoban. il. 5.1148>	Saepe vident homines, cum turbidus interit aer,
<eoban. il. 5.1149>	Purior et crassam tempestatem aura serenat.
<eoban. il. 5.1150>	Lucida sed postquam pervenit ad atria divum,
<eoban. il. 5.1151>	Vulneris impatiens, animoque affectus acerbo,
<eoban. il. 5.1152>	Plagam immortali foedatam sanguine monstrans,
<eoban. il. 5.1153>	Asseditque Iovi, properataque verba profudit:
<eoban. il. 5.1154>	Iuppiter haecne tua res ira digna videtur?
<eoban. il. 5.1155>	Perpetuone deos patiere in mutua ferri
<eoban. il. 5.1156>	Dissidia? et quoties mortalibus esse laborant
<eoban. il. 5.1157>	Subsidio, gratumque aliquid facere, ocius in se
<eoban. il. 5.1158>	Vertere bella ipsos? cum te tamen omnia propter
<eoban. il. 5.1159>	Praelia sustineamus, et acria bella geramus.
<eoban. il. 5.1160>	Nunc tu vesanam genuisti in praelia natam,
<eoban. il. 5.1161>	Perniciosam hominum generi, divisque nocentem
<eoban. il. 5.1162>	Omnibus. haec etenim sanum nihil, omnia curat
<eoban. il. 5.1163>	Frivola: quaeque videt sceleri coniuncta. nec ullum
<eoban. il. 5.1164>	Laudis habere locum, sola haec meditatur, agitque.
<eoban. il. 5.1165>	At tibi nos reliqui coelestia templa colentes
<eoban. il. 5.1166>	Paremus: parere etiam compellimur. hanc tu
<eoban. il. 5.1167>	Solem nec facis ullis, dictisve coerces:
<eoban. il. 5.1168>	Non aliam ob causam, nisi quod te patre creata est
<eoban. il. 5.1169>	Filia tam petulans, tam noxia. cuius ab astu
<eoban. il. 5.1170>	Tydides hodie impulsus mortalia divis
<eoban. il. 5.1171>	Intulit arma. prius Venerem percussit, et acri
<eoban. il. 5.1172>	Perculit ense volam: nunc me quoque, more furentis
<eoban. il. 5.1173>	Daemonis insiliens, plagis affecit acerbis,
<eoban. il. 5.1174>	Quales ipse vides. sed me fuga festinantum
<eoban. il. 5.1175>	Abstulit inde pedum: quae me nisi forte tulisset,
<eoban. il. 5.1176>	Si non occidisset agentem temporis aevum,
<eoban. il. 5.1177>	Vulnera plura tamen poterat fecisse iacenti
<eoban. il. 5.1178>	Inter confectae prostrata cadavera turbae.
<eoban. il. 5.1179>	Hunc torve aspiciens qui nubibus imperat altis
<eoban. il. 5.1180>	Iuppiter, affatur: Quid me Mars ergo querelis
<eoban. il. 5.1181>	Obtundis vesane tuis? quo invisior alter
<eoban. il. 5.1182>	Non est (crede) mihi coelestia templa colentum.
<eoban. il. 5.1183>	Semper enim te rixa iuvat, bellumque, furorque,
<eoban. il. 5.1184>	Ingenium qui matris habes Iunonis ineptum,
<eoban. il. 5.1185>	Difficile, indomitum, vastum, crudele, malignum,
<eoban. il. 5.1186>	Quacum perpetua est verborum rixa, nec ullo
<eoban. il. 5.1187>	Non interveniunt mihi tempore iurgia, ut ipsum
<eoban. il. 5.1188>	Ipsius haec passum te quae fers vulnera credam
<eoban. il. 5.1189>	Consilio: sic mente mala, sic pectore pravo est.
<eoban. il. 5.1190>	Sed neque sustineo tantos te ferre dolores
<eoban. il. 5.1191>	Amplius, in lucem cum sis de semine nostro
<eoban. il. 5.1192>	Editus, et mater tua te mihi progenerarit.
<eoban. il. 5.1193>	Quod si alia quavis divorum gente creatus
<eoban. il. 5.1194>	Venisses, tam laudis egens et inutile numen,
<eoban. il. 5.1195>	Iam procul invisus superis, Tytanibus esses
<eoban. il. 5.1196>	Inferior, traheresque apud infima tartara vitam.
<eoban. il. 5.1197>	Sic ait, et curare iubet mox Paeona vulnus
<eoban. il. 5.1198>	Martis, at ille cita medicamina mollia miscens
<eoban. il. 5.1199>	Trita manu, Marti apposuit: nec tardius illud
<eoban. il. 5.1200>	Sanavit, liquidi quam crassa coagula lactis
<eoban. il. 5.1201>	Concrescunt manibus cogentis forte bubulci
<eoban. il. 5.1202>	Caseolos. sic curatum de vulnere Martem
<eoban. il. 5.1203>	Abluit accipiens Hebe, dein vestibus illum
<eoban. il. 5.1204>	Induit, ad cultum melioribus. ille resedit
<eoban. il. 5.1205>	Cum Iove, concesso iamdudum laetus honore.
<eoban. il. 5.1206>	Postquam autem a pugna Martem atque a caede fugarunt,
<eoban. il. 5.1207>	Diva potens bello Tritonia, et inclyta Iuno,
<eoban. il. 5.1208>	Ad superas rediere domos, Iovis aurea tecta.