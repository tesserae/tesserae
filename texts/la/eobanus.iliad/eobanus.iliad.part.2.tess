<eoban. il. 2.1>	Iamque adeo placidam divique hominesque quietem
<eoban. il. 2.2>	Carpebant alii, per noctem Iuppiter illam
<eoban. il. 2.3>	Haudquaquam in dulcem dimisit lumina somnum,
<eoban. il. 2.4>	Sed vigilans animo curas et pectore toto
<eoban. il. 2.5>	Volvebat, quibus ipse modis et rebus Achillem
<eoban. il. 2.6>	Rursus honoratum faceret, quo vindice dextra
<eoban. il. 2.7>	Plurima ad Argivas cumularet funera naves.
<eoban. il. 2.8>	Talia volventi, potior sententia visa est,
<eoban. il. 2.9>	Mittere ad Atriden, portantem tristia Somnum.
<eoban. il. 2.10>	Continuo ergo ipsum propero sermone vocatum
<eoban. il. 2.11>	Alloquitur: Vade ad celeres Somne improbe naves
<eoban. il. 2.12>	Argivum, magnique petens tentoria Atridae
<eoban. il. 2.13>	Intrato. tum deinde haec, qualia nunc tibi mando,
<eoban. il. 2.14>	Talia verba refer: Crinitos sumere Achivos
<eoban. il. 2.15>	Totis arma iube castris, nunc moenia Troiae
<eoban. il. 2.16>	Evertes spaciosa. etenim non amplius ipsi
<eoban. il. 2.17>	Discordant superi, namque omnes regia Iuno
<eoban. il. 2.18>	In sua supplicibus traxit vota omnia verbis,
<eoban. il. 2.19>	Nunc manet exitii miseros vis ultima Troas.
<eoban. il. 2.20>	Sic ait. at postquam percepit talia Somnus,
<eoban. il. 2.21>	Devolat, et celeri naves pede venit ad altas
<eoban. il. 2.22>	Argivum, regemque adiens Agamemnona, totum
<eoban. il. 2.23>	Invenit placido resolutum membra sopori.
<eoban. il. 2.24>	Ipsius ergo ducis capiti astitit, omnia forti
<eoban. il. 2.25>	Nelidae similis, quem de senioribus unum
<eoban. il. 2.26>	Praecipue Atrides coluit, tunc illius ergo
<eoban. il. 2.27>	Assimilans vultum, placido haec deus edidit ore:
<eoban. il. 2.28>	Dormisne armipotens Atrei clarissime fili?
<eoban. il. 2.29>	Tota nocte virum regem dormire pudendum est,
<eoban. il. 2.30>	Cui populi, cuius commissa negocia curae
<eoban. il. 2.31>	Maxima sint. Sed tu mea nunc celer accipe dicta:
<eoban. il. 2.32>	Ab Iove demissus venio tibi nuncius. is te
<eoban. il. 2.33>	Curat, et ex alto tandem est miseratus Olympo.
<eoban. il. 2.34>	Quapropter Danaos pulchro te crine comantes
<eoban. il. 2.35>	Cogere in arma iubet, totisque educere castris.
<eoban. il. 2.36>	Nunc etenim evertes Priamaeae maxima Troiae
<eoban. il. 2.37>	Moenia, non etenim discordant amplius ipsi
<eoban. il. 2.38>	Inter se superi, coelestia tecta colentes:
<eoban. il. 2.39>	In sua supplicibus quos omnes regia Iuno
<eoban. il. 2.40>	Vota exoravit precibus. nunc ergo malorum
<eoban. il. 2.41>	Ultima Troianis venit hora, supremaque clades:
<eoban. il. 2.42>	Sed tu nunc memori mea pectore dicta reconde.
<eoban. il. 2.43>	Haec fatus, deus in tenues evanuit auras.
<eoban. il. 2.44>	At Sopor Atriden linquens fugiebat, in omnes
<eoban. il. 2.45>	Versantem partes animum. nam visa resumens
<eoban. il. 2.46>	Somnia, promissum tempus venisse putabat,
<eoban. il. 2.47>	Inclyta quo magnae caperentur moenia Troiae,
<eoban. il. 2.48>	Demens. nondum etenim fuit haec Iovis alma voluntas:
<eoban. il. 2.49>	Sed Danais luctum et lachrymas, Phrygibusque ferebat,
<eoban. il. 2.50>	Viribus armorum, et duri certamine martis.
<eoban. il. 2.51>	Postquam experrectus monitis coelestibus, altos
<eoban. il. 2.52>	Dispulerat somnos, stabatque erectus ad auras,
<eoban. il. 2.53>	Mollibus e filis textam, nuperque paratam
<eoban. il. 2.54>	Induitur tunicam: tum magnum desuper aptans
<eoban. il. 2.55>	Imponit sagulum, pedibusque decentia nectit
<eoban. il. 2.56>	Vincula robustis. humeroque accommodat ensem
<eoban. il. 2.57>	Argento nitidum: dein sceptrum sumit avitum,
<eoban. il. 2.58>	Quod nulla annorum serie corruperat aetas:
<eoban. il. 2.59>	Quo sumpto, celer ad naves contendit Achivum,
<eoban. il. 2.60>	Fortia praeduro fulgentum corpora ferro:
<eoban. il. 2.61>	Iamque diem referens magnum ascendebat Olympum
<eoban. il. 2.62>	Purpureas aurora manus rubicunda, Iovique
<eoban. il. 2.63>	Nunciat, et reliquis lucem immortalibus almam.
<eoban. il. 2.64>	Tum rex argutis praeconibus imperat, omnes
<eoban. il. 2.65>	Argivos ad iussa vocent capienda comatos,
<eoban. il. 2.66>	Illi ad concilium celeres venere vocati:
<eoban. il. 2.67>	Nestoris ad naves, Pylia de gente profecti
<eoban. il. 2.68>	Magnanimi sedere senes. quibus ille probatum
<eoban. il. 2.69>	Consilium retegens, placida sic voce profatur:
<eoban. il. 2.70>	Audite o proceres, et discite mentibus aequis,
<eoban. il. 2.71>	Quae loquar. hac noctu placidi sub tempore somni,
<eoban. il. 2.72>	Visus adesse mihi deus est, bona somnia portans,
<eoban. il. 2.73>	Nelidae similis vultus, vocemque coloremque,
<eoban. il. 2.74>	Et dotes alias, et honesti corporis artus.
<eoban. il. 2.75>	Astitit ille mihi supra caput, atque ita fatur:
<eoban. il. 2.76>	Num dormis animose, Atrei charissime fili?
<eoban. il. 2.77>	Non decet integram noctem dormire regentem
<eoban. il. 2.78>	Imperio populos, et agentem pectore curas.
<eoban. il. 2.79>	Sed nunc quid veniam, celer accipe. Iuppiter alto
<eoban. il. 2.80>	Me tibi demisit coelo, qui teque tuasque
<eoban. il. 2.81>	Respicit et curas miseratur. praecipit ergo
<eoban. il. 2.82>	Pulchricomos armes Danaos, iubeasque parari
<eoban. il. 2.83>	Instructas acies, totasque in bella cohortes:
<eoban. il. 2.84>	Nunc etenim capies latissima moenia Troiae.
<eoban. il. 2.85>	Mentibus haud etenim discordibus amplius ipsi
<eoban. il. 2.86>	Contendunt superi, quos omnes regia Iuno
<eoban. il. 2.87>	In sua supplicibus traxit vota omnia verbis,
<eoban. il. 2.88>	Ab Iove nunc miseros clades manet ultima Troas.
<eoban. il. 2.89>	Sed tu nunc memori mea pectore dicta reconde.
<eoban. il. 2.90>	Sic fatus, deus in tenues evanuit auras:
<eoban. il. 2.91>	Dulcia me placidi liquerunt munera somni.
<eoban. il. 2.92>	Verum agite armati veniant iubeamus Achivi,
<eoban. il. 2.93>	Protinus aggrediar verbis tentantibus ipsos,
<eoban. il. 2.94>	Classem aptent, atque arma parent, navesque iubebo,
<eoban. il. 2.95>	Protinus in patriam quibus hinc fugiamus, et istas
<eoban. il. 2.96>	Linquamus terras. at vos prohibete volentes,
<eoban. il. 2.97>	Quantum quisque potest, placidisque obsistite verbis,
<eoban. il. 2.98>	Hinc aliis alii. sic dicens ille, resedit.
<eoban. il. 2.99>	Post hunc eloquio venerabilis ille, Pylique
<eoban. il. 2.100>	Nestor arenosi dominus, surrexit, et infit:
<eoban. il. 2.101>	Ductores Danaum, qui rerum sceptra tenetis,
<eoban. il. 2.102>	Si quis forte alius, quae nunc audistis, Achivum
<eoban. il. 2.103>	Somnia vidisset, potuissent falsa videri.
<eoban. il. 2.104>	Nunc quia qui vidit, regno vir praestat, et armis,
<eoban. il. 2.105>	Vera putanda reor. Sed nunc iubeamus, ut omnes
<eoban. il. 2.106>	Armentur propere, belloque parentur, Achivi.
<eoban. il. 2.107>	Sic memorans, e concilio discessit. at illi
<eoban. il. 2.108>	Omnibus extemplo quae dixerat ille probatis,
<eoban. il. 2.109>	Adstantes eadem suadebant omnia Atridae,
<eoban. il. 2.110>	Omnes sceptrigeri, Danaum vis maxima, reges.
<eoban. il. 2.111>	Iamque omnis populi per campos turba ruebat
<eoban. il. 2.112>	Instar apum, denso pulchras examine petras
<eoban. il. 2.113>	Cum linquunt, glomerantque ingentes pluribus uvas
<eoban. il. 2.114>	Agminibus, teneramque volant et florea libant
<eoban. il. 2.115>	Rura per aestatem, sparsaeque simulque vagantes
<eoban. il. 2.116>	Nunc hac nunc illac: sic totis agmina castris
<eoban. il. 2.117>	Martia fervebant iuvenum, tentoriaque altis
<eoban. il. 2.118>	Obsita littoribus late loca milite complent.
<eoban. il. 2.119>	Cum subito castris fama est vulgata, volentes
<eoban. il. 2.120>	Ire magis stimulans Iovis alti nuncia Fama.
<eoban. il. 2.121>	Concita tum populi furit omnis turba, sub ipsis
<eoban. il. 2.122>	Ingemuit pedibus tellus: nam tota sedebat
<eoban. il. 2.123>	Concio ferventis populi. tum voce canori
<eoban. il. 2.124>	Praecones novies exclamavere, tumultum
<eoban. il. 2.125>	Clamores simul immodicos sedare volentes.
<eoban. il. 2.126>	Vix tamen his regum iussis Iove progenitorum
<eoban. il. 2.127>	Parebant populi: sedabant ergo tumultum
<eoban. il. 2.128>	Consessus, aeratarum clangore tubarum.
<eoban. il. 2.129>	Prodiit hic astans Danaum moderator Atrides,
<eoban. il. 2.130>	Sceptra tenens manibus, Vulcani opus ignipotentis:
<eoban. il. 2.131>	Vulcanus dedit ipse Iovi Saturnigenai,
<eoban. il. 2.132>	Iuppiter alato bonus obtulit Argicidae,
<eoban. il. 2.133>	Mercurius Pelopi per equestria frena potenti,
<eoban. il. 2.134>	Tantalides quae deinde Pelops tibi contulit Atreu,
<eoban. il. 2.135>	Liquerat haec Atreus opulento dona Thyestae,
<eoban. il. 2.136>	Ferret ut, a magno capit haec Agamemno Thyeste,
<eoban. il. 2.137>	Cui mare, cui terrae, totum pareret et Argos.
<eoban. il. 2.138>	Hoc tunc innitens sceptro, haec est verba loquutus:
<eoban. il. 2.139>	Heroes Danai, praestantes marte feroci,
<eoban. il. 2.140>	Iuppiter infestus me nunc Saturnius urget
<eoban. il. 2.141>	Fraude mala, damnoque gravi ferus afficit idem,
<eoban. il. 2.142>	Qui mihi nuper erat melior, nostrisque favebat
<eoban. il. 2.143>	Rebus, et excelsae muris evertere Troiae
<eoban. il. 2.144>	Moenia promisit: nunc consulit arte sinistra,
<eoban. il. 2.145>	Et iubet ut redeam patrium contemptus ad Argos,
<eoban. il. 2.146>	Postquam perdidimus clarorum multa virorum
<eoban. il. 2.147>	Milia, et assiduo bello est absumpta iuventus.
<eoban. il. 2.148>	Sic visum superis, sic stat Iovis alma voluntas,
<eoban. il. 2.149>	Moenia multa solo dudum qui stravit, et urbes,
<eoban. il. 2.150>	Et populorum animos, et adhuc prosternet, et alto
<eoban. il. 2.151>	Culmine deiiciet sublimia sceptra potentum.
<eoban. il. 2.152>	Maxima namque Dei vis est, et summa potestas,
<eoban. il. 2.153>	Turpe erit hoc nostros olim meminisse nepotes,
<eoban. il. 2.154>	Fama nocens seros si manserit ista sub annos,
<eoban. il. 2.155>	Frustra sic populum tantum, et tot milia Graium
<eoban. il. 2.156>	Tam gessisse viris lachrymosum et inutile bellum,
<eoban. il. 2.157>	Nec Graio potuisse everti Pergama marte
<eoban. il. 2.158>	Tam paucis, contra tam multa, tuentibus urbem
<eoban. il. 2.159>	Milia praesertim. et certe si Troes, et ipsi
<eoban. il. 2.160>	Iurati, sanctaque fide numeremur Achivi,
<eoban. il. 2.161>	Quotque aderunt socio statuantur in ordine cives,
<eoban. il. 2.162>	Et numero quot sint per singula nomina signent,
<eoban. il. 2.163>	Nos vero in decadas nostras ornemur Achaei,
<eoban. il. 2.164>	Dein iubeamus uti Troianus quilibet uni
<eoban. il. 2.165>	Cuilibet e nostris decadi pincerna propinet,
<eoban. il. 2.166>	Tum multae decades vinum fundente carebunt:
<eoban. il. 2.167>	Tanto Troianos nobis numero esse minores
<eoban. il. 2.168>	Auguror, Iliacae qui sunt in moenibus urbis.
<eoban. il. 2.169>	Sed longas validis vibrantes viribus hastas
<eoban. il. 2.170>	Auxilio venere viri, veniuntque frequentes
<eoban. il. 2.171>	Urbibus e multis, qui nunc mea vota morantur,
<eoban. il. 2.172>	Spesque meas fallunt, nec permisere volentem
<eoban. il. 2.173>	Iamdudum magnae capere inclyta moenia Troiae.
<eoban. il. 2.174>	Nunc abiere novem fatis volventibus anni,
<eoban. il. 2.175>	Robora putrescunt ratium, navesque fathiscunt,
<eoban. il. 2.176>	Solvuntur validi spartho pereunte rudentes.
<eoban. il. 2.177>	Interea uxores nostrae tot euntibus annis
<eoban. il. 2.178>	Nos miserae expectant, parvique sub ubere nati.
<eoban. il. 2.179>	Nobis parte labor manet imperfectus ab omni,
<eoban. il. 2.180>	Quem propter patriis usque huc abscessimus oris.
<eoban. il. 2.181>	Sed nunc consilium hoc omnes, haec dicta probantes,
<eoban. il. 2.182>	Per vastum inscensis fugiamus navibus aequor,
<eoban. il. 2.183>	Et dulces patriae tandem redeamus ad oras:
<eoban. il. 2.184>	Quandoquidem magnae capere inclyta moenia Troiae
<eoban. il. 2.185>	Non datur, et vacuas fugit spes omnis in auras.
<eoban. il. 2.186>	Sic fatus, tacuit. Tum concio tota repente
<eoban. il. 2.187>	(Praeter qui rata consilii novere prioris)
<eoban. il. 2.188>	Concussa est, saevitque animis ignobile vulgus:
<eoban. il. 2.189>	Non secus ac tumidi spaciosa per aequora fluctus
<eoban. il. 2.190>	Icario in pelago, quos aut celer Eurus ab alto
<eoban. il. 2.191>	Concitat intorquens, aut nubibus humidus Auster:
<eoban. il. 2.192>	Sicut ubi in segetem vehemens et flatibus asper
<eoban. il. 2.193>	Incubuit Zephyrus, tenuesque excussit aristas,
<eoban. il. 2.194>	Sic tota insani commota est concio vulgi.
<eoban. il. 2.195>	Tunc magno vacuas clamore impellere naves
<eoban. il. 2.196>	Aggressi, fervente pedum movere tumultu
<eoban. il. 2.197>	Pulveream nubem. Iam pro se quisque iubebant
<eoban. il. 2.198>	Iungere deductas naves, et in aequoris udam
<eoban. il. 2.199>	Planiciem trahere, et navalia nuda relinqui.
<eoban. il. 2.200>	Aurea confusus feriebat sidera clamor,
<eoban. il. 2.201>	In patriam tota cupientum mente reverti.
<eoban. il. 2.202>	Robora subiiciunt, et sustentacula magnis
<eoban. il. 2.203>	Navibus, et per quas possint deducere ituras
<eoban. il. 2.204>	Constravere vias, sulcanda per aequora, naves.
<eoban. il. 2.205>	Iamque viros ratio revocandi nulla fuisset,
<eoban. il. 2.206>	Si non his Iuno tentasset Pallada dictis:
<eoban. il. 2.207>	O invicta Iovis supremi filia Pallas,
<eoban. il. 2.208>	Ad patrios certe nunc per freta longa penates
<eoban. il. 2.209>	Argolici remeare parant, sperata superbo
<eoban. il. 2.210>	Vota relicturi Priamo, Phrygibusque Lacaenam
<eoban. il. 2.211>	Tyndarida, huc cuius causa venere profecti,
<eoban. il. 2.212>	Quam propter procul a patria, periere sub altis
<eoban. il. 2.213>	Moenibus Iliadum, duri in certamine martis,
<eoban. il. 2.214>	Tot proceres Danaum. Sed nunc age labere velox
<eoban. il. 2.215>	Ad Graium populos aerata veste nitentes,
<eoban. il. 2.216>	Et blandis persuade, quibus potes omnia, verbis
<eoban. il. 2.217>	Unicuique viro, cohibens ne forsitan altum
<eoban. il. 2.218>	In mare veliferas pergant deducere naves.
<eoban. il. 2.219>	Sic ait: assensit verum dea glauca loquutae:
<eoban. il. 2.220>	Et mox inde abiens, medii petit ardua coeli,
<eoban. il. 2.221>	Unde repentino delata per aera lapsu,
<eoban. il. 2.222>	Ad pictas Danaum naves invenit Ulyssem,
<eoban. il. 2.223>	Diis similem, nigrae nec robora laxa carinae,
<eoban. il. 2.224>	Nec tabulata suae reparantem pinea classi:
<eoban. il. 2.225>	Sed stantem, et nimios volventem corde dolores.
<eoban. il. 2.226>	Quem prope consistens, sic est affata Minerva:
<eoban. il. 2.227>	Care Iovi Laertiade patrator Ulysse
<eoban. il. 2.228>	Multorum et magnorum operum, sic ibitis ergo,
<eoban. il. 2.229>	Et patriae dulces repetetis navibus oras?
<eoban. il. 2.230>	Vota relicturi Priamo sperata superbo,
<eoban. il. 2.231>	Et Phrygibus, formosam Helenen. ob cuius amorem,
<eoban. il. 2.232>	Tot procul a patria Danai cecidere sub altis
<eoban. il. 2.233>	Moenibus Iliadum. Sed tu nunc vade, Pelasgum
<eoban. il. 2.234>	Insere te populo: nec fit mora, neve quiescas,
<eoban. il. 2.235>	Et placidis insiste viros inducere verbis,
<eoban. il. 2.236>	In mare veliferas retrahant ne forte carinas.
<eoban. il. 2.237>	Sic ait. Ille deae vocemque et verba loquentis
<eoban. il. 2.238>	Agnovit, moxque abiecit de corpore laenam,
<eoban. il. 2.239>	Quam praeco Eurybates Ithacensis sustulit, illum
<eoban. il. 2.240>	Forte sequens: celer inde gradum properabat Ulysses,
<eoban. il. 2.241>	Obvius et magno veniens occurrit Atridae,
<eoban. il. 2.242>	Eripuitque illi dextra quod forte gerebat
<eoban. il. 2.243>	Infractum longa maiorum ob origine sceptrum.
<eoban. il. 2.244>	Hoc tunc ille tenens, ad naves venit Achivum,
<eoban. il. 2.245>	Corpora tectorum ferrata nitentibus armis:
<eoban. il. 2.246>	Et quemcunque virum reliquis virtute priorem,
<eoban. il. 2.247>	Aut regem populi celer invenisset Ulysses,
<eoban. il. 2.248>	Hunc placidis adstans verbis sic ipse monebat:
<eoban. il. 2.249>	Optime, sic timidum te non decet esse, sed ipsum
<eoban. il. 2.250>	Te recipe, atque tuas in pectore collige vires,
<eoban. il. 2.251>	Atque alios firma populos. nec enim tibi constat,
<eoban. il. 2.252>	Et nec adhuc nosti, quae sit sententia magni
<eoban. il. 2.253>	Atridae, qualemque animum sub pectore verset.
<eoban. il. 2.254>	Hac animos nunc attemptat ratione suorum,
<eoban. il. 2.255>	Ut mox, si qua notet mala, puniat. ergo cavendum
<eoban. il. 2.256>	(Nam neque consilii nota est ratio omnibus huius)
<eoban. il. 2.257>	Ne qua furens animo mala forte inducat Achivis.
<eoban. il. 2.258>	Magnus enim regis furor est, atque ira tremenda,
<eoban. il. 2.259>	Dilecti superis: quem Iuppiter altus honorat,
<eoban. il. 2.260>	Atque amat. Inde virum si quem de plebe videbat,
<eoban. il. 2.261>	Vociferans, retinensque manu Laertius heros,
<eoban. il. 2.262>	Impulit, incutiens sceptrum, verbisque minatus:
<eoban. il. 2.263>	Stulte, quiesce modo, atque aliorum percipe dicta,
<eoban. il. 2.264>	Qui te consiliis sunt et virtute priores:
<eoban. il. 2.265>	Tu vero imbellis, vecors, ignavus, ineptus,
<eoban. il. 2.266>	Nec virtute vales, belloque es inutilis omni,
<eoban. il. 2.267>	Consiliis nec pectus habes sapientibus aptum.
<eoban. il. 2.268>	Quin etiam non hic omnes regnamus Achivi:
<eoban. il. 2.269>	Nec multos regnare bonum, rex unicus esto,
<eoban. il. 2.270>	Unius imperium, cui Iuppiter aurea magnus
<eoban. il. 2.271>	Sceptra dedit, iussitque suis dare iura tuendis.
<eoban. il. 2.272>	His tunc ille duces dictis, populosque regebat.
<eoban. il. 2.273>	Rursus at immodicos illi movere tumultus
<eoban. il. 2.274>	Seditiosa cohors iuvenum, qui navibus altis
<eoban. il. 2.275>	Omissi rediere, relinquere coepta coacti,
<eoban. il. 2.276>	Tota ferox quorum clamor per castra fremebat.
<eoban. il. 2.277>	Non secus ac validis turbantibus aequora ventis,
<eoban. il. 2.278>	Littora tota sonant, fluctuque remurmurat unda.
<eoban. il. 2.279>	Verum alii placidi stabant, sua quisque tuentes
<eoban. il. 2.280>	n castris loca, et in tuta statione manebant:
<eoban. il. 2.281>	Solus compositam pacem turbabat inerti
<eoban. il. 2.282>	Thersites lingua, qui turpibus invida dictis
<eoban. il. 2.283>	Pectora plenus erat, qui frivola multa loquutus
<eoban. il. 2.284>	Cum ducibus populi contendere saepe solebat
<eoban. il. 2.285>	Turpiter, et nihil ad laudem referebat honestam,
<eoban. il. 2.286>	Sed quod ridiculum pugnacibus esset Achivis:
<eoban. il. 2.287>	Quo non ad Troiam venit vir turpior alter,
<eoban. il. 2.288>	Lumina distortus, claudus pede, gibbus utroque
<eoban. il. 2.289>	Deformans humero coniunctum pectus habebat:
<eoban. il. 2.290>	Oblongi capitis, vertex surgebat acutus,
<eoban. il. 2.291>	Exigua rari suberant in fronte capilli:
<eoban. il. 2.292>	Hostis erat magno, summusque inimicus Achilli:
<eoban. il. 2.293>	Nec minus idem Ithacum capitaliter odit Ulyssem:
<eoban. il. 2.294>	Tunc quoque vociferans, et acuto gutture stridens,
<eoban. il. 2.295>	Plurima magnanimo convicia dixit Atridae.
<eoban. il. 2.296>	Cui tunc unanimes irascebantur Achaei,
<eoban. il. 2.297>	Et vires odere viri non aequa patrantis.
<eoban. il. 2.298>	Hunc itaque irritans, his est clamoribus usus:
<eoban. il. 2.299>	Omnibus Atrida pulchris cum rebus abundes,
<eoban. il. 2.300>	Num quid adhuc, et cuius eges? aut quid petis ultra?
<eoban. il. 2.301>	Quae tibi sollicitant animum bona? quandoquidem sunt
<eoban. il. 2.302>	Omnia plena tibi praedivite scrinia censu
<eoban. il. 2.303>	Aeris inexhausti, cum sint tua plena puellis
<eoban. il. 2.304>	Omnia formosis tentoria, quas modo captis
<eoban. il. 2.305>	Urbibus eximias dedimus tibi Graia iuventus,
<eoban. il. 2.306>	Ut quas credidimus regem decuisse supremum.
<eoban. il. 2.307>	Cumque tot obtineas, et tanta, quid insuper optas
<eoban. il. 2.308>	Aurum et opes, pulchrasque aliis auferre puellas?
<eoban. il. 2.309>	Si quis enim Troum (quem forsitan aut ego captum,
<eoban. il. 2.310>	Aut alius quisquam Danaum traduxerit) auro
<eoban. il. 2.311>	Se redimat, totum tibi, quod datur, adseris aurum:
<eoban. il. 2.312>	Si qua per e Danais aliquem captiva trahatur
<eoban. il. 2.313>	Foemina Troiadum, quae forma praestet, et aevi
<eoban. il. 2.314>	Floribus emineat, tu protinus adseris illam,
<eoban. il. 2.315>	Invitoque trahis domino, secretaque captas
<eoban. il. 2.316>	Gaudia furtivae Veneris, clausamque reservas.
<eoban. il. 2.317>	Sed neque qui rex est, regem decet esse malorum
<eoban. il. 2.318>	In nos, et fastu sceptra exercere superbo.
<eoban. il. 2.319>	O nos molliculos, et inertia corda gerentes:
<eoban. il. 2.320>	O Danaas nos, non Danaos. quin ergo paratis
<eoban. il. 2.321>	Navibus aufugimus, patriam, dulcesque penates
<eoban. il. 2.322>	Uno omnes cursu, votoque petamus eodem:
<eoban. il. 2.323>	Atque istum nimio fastu tumefacta gerentem
<eoban. il. 2.324>	Corda, relinquamus Troiae sub moenibus altis,
<eoban. il. 2.325>	Ut tandem incipiat solus sentire relictis
<eoban. il. 2.326>	An gerere haec possit sine nobis praelia, vel non,
<eoban. il. 2.327>	Qui sibi praestantem cunctis in rebus Achillem
<eoban. il. 2.328>	Laeserit, atque ignominia turbarit acerba
<eoban. il. 2.329>	Nuper in erepta Briseide, quam tamen illi
<eoban. il. 2.330>	Nomine virtutis dedimus sua praemia Graii.
<eoban. il. 2.331>	Tunc tamen haudquaquam fuerat commotus Achilles,
<eoban. il. 2.332>	Sed potius coeptam dimittens fortiter iram,
<eoban. il. 2.333>	Leniter ereptum ferre est sibi visus honorem:
<eoban. il. 2.334>	Quod nisi fecisset, quis te iam nosset Atrida
<eoban. il. 2.335>	Vivere, et immeritis facere haec opprobria Graiis?
<eoban. il. 2.336>	Talibus arcentem populos Agamemnona dictis
<eoban. il. 2.337>	Culpantem, cum vidisset divinus Ulysses,
<eoban. il. 2.338>	Advolat, assistensque irato haec increpat ore:
<eoban. il. 2.339>	Garrule Thersita, quanquam tibi multa loquendi
<eoban. il. 2.340>	Copia suppeditet, nec sis non voce suavi,
<eoban. il. 2.341>	Ne tamen hic solus reges incessere, neve
<eoban. il. 2.342>	Frivolus esse velis, qui sis deterrimus inter
<eoban. il. 2.343>	Tot talesque viros, quicunque Agamemnona magnum
<eoban. il. 2.344>	Ipsius auspiciis sumus ad Troiana sequuti
<eoban. il. 2.345>	Moenia: quod nequeas linguae dare frena loquaci,
<eoban. il. 2.346>	Nec moderere tuis ducibus maledicere verbis.
<eoban. il. 2.347>	Nunc remeare mones, patriasque revisere terras,
<eoban. il. 2.348>	Cum neque constet adhuc, num nos ad regna reverti
<eoban. il. 2.349>	Expediat patria, et dulces repetisse penates.
<eoban. il. 2.350>	Et nunc pascenti populos maledicis Atridae
<eoban. il. 2.351>	Non aliam ob causam, nisi quod data plurima cernas
<eoban. il. 2.352>	Praemia, quae nolles, quorum nihil ipse dedisti,
<eoban. il. 2.353>	Nec similis (quis enim similis tibi vellet haberi?)
<eoban. il. 2.354>	Sed magis heroes Danai, fortissima bello
<eoban. il. 2.355>	Pectora, digna suae tribuerunt praemia laudi.
<eoban. il. 2.356>	Quare praemoneo, credas vesane monenti,
<eoban. il. 2.357>	Si rursum in populo discordia verba serentem
<eoban. il. 2.358>	Repperero, capite hoc plectar, nec vivus Ulysses
<eoban. il. 2.359>	Telemachi pater esse ferar, si non ego totum,
<eoban. il. 2.360>	Si te non totum spoliatum vestibus istis,
<eoban. il. 2.361>	Et laena, tunicaque, et quae tegit inguina, coram
<eoban. il. 2.362>	Omnibus his, rapidae concidam verbere virgae,
<eoban. il. 2.363>	Usque adeo, ut multo repetas navalia fletu.
<eoban. il. 2.364>	Talia commemorans, sceptro sic perculit aureo
<eoban. il. 2.365>	Terga humerosque viri, livoris ut inde coacti
<eoban. il. 2.366>	Pallor, et extarent vibices sanguine nigrae.
<eoban. il. 2.367>	Ille timens plagas, et verbera plura, resedit,
<eoban. il. 2.368>	Turpiter indulgens lachrymis, tacitoque dolori,
<eoban. il. 2.369>	Siccabatque manu manantia lumina, ut illum
<eoban. il. 2.370>	Spectantes reliqui, quanquam tunc pectora moesti,
<eoban. il. 2.371>	Riserunt tamen, immodicosque dedere cachinnos:
<eoban. il. 2.372>	Sic etiam est aliquis prope stantem affatus amicum:
<eoban. il. 2.373>	Qualia dii superi, quamque immortalia Ulysses
<eoban. il. 2.374>	Facta facit, seu cum summis de rebus habetur
<eoban. il. 2.375>	Consilium, sine arma manu bellumque gerendum:
<eoban. il. 2.376>	Maximus ingenio est, bello fortissimus idem.
<eoban. il. 2.377>	Nunc tamen hoc, quod praecipua sit laude ferendum,
<eoban. il. 2.378>	Fecit opus, qui vaniloquum compescuit istum.
<eoban. il. 2.379>	Nam neque principibus posthac audebit, opinor,
<eoban. il. 2.380>	Frivola inutilibus convicia spargere verbis.
<eoban. il. 2.381>	Talis erat populi sermo, talique fremebant
<eoban. il. 2.382>	Colloquio, cum murorum destructor Ulysses
<eoban. il. 2.383>	Aurea sceptra tenens Agamemnonis, ocyus ipsis
<eoban. il. 2.384>	Adstitit assurgens: quem iuxta caesia Pallas
<eoban. il. 2.385>	Praeconi similis, persuasa silentia turbae
<eoban. il. 2.386>	Indixit, simul ut summi minimique Pelasgum
<eoban. il. 2.387>	Perciperent, sapiens quae tunc loqueretur Ulysses.
<eoban. il. 2.388>	Qui postquam tacuere, intentique ora tenebant,
<eoban. il. 2.389>	Sic Laertiades facundo est ore loquutus:
<eoban. il. 2.390>	Sceptriger Atrida, nunc te conantur Achivi
<eoban. il. 2.391>	Omnibus invisum mortalibus atque perosum
<eoban. il. 2.392>	Reddere, nec meritae decoratum nomine laudis:
<eoban. il. 2.393>	Nec stant promissis, tibi quae iurata dederunt,
<eoban. il. 2.394>	Divite cornipedum cum te sequerentur ab Argo,
<eoban. il. 2.395>	Ad patrios nunquam se velle redire penates
<eoban. il. 2.396>	Ante, bonae muris quam fortia moenia Troiae
<eoban. il. 2.397>	Diruerent. nunc se pueriliter afflictantes,
<eoban. il. 2.398>	Pectoribusque suis muliebria corda gerentes,
<eoban. il. 2.399>	Ad caros cupiunt natos patriamque reverti:
<eoban. il. 2.400>	Quando omni potius fuerat ratione dolendum,
<eoban. il. 2.401>	Turpiter, et sine laude domum quandoque reverti.
<eoban. il. 2.402>	Quod si quis mare velivolum, saevumque procellis
<eoban. il. 2.403>	Naviget ingressus, quatientibus aequora ventis,
<eoban. il. 2.404>	Uno per tumidum iactetur mense profundum,
<eoban. il. 2.405>	Ne queat uxorem carosque revisere natos,
<eoban. il. 2.406>	Tristanti tacitos volvit sub corde dolores:
<eoban. il. 2.407>	Nobis donec in hac peregre regione moramur,
<eoban. il. 2.408>	Nona recurrit hyems, ter tertia praeterit aestas.
<eoban. il. 2.409>	Tristibus iccirco nemo indignetur Achivis,
<eoban. il. 2.410>	Optatam in patriam si forte redire laborent.
<eoban. il. 2.411>	Verum turpe, domum post tot durata reverti
<eoban. il. 2.412>	Tempora, et exhaustos diuturna per arma labores
<eoban. il. 2.413>	Haudquaquam rebus sperato fine peractis.
<eoban. il. 2.414>	Quare agite, o socii, reliquum tolerate, brevesque
<eoban. il. 2.415>	Temporis expectate moras, dum scire queamus
<eoban. il. 2.416>	Verane vaticinans praedixerit omnia Calchas,
<eoban. il. 2.417>	Aulidis in portum piscosae quando subistis
<eoban. il. 2.418>	Navibus Argivi, Priamo Troiaeque ferentes
<eoban. il. 2.419>	Exitium, quia vos illic ad sacra fuistis
<eoban. il. 2.420>	Exta deum testes, praeterquam quos mala fato
<eoban. il. 2.421>	Parca tulit: meminisse potestis tempore ab illo,
<eoban. il. 2.422>	Quo nos ad positam diis immortalibus aram
<eoban. il. 2.423>	Sacra parabamus, densis qua plurima ramis
<eoban. il. 2.424>	Umbrabat platanus, subter quam frigida puro
<eoban. il. 2.425>	Unda resultabat rivo, quo tempore visum
<eoban. il. 2.426>	Est ingens nobis monstrum, draco terga cruentis
<eoban. il. 2.427>	Distinctus maculis, arae sublapsus ab imo
<eoban. il. 2.428>	Prosiluit pede (sic Saturnius ipse volebat)
<eoban. il. 2.429>	Ipse vago lapsu ramos amplexus, in altam
<eoban. il. 2.430>	Evasit platanum, tetigitque cacumina: quorum
<eoban. il. 2.431>	Nidus in arce fuit, numero bis quatuor intus
<eoban. il. 2.432>	Passeris includens pullos: qui frontibus altis
<eoban. il. 2.433>	Haerentes, exultabant implumibus alis.
<eoban. il. 2.434>	Quos omnes vano matrem stridore vocantes,
<eoban. il. 2.435>	Cum draco pestifero depastus dente fuisset,
<eoban. il. 2.436>	Ipsam etiam matrem circum sua pignora frustra
<eoban. il. 2.437>	Sollicitas querulis quatientem vocibus alas
<eoban. il. 2.438>	Corripuit, nonamque avidam demisit in alvum.
<eoban. il. 2.439>	Protinus in saxum mutatum Iuppiter ipsum
<eoban. il. 2.440>	Conspicuum posuit. sed nos horrenda deorum
<eoban. il. 2.441>	Constitimus stupido mirantes omina visu:
<eoban. il. 2.442>	Praecipue quanam ratione ad sacra deorum
<eoban. il. 2.443>	Tam dirum venisset opus, monstrumque nefandum.
<eoban. il. 2.444>	Tum Calchas divina tenens miracula fatur:
<eoban. il. 2.445>	Cur vos tanta novi subit admiratio monstri,
<eoban. il. 2.446>	Crine graves Danai? prudens nam Iuppiter istud
<eoban. il. 2.447>	Prodigium immisit, veniet qua gloria nobis
<eoban. il. 2.448>	Sera et tarda quidem, sed fama et laude perhenni.
<eoban. il. 2.449>	Sicut enim serpens avido crudelis hiatu
<eoban. il. 2.450>	Octonos pullos nona cum matre voravit:
<eoban. il. 2.451>	Sic nos fata novem mittunt in bella per annos
<eoban. il. 2.452>	Saeva, gerenda manu spaciosae ante inclyta Troiae
<eoban. il. 2.453>	Moenia, quae decimo tandem capiemus in anno,
<eoban. il. 2.454>	Atque eversa solo dabimus. fore talia Calchas
<eoban. il. 2.455>	Praedixit, quae nos nunc omnia perficiemus.
<eoban. il. 2.456>	Quare agite, obdurate, supremum et ferte laborem
<eoban. il. 2.457>	O fortes Danai, donec victricibus armis
<eoban. il. 2.458>	Evertamus opes Troiae, Priameia regna.
<eoban. il. 2.459>	Haec ubi dixisset, laudantum dicta sequutus
<eoban. il. 2.460>	Clamor Achivorum, sic magnus, ut undique totis
<eoban. il. 2.461>	Navibus horrendo resonarent iubila cantu.
<eoban. il. 2.462>	Composito strepitu, senio venerabilis albo
<eoban. il. 2.463>	Nestor equum domitor processit, et in medium sic
<eoban. il. 2.464>	Orsus ait: Pro dii, rem tempus in omne pudendam,
<eoban. il. 2.465>	Vos nunc consiliis turbatis inertibus omnem
<eoban. il. 2.466>	Virtutem bellandi, et amatis inania verba:
<eoban. il. 2.467>	Mollibus assimiles pueris, qui bellica nunquam
<eoban. il. 2.468>	Munera militiae, sed tantum ludicra curant.
<eoban. il. 2.469>	Promissae toties ubi nunc in praelia vires?
<eoban. il. 2.470>	Foedera ubi? et dextris data sacramenta levatis?
<eoban. il. 2.471>	Ingentes ubi sunt curaeque, minaeque feroces?
<eoban. il. 2.472>	Omnia fluxerunt, mandata volucribus Euris.
<eoban. il. 2.473>	Huius causa mali, si quid mihi credis Atrida,
<eoban. il. 2.474>	Illa est, quod positis ducentes ocia rebus,
<eoban. il. 2.475>	Perficere alternis contendimus omnia dictis,
<eoban. il. 2.476>	Donec in hostili terra sumus: et neque tanto
<eoban. il. 2.477>	Tempore perficimus, quanam ratione petitas
<eoban. il. 2.478>	Obtineamus opes, atque ardua Pergama bello
<eoban. il. 2.479>	Vincamus. sed tu populorum rex Agamemnon,
<eoban. il. 2.480>	Cum tibi devinctos habeas non secius omnes,
<eoban. il. 2.481>	Ac prius Argivos, desueta redire sub arma
<eoban. il. 2.482>	Imperii pro iure iube, castrisque relictis
<eoban. il. 2.483>	Omneis exerce regenda in bella per arteis.
<eoban. il. 2.484>	Quod si forsan abhorreat unus et alter ab huius
<eoban. il. 2.485>	Muneris officio, sine contabescere, et illos
<eoban. il. 2.486>	Fac missos. nec enim fas nos ad nostra reverti
<eoban. il. 2.487>	Coniugia, et dulces natos, carosque nepotes
<eoban. il. 2.488>	Ante, semel coeptam quam vi confecerimus rem,
<eoban. il. 2.489>	Et quam constiterit nobis Iovis alma voluntas,
<eoban. il. 2.490>	Promissis maneat necne. namque illa profecto
<eoban. il. 2.491>	Sponsio certa Iovis, nos vincere Pergama bello
<eoban. il. 2.492>	Ostendit. quo namque die haec in bella profecti,
<eoban. il. 2.493>	Caerula fluctivagis sulcavimus aequora remis,
<eoban. il. 2.494>	Troianis mortem et crudelia fata ferentes,
<eoban. il. 2.495>	A dextra pater immenso splendore coruscans
<eoban. il. 2.496>	Affulsit, nobis laetantibus omine dextro.
<eoban. il. 2.497>	Nemo igitur patrios se velle redire penates
<eoban. il. 2.498>	Cogitet ante velim, quam fortiter ultus honorem
<eoban. il. 2.499>	Prae corruptae Helenes, alicui se matronarum
<eoban. il. 2.500>	Misceat Iliadum. quod si quis forte protervus
<eoban. il. 2.501>	Extiterit, qui nave domum rediisse laboret,
<eoban. il. 2.502>	Naviget, et nigrae scandat tabulata carinae,
<eoban. il. 2.503>	Primus ut ante alios mortem ferat atque laborem.
<eoban. il. 2.504>	Tu rex, consiliis sicut prodesse volenti,
<eoban. il. 2.505>	Sic etiam ex aliis debes capere optima, si sint
<eoban. il. 2.506>	Qui tibi forte dabunt: nec enim contemnere oportet,
<eoban. il. 2.507>	Quod tibi nunc dabimus. secerne per agmina tota
<eoban. il. 2.508>	Has omnes acies, atque ordine rite locato
<eoban. il. 2.509>	Quamque suo, gens una suo, tribus una suo stet
<eoban. il. 2.510>	Ordine, civis erit civi, gentilis adhaerens
<eoban. il. 2.511>	Gentili, feret auxilium sibi sanguine iuncto
<eoban. il. 2.512>	Sanguine coniunctus, defendet amicus amicum.
<eoban. il. 2.513>	Quod si tu audieris haec me non vana monentem,
<eoban. il. 2.514>	Te vero audierint Argivi iusta iubentem,
<eoban. il. 2.515>	Cognosces quis dux melior, quis miles in armis,
<eoban. il. 2.516>	Qualis quaeque cohors. nam per se singula quaeque
<eoban. il. 2.517>	Agmina pugnabunt. tum sitne aversa voluntas
<eoban. il. 2.518>	Divum, cognosces: an propter inertia Graium
<eoban. il. 2.519>	Pectora, non possis capere altae moenia Troiae.
<eoban. il. 2.520>	Ad quem respondens Agamemnon, maximus armis,
<eoban. il. 2.521>	Certe (inquit) venerande senex, te plurima linguae
<eoban. il. 2.522>	Gratia commendat, prudenti pectore cunctos
<eoban. il. 2.523>	Haud dubie Graios superas, vincisque loquendo.
<eoban. il. 2.524>	Atque utinam tales mihi Dii bis quinque dedissent,
<eoban. il. 2.525>	Iuppiter ipse pater, Pallasque, et Phoebus Apollo,
<eoban. il. 2.526>	Nempe brevi nostris manibus caperentur, et alto
<eoban. il. 2.527>	Pergama conciderent a culmine. sed mihi magnam
<eoban. il. 2.528>	Iuppiter invexit vim materiamque doloris,
<eoban. il. 2.529>	Tam male cum forti qui me commisit Achille,
<eoban. il. 2.530>	Unius ob pulchrae certantem iura puellae.
<eoban. il. 2.531>	Cuius principium certaminis omne redundat
<eoban. il. 2.532>	In caput hoc: a me causam venisse fatebor:
<eoban. il. 2.533>	Quod si tempus erit quo mutua nostra redibit
<eoban. il. 2.534>	Gratia, et una fides iterum devinciet ambos,
<eoban. il. 2.535>	Tum non ulla dies Troiae fatale superbae
<eoban. il. 2.536>	Differet excidium. nunc ut curetis abite
<eoban. il. 2.537>	Corpora, firmetisque cibo languentia membra:
<eoban. il. 2.538>	Nam prodire acies post, et capere arma necesse est.
<eoban. il. 2.539>	Quapropter bene quisque suas sibi praeparet hastas,
<eoban. il. 2.540>	Muniat et clypeos, et pabula curet equorum,
<eoban. il. 2.541>	Et bene componat currus in praelia ituros,
<eoban. il. 2.542>	Ut totum tolerare diem et consistere in armis
<eoban. il. 2.543>	Possimus, martemque pati, durumque laborem.
<eoban. il. 2.544>	Nulla quies dabitur, non respexisse licebit,
<eoban. il. 2.545>	Noctis in adventum pugnabitur. illa relabens
<eoban. il. 2.546>	Dirimet arma virum: pectus sudare necesse est
<eoban. il. 2.547>	Usque adeo, ut clypei madefiant lora, tenendo
<eoban. il. 2.548>	Dextera lassetur telo: sudore madescant
<eoban. il. 2.549>	Qui currus moderantur equi, frenoque reguntur.
<eoban. il. 2.550>	Seu quis detrectarit opus, pugnaeque laborem,
<eoban. il. 2.551>	Seu quis ad aeratas devitans praelia naves
<eoban. il. 2.552>	Restititerit, non effugiet, quin corpore sparso
<eoban. il. 2.553>	Pascat aves, canibusque inhumatus praebeat escam.
<eoban. il. 2.554>	Talia magnifico regem sermone loquutum,
<eoban. il. 2.555>	Laeticiam testante animi clamore sequuntur
<eoban. il. 2.556>	Argivi: velut extantem cum multa relabens
<eoban. il. 2.557>	Frangitur ad scopulum magno maris unda tumultu,
<eoban. il. 2.558>	A variis impulsa sub uno tempore ventis,
<eoban. il. 2.559>	Curva repercusso complevit littora planctu.
<eoban. il. 2.560>	Ergo suas vario repetebant agmine naves,
<eoban. il. 2.561>	Instructasque parant cava per tentoria coenas,
<eoban. il. 2.562>	Sumebantque cibos: tum diis coelestibus aras
<eoban. il. 2.563>	Sacrantes, diversa ferebant dona, precantes
<eoban. il. 2.564>	Quisque sibi faciles ad tanta pericula divos
<eoban. il. 2.565>	Evitanda, feri martis mala, vulnera, mortem.
<eoban. il. 2.566>	At rex ipse virum bello praeclarus Atrides
<eoban. il. 2.567>	Quinquennem tibi rite bovem mactabat opimum,
<eoban. il. 2.568>	Iuppiter omnipotens. primos iubet inde vocari
<eoban. il. 2.569>	Argivum proceres ponendae ad fercula coenae:
<eoban. il. 2.570>	Nestora praecipue, regem Idomenea secundum,
<eoban. il. 2.571>	Inde duo Aiaces, post Tydeos inclytus ibat
<eoban. il. 2.572>	Filius, in sexto diis aequiparandus Ulysses
<eoban. il. 2.573>	Ordine consequitur. quibus accedens Menelaus
<eoban. il. 2.574>	Optimus, â€  octavum convivam sponte sua se
<eoban. il. 2.575>	Praestitit, agnoscens sese causam esse laborum
<eoban. il. 2.576>	Fratris. ut ergo bovem mactatum pinguibus aris
<eoban. il. 2.577>	Circum constiterunt, salsasque tulere placentas,
<eoban. il. 2.578>	Ipse deum supplex sic est affatus Atrides:
<eoban. il. 2.579>	Iuppiter, illustrissime rex, et maxime divum,
<eoban. il. 2.580>	Nubibus imperitans nigris, et in aethere sidens,
<eoban. il. 2.581>	Da mihi ut ante nigras quam lux descendat ad umbras,
<eoban. il. 2.582>	Atria vindicibus Priami comburere flammis,
<eoban. il. 2.583>	Et possim captas igni succendere portas,
<eoban. il. 2.584>	Armaque ab Hectoreo rescindere pectore, et ipsum
<eoban. il. 2.585>	Confodere hoc ferro, sic ut iugulentur amici
<eoban. il. 2.586>	Circa ipsum, pluresque cadant, et pulverulentam
<eoban. il. 2.587>	Contingant socii moribundo gutture terram.
<eoban. il. 2.588>	Sic ait. at sacris acceptis Iuppiter aurem
<eoban. il. 2.589>	Occlusam precibus tenuit, nec verba recepit
<eoban. il. 2.590>	Supplicis Atridae: quin duros inde labores
<eoban. il. 2.591>	Accumulans immisit, et ingentes erumnas.
<eoban. il. 2.592>	Iamque deos visi placasse, ubi sacra salita
<eoban. il. 2.593>	Conspersere mola, tum tractum rite iuvencum
<eoban. il. 2.594>	Ante aras iugulant, et pelle trementia nudant
<eoban. il. 2.595>	Viscera: tum coxas resecant, geminasque reponunt
<eoban. il. 2.596>	In partes scissas, pingui quas inde tegentes
<eoban. il. 2.597>	A ruina accumulant, atque igni cruda reponunt,
<eoban. il. 2.598>	Arida subdentes flammae fomenta, perustis
<eoban. il. 2.599>	Cruribus, iniiciunt prunis, et viscera torrent,
<eoban. il. 2.600>	Tostaque discerpunt avido ientacula morsu.
<eoban. il. 2.601>	Inde minutatim concisa alvi omnia, longis
<eoban. il. 2.602>	Membra alacres figunt verubus, quibus insuper assis
<eoban. il. 2.603>	Vescuntur, lautisque agitant convivia mensis:
<eoban. il. 2.604>	Et quod cuique animus suasit suus, omnia libant.
<eoban. il. 2.605>	Postquam exemptus amor potusque cibique resedit,
<eoban. il. 2.606>	Nestor equum domitor simul ista Gerenius infit:
<eoban. il. 2.607>	Inclyte belligerum populorum rex Agamemnon,
<eoban. il. 2.608>	Tempora ne qua diu vano sermone teramus,
<eoban. il. 2.609>	Ac ne posthabeamus opus quod suadet, et ipsum
<eoban. il. 2.610>	Se deus authorem cuius facit. ergo vocantes
<eoban. il. 2.611>	Proclament per castra viri, quo confluat omnis,
<eoban. il. 2.612>	Adsistatque tibi sumptis exercitus armis.
<eoban. il. 2.613>	Nos vero hinc alii ad fortes abeamus Achivos
<eoban. il. 2.614>	Protinus, et duri iniiciamus martis amorem.
<eoban. il. 2.615>	Sic ait, at rex Atrides non falsa monenti
<eoban. il. 2.616>	Paruit, et mox praecones dimisit, ut omnes
<eoban. il. 2.617>	Concieant, et in arma vocent populosque ducesque,
<eoban. il. 2.618>	Qui tum cunque aderant Argivum crine comantum.
<eoban. il. 2.619>	Qui tunc arguta praeconum voce vocati,
<eoban. il. 2.620>	Convenere brevi, sumptisque stetere sub armis.
<eoban. il. 2.621>	Instruxere alii densatis agmina turmis
<eoban. il. 2.622>	Cura deum reges, illustrem Agamemnona circum.
<eoban. il. 2.623>	Hic vero divina ferens Iovis aegida Pallas,
<eoban. il. 2.624>	Inviolabile opus, preciosum atque immortale,
<eoban. il. 2.625>	Aurea cuius erant centum retinacula bullis
<eoban. il. 2.626>	Indita, coelesti bullis radiantibus auro,
<eoban. il. 2.627>	Quarum quaeque boves centum dependere posset:
<eoban. il. 2.628>	Hoc tunc illa ferens, armata per agmina Graium
<eoban. il. 2.629>	Impete praerapido nulli conspecta volabat,
<eoban. il. 2.630>	Multa monens, et in arma vocans, animosque lacessens
<eoban. il. 2.631>	Graiugenum, iam plus pugnae Martisque laborum
<eoban. il. 2.632>	Quam patriae memores, quam navibus ire per altum.
<eoban. il. 2.633>	Iamque refulgebat sumptis exercitus armis
<eoban. il. 2.634>	Omnis, ut arboribus mons consitus undique, et igni
<eoban. il. 2.635>	Succensus, flammis longe lateque relucet
<eoban. il. 2.636>	Sole repercussis: sic aurea splendor ab armis
<eoban. il. 2.637>	Astra ferit, summoque micat lux ferrea coelo.
<eoban. il. 2.638>	Atque ut saepe avium per nubila pura volantes
<eoban. il. 2.639>	Sive gruum turmae, cygnorum sive canoros
<eoban. il. 2.640>	Edentum per colla modos longissima cantu
<eoban. il. 2.641>	Circum latiflui nunquam non verna Caystri
<eoban. il. 2.642>	Flumina, nunc coelum, nunc terras ore petentes
<eoban. il. 2.643>	Clangorem emittunt, unde Asia prata resultant:
<eoban. il. 2.644>	Talis erat iuvenum circum piscosa Scamandri
<eoban. il. 2.645>	Littora, complentum campos, castrisque ruentum
<eoban. il. 2.646>	Auditu sonus. ipsa pedum perculsa tumultu
<eoban. il. 2.647>	Quadrupedum atque hominum, tellus horrore remugit
<eoban. il. 2.648>	Terribili: tot enim stabant iam milia Graium
<eoban. il. 2.649>	Florigero in campo, quod ad ipsum parva Scamandrum
<eoban. il. 2.650>	Nascuntur folia, et flores pubentibus herbis.
<eoban. il. 2.651>	Qualia vere novo muscarum examina densis
<eoban. il. 2.652>	Agminibus confusa ruunt, ad plena volantum
<eoban. il. 2.653>	Mulctra levis tuguri, et libantum munera lactis:
<eoban. il. 2.654>	Talis erat Danaum pulchris exercitus armis
<eoban. il. 2.655>	Instructus, tales Troiam vastare paratae
<eoban. il. 2.656>	In medio stabant confusa per agmina turmae.
<eoban. il. 2.657>	Quos ita secrevere duces, et in ordine quemque
<eoban. il. 2.658>	Composuere suo. ceu consuevere caprarum
<eoban. il. 2.659>	Pastores, in aperta greges discernere ductos
<eoban. il. 2.660>	Pascua, quosque suis iungentes matribus hoedos.
<eoban. il. 2.661>	At reliquos inter vadens superabat Atrides.
<eoban. il. 2.662>	Sicut ubi eximius sociata per agmina taurus
<eoban. il. 2.663>	Incedens, superatque alios, atque imperat ipsis:
<eoban. il. 2.664>	Sic inter Danaos incessit rex Agamemnon,
<eoban. il. 2.665>	Os oculosque Iovi similis, qui fulmine terret,
<eoban. il. 2.666>	Pectora Neptuno, cincturae insignia Marti.
<eoban. il. 2.667>	Talem inter reliquos heroas Iuppiter illo
<eoban. il. 2.668>	Esse die voluit populorum Agamemnona regem.
<eoban. il. 2.669>	Dicite nunc Musae coelestia templa colentes:
<eoban. il. 2.670>	Vos etenim divae cum sitis, cuncta tenetis,
<eoban. il. 2.671>	Omnia praesentes vidistis, et omnia nostis,
<eoban. il. 2.672>	Ad nos vix tenuis fama perlabitur aura,
<eoban. il. 2.673>	Nec scimus quinam reges ad littora classem
<eoban. il. 2.674>	Troiana appulerint, quibus aut tot milia Graium
<eoban. il. 2.675>	Paruerint ducibus: quae non ego singula possim
<eoban. il. 2.676>	Dicere, et immensi comprendere nomina vulgi,
<eoban. il. 2.677>	Non mihi si linguaeque decem sint, ora decemque,
<eoban. il. 2.678>	Vox infracta sonet, rigeant praecordia ferro:
<eoban. il. 2.679>	Ni mihi coelestes Musae, Iove coelite natae,
<eoban. il. 2.680>	Omnia clarorum referatis nomina regum,
<eoban. il. 2.681>	Quicunque Iliacas petierunt navibus oras,
<eoban. il. 2.682>	Troiano Argivam statuentes littore classem.
<eoban. il. 2.683>	QUinque duces Troiae, Boeotia misit, ad oras:
<eoban. il. 2.684>	Peneleon, Prothoenora, Leiton, Arcesilaum,
<eoban. il. 2.685>	Et Clonium. populos habet hos Boeotia tellus,
<eoban. il. 2.686>	Quique colunt Hyrien, petrosamque Aulida pascunt,
<eoban. il. 2.687>	Et Schoenon, Scolonque, et origaneis Eteonum
<eoban. il. 2.688>	Insignem foliis, Thespiam, Graean, et urbem
<eoban. il. 2.689>	Lativagam Mycalesson, et antiquum Harma colentes,
<eoban. il. 2.690>	Quique apud Ilesium, et veteres pascuntur Erythras,
<eoban. il. 2.691>	Quique Eleona habitant, quique Hylen, qui Peteona,
<eoban. il. 2.692>	Qui Copas, et qui muris Medeona superbam,
<eoban. il. 2.693>	Eutresim, et Thisbes lascivis plena columbis
<eoban. il. 2.694>	Moenia, quique Coroneam, herbosamque Aliarton,
<eoban. il. 2.695>	Quique Platean habent claram, Glissentaque pascunt,
<eoban. il. 2.696>	Quique urbem Thebas clarissima moenia servant,
<eoban. il. 2.697>	Onchestonque sacrum Neptuni numine lucum,
<eoban. il. 2.698>	Praestantemque uvis Arnen, pulchramque Mideam,
<eoban. il. 2.699>	Divinamque urbem Nissam, quaeque ultima restat
<eoban. il. 2.700>	Florigeram quicunque colunt Anthedonis oram.
<eoban. il. 2.701>	Quinquaginta illi ratibus venere profecti,
<eoban. il. 2.702>	Armis atque viris gravibus. nam quaelibet harum
<eoban. il. 2.703>	Centenos tulit, et bis denos, marte potentes.
<eoban. il. 2.704>	Qui vero inde colunt Aspledona, qui Minyeum
<eoban. il. 2.705>	Orchomenon, venere. hos autem Marte creati
<eoban. il. 2.706>	Ascalaphus duxere, et Ialmenus. edidit illos
<eoban. il. 2.707>	Astioche formosa, domo cum virgo paterna
<eoban. il. 2.708>	Actoris Azidae triclinia sola petisset,
<eoban. il. 2.709>	Gradivo compressa, in lucem enixa gemellos.
<eoban. il. 2.710>	Hi quoque terdenas pulchras duxere carinas.
<eoban. il. 2.711>	Qui vero opposita venere ex Phocide missi,
<eoban. il. 2.712>	Duxerunt Schediusque et Epistrophos inclytus armis,
<eoban. il. 2.713>	Iphitus Eubolides genuit quos pectore praestans.
<eoban. il. 2.714>	Cum quibus hi populi ducibus venere volentes,
<eoban. il. 2.715>	Qui Cyparisson habent, et petrosam Pythona,
<eoban. il. 2.716>	Crissamque insignem, qui Daulida, qui Panopea,
<eoban. il. 2.717>	Quique Anemoream servant, et Hyampolin altam,
<eoban. il. 2.718>	Qui fluvium Cephison, et ipsius ora Lilaeae
<eoban. il. 2.719>	Fontis habent, ex quo Cephisi flumina manant.
<eoban. il. 2.720>	Quadraginta hi sunt advecti navibus omnes:
<eoban. il. 2.721>	Qui velut unanimi Boeotis foedere iuncti,
<eoban. il. 2.722>	A latere armati semper venere sinistro.
<eoban. il. 2.723>	Locrenses vero variis adduxit in armis
<eoban. il. 2.724>	Fortis Oilei generosus filius Aiax,
<eoban. il. 2.725>	Ille pedum cursu celer, et pernicior Euris,
<eoban. il. 2.726>	Sed minor et factis et nomine. nam neque tantus
<eoban. il. 2.727>	Ille fuit, quantus fuerat Telamonius Aiax:
<eoban. il. 2.728>	Sed multo minor et membris, et viribus illo.
<eoban. il. 2.729>	Sed tamen et forti munitus tegmine pectus,
<eoban. il. 2.730>	Vibrandae cunctos hastae superabat Achivos
<eoban. il. 2.731>	Artibus, et docto torquebat tela lacerto.
<eoban. il. 2.732>	Locrenses vero populi ditionis habentur,
<eoban. il. 2.733>	Qui Cynon pascunt, Opoentaque, Calliaronque,
<eoban. il. 2.734>	Bessanque, Scarphenque, et amoeniferas Augeas,
<eoban. il. 2.735>	Tarphenque, Chroniumque, Boagri flumina circum
<eoban. il. 2.736>	Qui pascunt populi: socia adduxere carinas
<eoban. il. 2.737>	Arma quaterdenas. Atque hi trans littora sacrae
<eoban. il. 2.738>	Euboeae sua regna viri Locrensia servant.
<eoban. il. 2.739>	Qui vero Euboeam spirantes robur Abantes,
<eoban. il. 2.740>	Chalcidaque, Eretriamque et viniferacem Histiaeam,
<eoban. il. 2.741>	Cerinthumque mari iunctam celsam Iovis urbem,
<eoban. il. 2.742>	Quique Caryston habent, et qui Styra cunque frequentant,
<eoban. il. 2.743>	Quos duxit princeps Elephenor Martius heros
<eoban. il. 2.744>	Chalcodontiades, animosus rector Abantum.
<eoban. il. 2.745>	Ipsi etiam clarae bello virtutis Abantes
<eoban. il. 2.746>	Praecipue iaculatores, hastamque periti
<eoban. il. 2.747>	Vibrare, et longis contingere pectora telis:
<eoban. il. 2.748>	Hi quoque quadraginta graves duxere carinas.
<eoban. il. 2.749>	Hinc qui Cecropiam, munitam fortibus urbem
<eoban. il. 2.750>	Moenibus, incoluere viri, praeclarus Erechtheo
<eoban. il. 2.751>	Ortus avo populus: quem quondam rure creatum,
<eoban. il. 2.752>	Filia magna Iovis susceptum nutriit, atque
<eoban. il. 2.753>	Hunc primum regem claris praefecit Athenis,
<eoban. il. 2.754>	Templum ubi nunc illi cives statuere, ferentes
<eoban. il. 2.755>	Annua sacra, aras adolentes bobus et agnis.
<eoban. il. 2.756>	Hos tunc ducebat patria virtute Menestheus
<eoban. il. 2.757>	Maximus: huic nemo poterat certare regendis,
<eoban. il. 2.758>	Aut etiam ornandis vel equis, vel in arcta locandis
<eoban. il. 2.759>	Agmina militibus. tantum quod maior et annis,
<eoban. il. 2.760>	Atque usu rerum Nestor foret, unus in illa
<eoban. il. 2.761>	Laude fuit certare ausus. tunc navibus ille
<eoban. il. 2.762>	Quinquaginta aderat, patriasque reliquit Athenas.
<eoban. il. 2.763>	Bis sex e Salamine rates Telamonius Aiax
<eoban. il. 2.764>	Egit, et adduxit statuens in littore iuxta
<eoban. il. 2.765>	Cecropias naves. Tum qui Iunonis Achivae
<eoban. il. 2.766>	Tecta colunt Argos, Tirynthaque moenibus altam,
<eoban. il. 2.767>	Hermionenque, Asinenque, sinus maris alta tenentem
<eoban. il. 2.768>	Littora Troezena, Eionasque, sacramque Epidaurum
<eoban. il. 2.769>	Vinetis celebrem, qui Aeginam cunque opulentam,
<eoban. il. 2.770>	Et Maseta colunt. hos voce valens Diomedes
<eoban. il. 2.771>	Duxerat, et Sthenelus Capanei filius alti,
<eoban. il. 2.772>	Et clari virtute viri. quibus additus ibat
<eoban. il. 2.773>	Tertius Euryalus, similis virtute deo vir,
<eoban. il. 2.774>	Mecisto Talaonida genitore creatus.
<eoban. il. 2.775>	Omnibus his tamen imperio fortis Diomedes
<eoban. il. 2.776>	Praefuit: octoginta hi deduxere carinas.
<eoban. il. 2.777>	Qui claras coluere insignia tecta Mycenas,
<eoban. il. 2.778>	Et qui moenia habent opulentae celsa Corinthi,
<eoban. il. 2.779>	Orniasque colunt, et splendida tecta Cleonas,
<eoban. il. 2.780>	Quique et Arethyream cinctam florentibus arvis,
<eoban. il. 2.781>	Qui Sicyona colunt urbem, cui maximus olim
<eoban. il. 2.782>	Rex fuit Adrastus: qui in monte sitam Gonoessam,
<eoban. il. 2.783>	Quique Hyperesian, Pellenen, Aegion, inde
<eoban. il. 2.784>	Omnia quae curvi sita sunt in littoris ora,
<eoban. il. 2.785>	Quique habitant Helicen circum regionibus amplam.
<eoban. il. 2.786>	Navibus hos centum ducebat rex Agamemnon
<eoban. il. 2.787>	Atrides, quem tot populique ducesque sequuti
<eoban. il. 2.788>	Regem praefecere heroibus omnibus, unum.
<eoban. il. 2.789>	Totus enim virtute animi praestabat, et armis
<eoban. il. 2.790>	Optimus: atque ideo populos ductabat Achivum.
<eoban. il. 2.791>	At qui deinde habitant altas Lacedaemonis arces
<eoban. il. 2.792>	Piscosae, Spartenque altam, Pharinque iacentem,
<eoban. il. 2.793>	Quique columbiferam Messen, et semper amoenas
<eoban. il. 2.794>	Augeas, et Bryseas, et pulchra vireta
<eoban. il. 2.795>	Urbis Amyclarum pascunt, positamque palustri
<eoban. il. 2.796>	Littore Helon, qui deinde Laan, Tylonque frequentant,
<eoban. il. 2.797>	Hos ducebat agens sexaginta agmine naves,
<eoban. il. 2.798>	Armis atque viris instructo, frater Atridae
<eoban. il. 2.799>	Maioris, vocem bonus, et fortis Menelaus:
<eoban. il. 2.800>	Qui primus furiis animum succensus et ira,
<eoban. il. 2.801>	Coniugis abductae, reliquos hortatus ad arma
<eoban. il. 2.802>	Traxerat, et lachrymas Helenes ulturus agebat
<eoban. il. 2.803>	In bellum (quos ipse author commovit) Achivos.
<eoban. il. 2.804>	Hinc gentes quaecunque Pylon Neleida servant,
<eoban. il. 2.805>	Et cultam Arenen, et qui Thryon, obvia magni
<eoban. il. 2.806>	Alphaei vada, quique praealtum turribus Aepy,
<eoban. il. 2.807>	Et Cyparissienta, et florens semper Emaeon,
<eoban. il. 2.808>	Et Pteleon, sed Helosque, et Dorion: hic ubi Musae
<eoban. il. 2.809>	Threicium Thamyrin privarunt carminis usu,
<eoban. il. 2.810>	Obvia forte virum nactae vestigia agentem,
<eoban. il. 2.811>	Euryton infausto cum linqueret omine regem
<eoban. il. 2.812>	Oechaliae, et se posse deas superare canendo
<eoban. il. 2.813>	Iactaret, si secum aliquo contendere cantu
<eoban. il. 2.814>	Auderent: hic iratae Iovis inclyta proles,
<eoban. il. 2.815>	Pierides Musae spoliarunt vana ferentem
<eoban. il. 2.816>	Sensibus et cantu, et citharae fidis arte movendae.
<eoban. il. 2.817>	Hos secum senior populos dux Nestor agebat,
<eoban. il. 2.818>	Arma decem novies ducens stipata carinis.
<eoban. il. 2.819>	Praeterea Arcadiae qui tum populosa tenebant
<eoban. il. 2.820>	Oppida, quique altae sub culminibus Cyllenes
<eoban. il. 2.821>	Sublimem iuxta tumulum, qua multa virorum
<eoban. il. 2.822>	Sunt sita clarorum fortissima corpora bello:
<eoban. il. 2.823>	Qui Pheneonta colunt, et ditem mollibus agnis
<eoban. il. 2.824>	Orchomenon, Rhipen, Stratienque, et semper Enispon
<eoban. il. 2.825>	Flantibus expositam ventis, Tegeamque, et amoenam
<eoban. il. 2.826>	Mantineam, qui Stymphalon, celsamque frequentant
<eoban. il. 2.827>	Parrhasiam. clari princeps fuit his Agapenor
<eoban. il. 2.828>	Filius Ancaei, qui instructis navibus ibat
<eoban. il. 2.829>	Cum bis terdenis, sociis armisque refertis.
<eoban. il. 2.830>	Sed tamen has illi dederat rex ipse virorum
<eoban. il. 2.831>	Maximus Atrides, nigri quibus aequora ponti
<eoban. il. 2.832>	Transiret: quoniam procul absunt Arcades oris
<eoban. il. 2.833>	Aequoreis, nec multa marina negocia curant.
<eoban. il. 2.834>	At qui Buprasium populi, quique Elida diam
<eoban. il. 2.835>	Incoluere, et quos Hyrmine, atque ultima servat
<eoban. il. 2.836>	Myrsinos, usque sub Oleniae iuga maxima petrae,
<eoban. il. 2.837>	Quicunque et veterem sub Alision usque manebant,
<eoban. il. 2.838>	Quattuor hi ducibus venere, e quattuor uni
<eoban. il. 2.839>	Cuilibet arma decem portabant bellica naves.
<eoban. il. 2.840>	Dux prior Amphimachus fuit, acer Thalpius alter:
<eoban. il. 2.841>	Ille satus Cteato, pater huic fuit Actorionis
<eoban. il. 2.842>	Eurytus. inde Amaryncides tulit arma Diores
<eoban. il. 2.843>	Tertia, quarta Polyxenus: qui corpore pulchro
<eoban. il. 2.844>	Praestitit, Augeae nati Iove filius alter.
<eoban. il. 2.845>	Innumeri his ducibus tunc ducebantur Epei.
<eoban. il. 2.846>	At qui Dulichium, sacras et Echinadas alto
<eoban. il. 2.847>	Incoluere mari, clarae e regione iacentis
<eoban. il. 2.848>	Elidis, hos virtute Meges, et robore Marti
<eoban. il. 2.849>	Aequandus, ducebat: et huic instructa ferebant
<eoban. il. 2.850>	Arma quaterdenae naves: quem rector equorum,
<eoban. il. 2.851>	Augeades Phyleus genuit, quo tempore patri
<eoban. il. 2.852>	Dulychium iratus petiit, Iove tutus amico.
<eoban. il. 2.853>	Magnanimorum autem qui tunc scopulosa tenebant
<eoban. il. 2.854>	Saxa Cephalenum, et frondentibus ardua cultam
<eoban. il. 2.855>	Neriton arboribus, nec non sterilissima parvae
<eoban. il. 2.856>	Rura Ithacae, qui dura Crocylia pascebantur,
<eoban. il. 2.857>	Aegilipamque horrentem agris, et rupibus aspris:
<eoban. il. 2.858>	Qui Samon incoluere, et qui nemorosa Zacynthi
<eoban. il. 2.859>	Pascua, seu quicunque introrsus ab aequore longe
<eoban. il. 2.860>	Seu terrae e regione procul maria alta tenebant,
<eoban. il. 2.861>	Hos Iovis ingenio similis ducebat Ulysses,
<eoban. il. 2.862>	Cum bis sex, minio fucatis rostra, carinis.
<eoban. il. 2.863>	Aetolos in bella Thoas Andremone natus
<eoban. il. 2.864>	Duxit agens, qui Pleuronem, quique Olenon altam,
<eoban. il. 2.865>	Chalcida qui prope littoream, celsamque Pylenam,
<eoban. il. 2.866>	Qui tenuere viri saxis Calydona frequentem.
<eoban. il. 2.867>	Hic tunc Aetolos tota ditione regebat,
<eoban. il. 2.868>	Quod stirps Oeneae defecerit omnis, et ipse
<eoban. il. 2.869>	Iamdudum occiderat, nec flavus erat Meleager
<eoban. il. 2.870>	Amplius. hic igitur denas quater agmine naves
<eoban. il. 2.871>	Adducens, hominum classem tot milibus auxit.
<eoban. il. 2.872>	Venit et Idomeneus, bello inclytus, agmina ducens
<eoban. il. 2.873>	Cretensis populi, qui Gneson, et alta tenebant
<eoban. il. 2.874>	Moenia Gorthynae, et veteris tecta inclyta Lycti:
<eoban. il. 2.875>	Et qui Miletum, et niveo candore Lycastum,
<eoban. il. 2.876>	Phaestumque, et Rhition, bene cultas civibus urbes:
<eoban. il. 2.877>	Quique alii populi Cretae vasto aequore cinctae
<eoban. il. 2.878>	Centum urbes habitant magnas. hos fortis agebat
<eoban. il. 2.879>	Idomeneus, et qui Martem referebat in armis
<eoban. il. 2.880>	Meriones. atque hi classem duxere carinis
<eoban. il. 2.881>	Bis quater instructam denis, et flore virorum.
<eoban. il. 2.882>	At Rhodiae ductor classis satus Hercule magno,
<eoban. il. 2.883>	Magnus et ipse armis, et corpore magnus honesto,
<eoban. il. 2.884>	Venit Tlepolemus, Rhodiorum fortia ducens
<eoban. il. 2.885>	Milia, classe novem ratium, qui frugiferacem
<eoban. il. 2.886>	Incoluere Rhodum comentes arte capillos,
<eoban. il. 2.887>	Qui Lyndumque, et Ialyssam, niveamque Camirum.
<eoban. il. 2.888>	Hos tunc Tlepolemus Troiana ad littora duxit.
<eoban. il. 2.889>	Quem gravidam quondam Alcidae de semine magni
<eoban. il. 2.890>	Astyochen genuisse ferunt, quem maximus idem
<eoban. il. 2.891>	Complures penetrans urbes abduxerit olim
<eoban. il. 2.892>	Ex Ephyra genitor, de flumine Selleente.
<eoban. il. 2.893>	Postquam autem patriis adolevit in aedibus amplis,
<eoban. il. 2.894>	Sanguine coniunctum patri interfecit amicum,
<eoban. il. 2.895>	Insignem virtute, vigente Licymnion aevo,
<eoban. il. 2.896>	Tunc aetate gravem: quo facto, protinus omni
<eoban. il. 2.897>	Collecta comitante manu, fugit ocyus altas
<eoban. il. 2.898>	Conscendens naves. nam nati, et turba nepotum
<eoban. il. 2.899>	Herculis, ultores promisere. omnia passus
<eoban. il. 2.900>	Is tandem, varios terraque marique labores,
<eoban. il. 2.901>	Ad Rhodios pervenit. ab hoc tribus insula culta est
<eoban. il. 2.902>	Urbibus, a Iove rege hominum divumque supremo.
<eoban. il. 2.903>	Hunc et opes propter dedit amplas Iuppiter illis.
<eoban. il. 2.904>	Nireus Aglaies, et sceptrigeri Charopoei
<eoban. il. 2.905>	Filius. hic Nireus vir formosissimus, altam
<eoban. il. 2.906>	Venerat ad Troiam, formosum praeter Achillem.
<eoban. il. 2.907>	Sed quia ineptus erat, nec fortibus utilis armis,
<eoban. il. 2.908>	Paucos de multis qui se sequerentur habebat.
<eoban. il. 2.909>	Qui vero Nisyron habent, Crapathumque, Casumque,
<eoban. il. 2.910>	Et Con Eurypyli non amplis moenibus urbem,
<eoban. il. 2.911>	Et velut inspersas super aequora lata Calydnas,
<eoban. il. 2.912>	Hos quoque ducebant Phidippus et Antiphus, ambo
<eoban. il. 2.913>	Thessale te genitore sati, magnique nepotes
<eoban. il. 2.914>	Amphitryoniadae, terdenis navibus usi.
<eoban. il. 2.915>	Qui coluere Pelasgicon Argos, Alonque, Alopenque,
<eoban. il. 2.916>	Qui parvam Thrachina, et magnae moenia Phthiae,
<eoban. il. 2.917>	Hellados et pulchris praestantem matribus oram
<eoban. il. 2.918>	Myrmidones, quos Hellenas dicunt, et Achaeos,
<eoban. il. 2.919>	Quinquaginta horum naves ducebat Achilles:
<eoban. il. 2.920>	Hii tunc immemores belli infoelicis, agebant
<eoban. il. 2.921>	Ocia. nemo etenim cupidos ducebat in hostem.
<eoban. il. 2.922>	Tunc animo siquidem contabescebat Achilles,
<eoban. il. 2.923>	Ocia apud celeres ducens ignava carinas,
<eoban. il. 2.924>	Ob raptam iratus Briseida pulchri comantem,
<eoban. il. 2.925>	Quam propter tot passus erat mala, quando superbae
<eoban. il. 2.926>	Moenia Lyrnessi duro fortissima marte
<eoban. il. 2.927>	Diruit. hanc rapiens, murataque culmina Thebes
<eoban. il. 2.928>	Perfregit, geminosque Eueno principe natos
<eoban. il. 2.929>	Ense Minyta necans, et Epistrophon, huius amatae
<eoban. il. 2.930>	Mactavit fratres. Cuius tunc ille iacebat
<eoban. il. 2.931>	Anxius, absentis reminiscens probra puellae,
<eoban. il. 2.932>	Mox tamen ad bellum sumptis rediturus in armis.
<eoban. il. 2.933>	Qui Philacae sedes tenuere, et Pyrrhason herbis
<eoban. il. 2.934>	Florigerum Cereris nemus, atque Itona parentem
<eoban. il. 2.935>	Lanigerarum ovium, positumque in littore curvo
<eoban. il. 2.936>	His quadraginta advectis in puppibus olim
<eoban. il. 2.937>	Protesilaus erat magnis dux inclytus armis,
<eoban. il. 2.938>	Vivus adhuc superans: nunc cassum lumine, nigro
<eoban. il. 2.939>	Pulvere terra tegit, multis quem luget ademptum
<eoban. il. 2.940>	Coniux Laodame lachrymis, desertaque caro
<eoban. il. 2.941>	Rege domus: quem de Danais in littora primum
<eoban. il. 2.942>	Navibus egressum Troiana, â€  vir acer in armis
<eoban. il. 2.943>	Dardanus occidit. Sed non tamen huius inermis,
<eoban. il. 2.944>	Nec sine principe erat populus: quos divite natus
<eoban. il. 2.945>	Phylacide Iphiclo ducebat in arma Podarces,
<eoban. il. 2.946>	Ipse vir excellens armis, ac Protesilai
<eoban. il. 2.947>	Magnanimi germanus, utraque a stirpe parentum,
<eoban. il. 2.948>	Sed minor aetate ac factis. nam Martius heros
<eoban. il. 2.949>	Protesilaus erat. sed et hoc duce laetus agebat
<eoban. il. 2.950>	In castris populus, quoniam et bonus ipse fuisset.
<eoban. il. 2.951>	Qui coluere Pheras, Boebeidos ora paludis,
<eoban. il. 2.952>	Qui Boeben Glaphyrasque, et praeclaris Iaolcon
<eoban. il. 2.953>	Instructam domibus, quos ter tribus atque duabus
<eoban. il. 2.954>	Navibus advectos Admeti filius acer
<eoban. il. 2.955>	Duxerat, Eumelus, quem formosissima magni
<eoban. il. 2.956>	Alcestis Pelie natarum enixa creavit.
<eoban. il. 2.957>	Qui prope Methonem degunt, qui proxima circum
<eoban. il. 2.958>	Pascua Taumaties, et qui Meliboeia porro
<eoban. il. 2.959>	Rura colunt, et Olizonem, quam plurima circum
<eoban. il. 2.960>	Aspera saxa iacent: hos septem navibus aucta
<eoban. il. 2.961>	Classe Philoctetes, doctus tractare sagittas,
<eoban. il. 2.962>	Atque ipsos etiam socios torquere peritos
<eoban. il. 2.963>	Tela manu, duxit. sed navi in qualibet harum
<eoban. il. 2.964>	Quinquaginta inerant. verum tunc ipse relictus
<eoban. il. 2.965>	A Danais in Lemno, aberat, saevosque dolores
<eoban. il. 2.966>	Perpetiens tolerabat, et immensos cruciatus
<eoban. il. 2.967>	Vulnere tabifico, quod ab Hydrae sanguine dirae
<eoban. il. 2.968>	Abstulerat, laesus duros hic ille labores
<eoban. il. 2.969>	Pertulit. at memores post tempora pauca futuri
<eoban. il. 2.970>	Illius Argivi fuerant, sine principe quanquam
<eoban. il. 2.971>	Non essent, tamen in primis hunc saepe petebant,
<eoban. il. 2.972>	Qui comites aderant, ductu ipsius arma sequuti.
<eoban. il. 2.973>	His tamen inde Medon nothus est praefectus Oilei,
<eoban. il. 2.974>	Mater Oileo quem Rhyne enixa creavit.
<eoban. il. 2.975>	Qui Triccen habitant, et rupes inter Ithomen
<eoban. il. 2.976>	Impositam, quique Oechaliam, quam rexerat urbem
<eoban. il. 2.977>	Eurytus, ad Troiam terdenis navibus ibant.
<eoban. il. 2.978>	Quos duo ducebant fratres, Phoebique nepotes,
<eoban. il. 2.979>	Patre Coronida, praestantes arte medendi,
<eoban. il. 2.980>	Belligerique ambo, Podalirius atque Machaon.
<eoban. il. 2.981>	Qui loca ad Ormenium, fontemque Hypereian habebant,
<eoban. il. 2.982>	Nec procul Asterium, Titanique nivale cacumen,
<eoban. il. 2.983>	Eurypylus princeps, Euaemonis inclyta proles,
<eoban. il. 2.984>	Arva quaterdenis ad Troia duxit euntes
<eoban. il. 2.985>	Puppibus. At qui Argissan habent, Peneidas undae
<eoban. il. 2.986>	Vicinam ripis, Gyrthonem quique colebant,
<eoban. il. 2.987>	Orthenque, Elonamque, et in alba Oloossona terra,
<eoban. il. 2.988>	Hos in bella Meneptolemus praeclarus agebat,
<eoban. il. 2.989>	Natus Perithoo, genito Iove et Hippodamia:
<eoban. il. 2.990>	Illa luce puer matris conceptus in alvo,
<eoban. il. 2.991>	Quo pater hirsutos Peli de vertice montis
<eoban. il. 2.992>	Centauros pepulit, Macedumque removit in oras.
<eoban. il. 2.993>	Nec fuit hic solus: sed in hac quoque parte Leonteus,
<eoban. il. 2.994>	Eximius bellator, erat dux, patre Corono
<eoban. il. 2.995>	Caenida. quater hi denas super aequora naves
<eoban. il. 2.996>	Ducebant, perpulchre armisque virisque refertas.
<eoban. il. 2.997>	At Guneus ex urbe Cypho bis quinque carinas,
<eoban. il. 2.998>	Bis senasque tulit: cuius tunc signa sequuti
<eoban. il. 2.999>	Venerunt Enienes, et in fera bella Peraebi
<eoban. il. 2.1000>	Magnanimi, qui Dodonem loca frigida circum
<eoban. il. 2.1001>	Quaque habitant, circumque colunt Titaresion undis
<eoban. il. 2.1002>	Lenifluis placidum: quem cum Peneon amoenum
<eoban. il. 2.1003>	Influit, illius haud puras miscetur in undas,
<eoban. il. 2.1004>	Sed ceu Palladiae praepinguis succus olivae
<eoban. il. 2.1005>	Innatat excurrens. Stygia nam flumen ab unda
<eoban. il. 2.1006>	Illius exoritur: quam dii iurare verentur.
<eoban. il. 2.1007>	Magnetum vero populos Tenthredone natus
<eoban. il. 2.1008>	Ducebat Prothous. Sed qui Peneon amoenum,
<eoban. il. 2.1009>	Frondosumque colunt ad Pelion, his fuit alter
<eoban. il. 2.1010>	Magnanimus Prothous dux. horum classis habebat
<eoban. il. 2.1011>	Arma quater denas portantes patria naves.
<eoban. il. 2.1012>	Atque hi tum Danaum regesque ducesque fuerunt.
<eoban. il. 2.1013>	Nunc mihi Musa refer, quis primus et optimus omnes
<eoban. il. 2.1014>	Extiterit Danaos inter, quis laude ferendus
<eoban. il. 2.1015>	Inter equos equus eximia videatur, eorum
<eoban. il. 2.1016>	Dardana qui ducibus venere ad Pergama Atridis.
<eoban. il. 2.1017>	Primae laudis equae praestantes dote fuerunt
<eoban. il. 2.1018>	Eumeli Pheretiadae, quas impulit ambas
<eoban. il. 2.1019>	Veloces ut aves, sed ambas unius aevi.
<eoban. il. 2.1020>	Ambabus color unus erat, forma una pilorum,
<eoban. il. 2.1021>	Tergoribus teretes referentes mollibus uvas:
<eoban. il. 2.1022>	Quas in Pieria quondam nutrivit Apollo
<eoban. il. 2.1023>	Arcitenens, matres ambas, et Martia prorsum
<eoban. il. 2.1024>	Pectora spirantes, saevumque ex ore furorem.
<eoban. il. 2.1025>	Prima merebatur summae praeconia laudis
<eoban. il. 2.1026>	Ipse omnes inter Danaos Telamonius Aiax,
<eoban. il. 2.1027>	Postquam indignatus bello absistebat Achilles:
<eoban. il. 2.1028>	Longe omnes etenim fortissimus inter Achivos
<eoban. il. 2.1029>	Ille fuit. sed equis quoque gloria prima dabatur,
<eoban. il. 2.1030>	Irreprehensibilis quibus utebatur Achilles.
<eoban. il. 2.1031>	Sed tunc pastori populorum iratus Atridae,
<eoban. il. 2.1032>	Ocia ad undivagas ducebat inertia naves.
<eoban. il. 2.1033>	At socii variis maris alto in littore ludis
<eoban. il. 2.1034>	Tempora fallebant, nunc disco summa petentes
<eoban. il. 2.1035>	Nubila, nunc habiles mittentes tela per arcus.
<eoban. il. 2.1036>	At iuxta positis in littore curribus udo,
<eoban. il. 2.1037>	Dulcibus interea lotis, apioque palustri
<eoban. il. 2.1038>	Vescebentur equi, plena ad praesepia stantes,
<eoban. il. 2.1039>	Cum iam tota duces currus per castra pararent
<eoban. il. 2.1040>	Instructos: his pugnae avidis, cum saepe vocarent,
<eoban. il. 2.1041>	Optarentque ducem invictum pugnare, negatum est:
<eoban. il. 2.1042>	Tantum huc atque illuc per tota sine ordine passim
<eoban. il. 2.1043>	Castra vagabantur: nec enim pugnare licebat.
<eoban. il. 2.1044>	Iamque omnis Danaum plenis exercitus armis
<eoban. il. 2.1045>	Ibat, et armorum sic luce refulsit ahena,
<eoban. il. 2.1046>	Ut terrae facies depasci tota vaganti
<eoban. il. 2.1047>	Igne videretur, totisque incendia campis
<eoban. il. 2.1048>	Volvere flammarum per quaelibet obvia nubes.
<eoban. il. 2.1049>	Sic etiam strepitu percussa remugiit omnis
<eoban. il. 2.1050>	Armorum atque pedum tellus: ut Iuppiter altos.
<eoban. il. 2.1051>	Cum desevit agens tonitrus, et fulmine terret.
<eoban. il. 2.1052>	Aut circum vasta cum mole Typhoea pressum
<eoban. il. 2.1053>	Impositas atro terras horrore flagellat
<eoban. il. 2.1054>	Ex Arimis, quos esse cubile Typhoeos aiunt.
<eoban. il. 2.1055>	Sic tum terra pedum sonuit perculsa tumultu,
<eoban. il. 2.1056>	Urgentum supra, et vasta se mole moventum:
<eoban. il. 2.1057>	Namque gradu celeri campum venere per omnem.
<eoban. il. 2.1058>	At Iovis imperio Troianis anxia portans
<eoban. il. 2.1059>	Nuncia de coelo rapidissima devolat Iris,
<eoban. il. 2.1060>	Qui tunc concilium iuvenumque senumque corona
<eoban. il. 2.1061>	Adstante, inter se summis de rebus habebant
<eoban. il. 2.1062>	Ante fores Priami. quibus ut celer astitit Iris,
<eoban. il. 2.1063>	Et vocem et vultus clari assimilata Politae,
<eoban. il. 2.1064>	Unius e natis Priami, quem Troia pubes
<eoban. il. 2.1065>	Dexteritate pedum fretum, specularier alto
<eoban. il. 2.1066>	Aesytae senis e tumulo praemiserat, ut si
<eoban. il. 2.1067>	Forte moverentur Danai, praevisa referret.
<eoban. il. 2.1068>	Hunc ergo assimilans pedibus levis incipit Iris:
<eoban. il. 2.1069>	Semper inutilibus consumere tempora verbis
<eoban. il. 2.1070>	Te iuvat, o senior: sicut quandoque solebas,
<eoban. il. 2.1071>	Cum pax laeta tuas res, et tua regna foveret.
<eoban. il. 2.1072>	Nunc te fata premunt, et inevitabile bellum:
<eoban. il. 2.1073>	Et nunc adventant tibi milia tanta virorum,
<eoban. il. 2.1074>	Qualia quantaque non unquam vidisse recordor:
<eoban. il. 2.1075>	Nam folia et frondes, et arenae grana minutae,
<eoban. il. 2.1076>	Exaequant numero, tot iam latissima campi
<eoban. il. 2.1077>	Transmittunt spacia, hanc urbem expugnare parati:
<eoban. il. 2.1078>	Verum nunc, Hector, rem suspice, quando tot adsunt
<eoban. il. 2.1079>	Auxilia, et tot habes intra tua moenia gentes,
<eoban. il. 2.1080>	Diversas genere et linguis. per castra iubeto
<eoban. il. 2.1081>	Quisque suis princeps popularibus imperet, omnes
<eoban. il. 2.1082>	Conveniant ad signa, suumque in bella sequantur
<eoban. il. 2.1083>	Quisque ducem, ducatque suo quisque agmine cives.
<eoban. il. 2.1084>	Sic ait. At divae vocem cognovit ut Hector,
<eoban. il. 2.1085>	Consilium dissolvit, ad armaque protinus omni
<eoban. il. 2.1086>	Concursum est regione urbis, portaeque repente
<eoban. il. 2.1087>	Sunt adapertae omnes, per quas ruit agmine facto
<eoban. il. 2.1088>	Una equitum peditumque manus, magnoque tumultu
<eoban. il. 2.1089>	Turba movebatur, subitoque inferbuit aestu.
<eoban. il. 2.1090>	Est in conspectu tumulus sublimis, in ipsa
<eoban. il. 2.1091>	Planicie campi positus, lato atque patenti
<eoban. il. 2.1092>	Undique circuitu, Batiaeam nomine dicunt
<eoban. il. 2.1093>	Mortales, at dii tumulum dixere Myrines:
<eoban. il. 2.1094>	Hic demum Troiani acies, sociique struebant
<eoban. il. 2.1095>	Quisque suas, atque ordinibus mista agmina certis
<eoban. il. 2.1096>	Iungebant, turmasque equitum, peditumque phalangas.
<eoban. il. 2.1097>	Atque equidem dux Troianis Priameia proles
<eoban. il. 2.1098>	Strennuus Hector erat, sub cuius plurima signis
<eoban. il. 2.1099>	Militiam exercens, atque optima turba merebat,
<eoban. il. 2.1100>	Prompti, alacres, hastaque viri gladiisque valentes.
<eoban. il. 2.1101>	Dardanios autem duxit formosus, et armis
<eoban. il. 2.1102>	Inclytus Aeneas, quem Dardanio Anchisae
<eoban. il. 2.1103>	Alma Venus genuit nemorosae in collibus Idae.
<eoban. il. 2.1104>	Sic tamen humano dea cum foret usa cubili.
<eoban. il. 2.1105>	Non tamen Aeneas his solus praefuit, illi
<eoban. il. 2.1106>	Adiecti comites duo sunt, Antenore nati,
<eoban. il. 2.1107>	Archilochusque, Acamasque periti militiei.
<eoban. il. 2.1108>	Qui vero Lyciam populi coluere Zeleam,
<eoban. il. 2.1109>	Fontibus irriguae positam in radicibus Idae
<eoban. il. 2.1110>	Aphnaei celebres, et qui nigra flumina Troes
<eoban. il. 2.1111>	Aesapi potant, horum arma Lycaone natus
<eoban. il. 2.1112>	Pandarus illustris duxit, cui flavus Apollo
<eoban. il. 2.1113>	Ipse arcum dedit, et docuit torquere sagittas.
<eoban. il. 2.1114>	Quique Adrasteum, qui moenia ditis Apaesi,
<eoban. il. 2.1115>	Et Pityean habent, Tareiae et culmina celsae,
<eoban. il. 2.1116>	Hos habuere duces, Adraston et Amphion, ambos
<eoban. il. 2.1117>	Percosi Meropis natos, qui scire futura
<eoban. il. 2.1118>	Doctus erat: sed nec natos retinere abeuntes
<eoban. il. 2.1119>	Pestiferum in bellum, nec persuadere valebat,
<eoban. il. 2.1120>	Nam miseram in mortem fata illos dura trahebant.
<eoban. il. 2.1121>	At qui Percoten, qui Praction accoluerunt,
<eoban. il. 2.1122>	Qui clarae oppositam tenuerunt Seston Abido,
<eoban. il. 2.1123>	Regia qui magnae coluerunt moenia Arisbae,
<eoban. il. 2.1124>	His fuit Hyrtacides rex Asius, eximius vir:
<eoban. il. 2.1125>	Asius Hyrtacides, qui divite venit Arisba,
<eoban. il. 2.1126>	Vectus equis, a flumine Selleente profectus,
<eoban. il. 2.1127>	Magnis, et cursu praestantibus, et generosis.
<eoban. il. 2.1128>	Hippothous gentem promptorum in bella Pelasgum
<eoban. il. 2.1129>	Ducebat, qui Larissam coluere feracem:
<eoban. il. 2.1130>	Duxere hos, ipse Hippothous, fraterque Pylaeus.
<eoban. il. 2.1131>	Threicios vero populos in praelia duxit,
<eoban. il. 2.1132>	Et quos arcet ab his interfluus Hellespontus,
<eoban. il. 2.1133>	Marte valens Acamas, et Peirous optimus heros.
<eoban. il. 2.1134>	Hastatas Ciconum turmas Euphemus agebat,
<eoban. il. 2.1135>	Troezeni Ceadae proles clarissima magni.
<eoban. il. 2.1136>	Pyrechmes curvo praestantes Paeonas arcu
<eoban. il. 2.1137>	Duxit agens, patria longe ex Amydone profectos,
<eoban. il. 2.1138>	Qua vitrea regione sacer fluit Axius unda,
<eoban. il. 2.1139>	Transpicuo ad fundum purissimus Axius amne.
<eoban. il. 2.1140>	Principe Paphlagonum venere Pylemene turmae
<eoban. il. 2.1141>	Ex Enetis, ubi multorum genus errat agrestum.
<eoban. il. 2.1142>	Scilicet hi loca circum habitant vicina Cytoro,
<eoban. il. 2.1143>	Sesamon, et prope Parthenii iucunda fluenta
<eoban. il. 2.1144>	Egregias posuere urbes, Cromnamque, et amoenam
<eoban. il. 2.1145>	Aegialon, celsoque sitos in monte Erythinos.
<eoban. il. 2.1146>	Duxit Halizonum turmas, et Epistrophus acer
<eoban. il. 2.1147>	Et Dius, ex Alyba patria procul advenientes,
<eoban. il. 2.1148>	Qua nitidum gravidis argentum innascitur agris.
<eoban. il. 2.1149>	Mysorum duo belligeras duxere cohortes,
<eoban. il. 2.1150>	Eunomus, atque Chromys: quorum fuit Eunomus augur,
<eoban. il. 2.1151>	Sed non augurio potuit praevertere fatum,
<eoban. il. 2.1152>	Quin caderet manibus magni interfectus Achillis,
<eoban. il. 2.1153>	In fluvio cum tot miserorum corpora Troum
<eoban. il. 2.1154>	Sterneret, et latis misceret funera campis.
<eoban. il. 2.1155>	Fortibus inde Phrygum legionibus imperitarunt
<eoban. il. 2.1156>	Phorcysque, Ascaniusque, superbae munere formae
<eoban. il. 2.1157>	Praeditus, Ascania procul e distante profecti,
<eoban. il. 2.1158>	Martis amore feri iuvenes, et in arma parati.
<eoban. il. 2.1159>	Antiphus et Mesthles fratres, duxere cohortes
<eoban. il. 2.1160>	Meonidum, quicunque colunt loca proxima Tmolo,
<eoban. il. 2.1161>	Patre Pylemene, Gygaea genitrice creati.
<eoban. il. 2.1162>	Caribus, indoctis nostratia verba loquendi,
<eoban. il. 2.1163>	Qui claram Mileton habent, Phthiphontaque montem
<eoban. il. 2.1164>	Frondibus umbrosum, qui lubrica flumina curvi
<eoban. il. 2.1165>	Maeandri, Mycalesque altissima culmina servant,
<eoban. il. 2.1166>	Praefuit Amphimachus, Nastesque his omnibus una,
<eoban. il. 2.1167>	Nastesque Amphimachusque, Nomione patre creati:
<eoban. il. 2.1168>	E quibus Amphimachus, radianti in vestibus auro
<eoban. il. 2.1169>	Molliter ornatus lascivae more puellae,
<eoban. il. 2.1170>	Dura laboriferi certamina Martis obibat,
<eoban. il. 2.1171>	Demens. nam nimio neque sic defensus ab auro est,
<eoban. il. 2.1172>	Nec potuit positam fatis evadere mortem,
<eoban. il. 2.1173>	Quo minus in fluvio caderet iugulatus ab ipso
<eoban. il. 2.1174>	Aeacida, qui vitam illi detraxit, et aurum.
<eoban. il. 2.1175>	Sarpedon vero, et preciosis Glaucus in armis,
<eoban. il. 2.1176>	Instructi, Lycias simul adduxere cohortes,
<eoban. il. 2.1177>	Longinquo patrii procul usque a flumine Xanthi.