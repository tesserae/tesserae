<eoban. il. 3.1>	Postquam sub ducibus digesta per agmina stabant
<eoban. il. 3.2>	Quaeque suis, equitum turmae, peditumque cohortes,
<eoban. il. 3.3>	Obvia torquentes Danais vestigia Troes
<eoban. il. 3.4>	Ibant, sublato campum clamore replentes:
<eoban. il. 3.5>	Non secus ac cuneata gruum sublime volantum
<eoban. il. 3.6>	Agmina, dum fugiunt imbres ac frigora brumae,
<eoban. il. 3.7>	Per coelum matutino clangore feruntur,
<eoban. il. 3.8>	Oceanumque petunt, mortem exitiumque cruentum
<eoban. il. 3.9>	Irrita Pigmaeis moturis arma ferentes.
<eoban. il. 3.10>	At Danai contra taciti velocibus ibant
<eoban. il. 3.11>	Passibus, ingentem spirantes mentibus iram,
<eoban. il. 3.12>	Volventes hoc tantum animo, quibus artibus hostem
<eoban. il. 3.13>	Opprimerent et ut inter sese mutua ferrent
<eoban. il. 3.14>	Auxilia, et propriis se tutarentur in armis:
<eoban. il. 3.15>	Ac velut aeriis nebulam cum montibus Auster
<eoban. il. 3.16>	Infudit, gratam nocturnis furibus umbram,
<eoban. il. 3.17>	Invisam pecudes pascentibus, unde putaris
<eoban. il. 3.18>	Non ultra teli iactum potuisse videri:
<eoban. il. 3.19>	Sic strepitu quatiente pedum densissimus auras
<eoban. il. 3.20>	Pulvis obumbrabat, prospectumque ater ademit
<eoban. il. 3.21>	Luminis, obscura densans caligine coelum.
<eoban. il. 3.22>	Iamque propinquantes ibant, spaciumque relictum
<eoban. il. 3.23>	Perbreve utrinque fuit, subito cum Troius heros,
<eoban. il. 3.24>	Insignis facie Paris, et fulgentibus armis,
<eoban. il. 3.25>	Versicolore humeros contectus vellere Pardi,
<eoban. il. 3.26>	Tela arcumque gerens, gladioque armatus, et alta
<eoban. il. 3.27>	Bina manu lato crispans hastilia ferro,
<eoban. il. 3.28>	Ante aciem processit, Achivaque ad agmina versus
<eoban. il. 3.29>	Provocat ambiguo si quis decernere marte
<eoban. il. 3.30>	Secum forte velit Danaum, sese esse paratum
<eoban. il. 3.31>	Vel cum praecipuis dubio confligere bello.
<eoban. il. 3.32>	Quem postquam ante aciem vadentem passibus amplis,
<eoban. il. 3.33>	Martia in arma potens vidit Menelaus Atrides,
<eoban. il. 3.34>	Irruit haud aliter, quam cum leo nactus in agro
<eoban. il. 3.35>	Esuriens praedam insequitur, cervumve praealtis
<eoban. il. 3.36>	Cornibus horrendum, capreamve per alta fugacem
<eoban. il. 3.37>	Culmina, quam validi ferientibus undique telis
<eoban. il. 3.38>	Exagitant iuvenes, aut terret inane latrantum
<eoban. il. 3.39>	Vis animosa canum: sic arma adversa ferentem
<eoban. il. 3.40>	Conspiciens Pariden Menelaus, et ipse citato,
<eoban. il. 3.41>	Sicut erat, curru cito desilit, et pede terram
<eoban. il. 3.42>	Contigit, increpitans armis, ulturus honorem
<eoban. il. 3.43>	Polluti hospitii, visum properabat in hostem.
<eoban. il. 3.44>	Quem simul ac vidit venientem Troius heros,
<eoban. il. 3.45>	Obstupuit, subitoque gradum terrore repressit,
<eoban. il. 3.46>	Ad sociosque retro fugiens, se in tuta recepit.
<eoban. il. 3.47>	Non aliter, quam qui salebrosa per avia montis
<eoban. il. 3.48>	Errat iter faciens, visoque ibi forte dracone
<eoban. il. 3.49>	Attollente iras, et caerula colla tumente,
<eoban. il. 3.50>	Attonitus trepidum gelida formidine pectus
<eoban. il. 3.51>	Constitit, atque pedem retro celer inde repressit:
<eoban. il. 3.52>	Sic retro ad socios, et in agmina tuta recessit,
<eoban. il. 3.53>	Conspecto Paris invicto formosus Atrida.
<eoban. il. 3.54>	Quem sic inspiciens trepidum fortissimus Hector,
<eoban. il. 3.55>	Acribus invectus verbis: Pro dedecus, inquit,
<eoban. il. 3.56>	Vane Pari, et forma tantum bone, qui muliebri
<eoban. il. 3.57>	Victus amore iaces, deceptor inutilis, excors,
<eoban. il. 3.58>	Quam cuperem, aut nunquam venisse in lumina vitae,
<eoban. il. 3.59>	Aut natum subito te descendisse sub umbras,
<eoban. il. 3.60>	Non tantum nostris venisset dedecus armis
<eoban. il. 3.61>	Per te, cuius opus nunc tam deforme videntes
<eoban. il. 3.62>	Irrident Danai, iactantque ignominiosa
<eoban. il. 3.63>	Voce cavillantes, forma praestare venusta,
<eoban. il. 3.64>	Sed verae te degenerem virtutis egere,
<eoban. il. 3.65>	Non animo vires, nullum esse in pectore robur.
<eoban. il. 3.66>	Et cum te talem ipse geras, aliique loquantur,
<eoban. il. 3.67>	Ausus es undosum delecta classe per aequor
<eoban. il. 3.68>	Ire, maritalem defoedaturus honorem,
<eoban. il. 3.69>	Turpiter ascendens aliena cubilia, et illam
<eoban. il. 3.70>	Cuius forma tuum coepisset pectus, amatam
<eoban. il. 3.71>	E Peloponneso nostras adducere in oras,
<eoban. il. 3.72>	Uxorem virtute viri belloque potentis,
<eoban. il. 3.73>	In patris extremam cladem, patriaeque dolendam
<eoban. il. 3.74>	Perniciem: populoque et civibus ultima damna,
<eoban. il. 3.75>	Hostibus inducens risus et gaudia nostris,
<eoban. il. 3.76>	Ipsi ignominiam tibi, luctum et dedecus ingens.
<eoban. il. 3.77>	Nunc ignave fugis, fortem non ausus Atriden
<eoban. il. 3.78>	Expectare. quid hoc? aut cur ita? nempe sciebas,
<eoban. il. 3.79>	Qualis tu fruerere viri iam coniuge rapta,
<eoban. il. 3.80>	Quantus in arma vir assurgat, quem laeseris isthoc
<eoban. il. 3.81>	Improbe adulterio. sed enim tibi bella gerenti
<eoban. il. 3.82>	Nec blandi citharae cantus, nec gratia formae,
<eoban. il. 3.83>	Nec calamistrati crines, Cythereia dona,
<eoban. il. 3.84>	Profuerint. nunc ecce tua formidine Troes
<eoban. il. 3.85>	Perculsi stupuere, timentque, nec obvia in hostem
<eoban. il. 3.86>	Arma ferunt, ducis exemplo fera pectora fracti.
<eoban. il. 3.87>	Ad quem respondens forma Paris aethere digna:
<eoban. il. 3.88>	Forsitan ista mihi non falsa obieceris Hector,
<eoban. il. 3.89>	Si, quam nos deceat, non plus videare furori
<eoban. il. 3.90>	Indulgere tuo, et mensum transcendere culpae,
<eoban. il. 3.91>	Qui cor habes adeo durum, nullisque domandum
<eoban. il. 3.92>	Cladibus, ut rigido ex ferro conflata securis,
<eoban. il. 3.93>	Quam faber undivagam structurus in aequora navim,
<eoban. il. 3.94>	In trabe caedenda exercet: secat illa, teritque
<eoban. il. 3.95>	Robora dura, nec obtusa est, aciemve reflectit:
<eoban. il. 3.96>	Sic tibi in indomito mens effera pectore regnat.
<eoban. il. 3.97>	Nec mihi tu pulchrae Veneris gratissima dona
<eoban. il. 3.98>	Obiicias: Nec enim quae dii tibi cunque dederunt
<eoban. il. 3.99>	Munera sunt spernenda, loco sed honoris habenda,
<eoban. il. 3.100>	Et grato retinenda animo. Nunc si libet ergo,
<eoban. il. 3.101>	Idque animo sedet, ut dubio committere Marti
<eoban. il. 3.102>	Me iubeas, sedeant alii, spectentque quieti
<eoban. il. 3.103>	Troes et Argivi, Menelaus et ipse ego campo
<eoban. il. 3.104>	In medio certemus, et armis arma feramus
<eoban. il. 3.105>	Obvia, et haec ratio nostri certaminis esto:
<eoban. il. 3.106>	Quem penes elatis steterit victoria pennis
<eoban. il. 3.107>	Coniugio formosae Helenes potiatur, et omni
<eoban. il. 3.108>	Quam secum patria tulit e Lacedaemone gaza.
<eoban. il. 3.109>	Utraque pars repetat patrios sine clade penates,
<eoban. il. 3.110>	Troes Dardaniae Neptunia moenia Troiae,
<eoban. il. 3.111>	Argos equum gregibus praestans, et Acheidos orae
<eoban. il. 3.112>	Regna petant Danai, formosis plena puellis.
<eoban. il. 3.113>	Haec rata tam victis fore, quam victoribus, ipsi
<eoban. il. 3.114>	Inter se populi statuant, et foedera iure
<eoban. il. 3.115>	Iurando feriant, nullis abolenda diebus.
<eoban. il. 3.116>	Fratris ad haec animum laetissimus appulit Hector,
<eoban. il. 3.117>	Et celer in medium procedens ante phalangas
<eoban. il. 3.118>	Dardanidum, dextraque gravem quam forte gerebat
<eoban. il. 3.119>	Concutiens hastam, iussit consistere Troas:
<eoban. il. 3.120>	Iussa statim tenuere gradum Phrygia agmina. verum
<eoban. il. 3.121>	Cum nihilo minus Argivi violenter in hostem
<eoban. il. 3.122>	Ingruerent, ferrentque gradus, atque arma pararent,
<eoban. il. 3.123>	Saxaque coniicerent, et noxia tela sagittas,
<eoban. il. 3.124>	Provolat ante alios populorum rex Agamemnon
<eoban. il. 3.125>	Immensum clamans: Iam desinite (inquit) Achivi,
<eoban. il. 3.126>	Iamque tenete manus, nec mittite tela, quod Hector
<eoban. il. 3.127>	Nescio quae nobis videatur verba daturus.
<eoban. il. 3.128>	Sic fatus, cupidasque manus animosque repressit,
<eoban. il. 3.129>	Armorum pugnaeque avidos. Tum maximus Hector:
<eoban. il. 3.130>	Audite o Troiani (inquit) Danaique coruscis
<eoban. il. 3.131>	Insignes ocreis, quae me Paris edere iussit,
<eoban. il. 3.132>	Cuius id infoelix conflatum est crimine bellum.
<eoban. il. 3.133>	Is iubet immunes armorum stare catervas
<eoban. il. 3.134>	Dardanidum Graiumque, animis armisque quietis,
<eoban. il. 3.135>	Et se congressum cum magnanimo Menelao,
<eoban. il. 3.136>	Pugnantem medii spectare per aequora campi,
<eoban. il. 3.137>	Pro formosa Helena, totaque Laconide gaza:
<eoban. il. 3.138>	Atque ibi cui dederit clarum victoria nomen,
<eoban. il. 3.139>	Illius uxorem tota cum dote Lacaenam
<eoban. il. 3.140>	Hinc fore, quaeque suos post haec reditura penates
<eoban. il. 3.141>	Agmina, iurando si iure haec omnia firment.
<eoban. il. 3.142>	Sic ait, ac totae tenuere silentia turbae.
<eoban. il. 3.143>	Tum celer exiliens frater maioris Atridae:
<eoban. il. 3.144>	Me quoque vos (inquit) Troiani Argivaque pubes,
<eoban. il. 3.145>	Me, quem praecipue dolor urit, et illa fatigant
<eoban. il. 3.146>	Omnia, quae belli causas traxere cruenti,
<eoban. il. 3.147>	Intenti, et positis armis audite quieti.
<eoban. il. 3.148>	Quandoquidem video tanti discrimine belli,
<eoban. il. 3.149>	Troianos Danaosque simul mala plurima passos,
<eoban. il. 3.150>	Propter adulterium Paridis, nostrumque dolorem,
<eoban. il. 3.151>	Perplacet, haec nostro certetur causa duello:
<eoban. il. 3.152>	Atque uter e nobis hostilibus occidet armis,
<eoban. il. 3.153>	Occiderit, bello reliqui longaque soluti
<eoban. il. 3.154>	Militia cito discedant. vos protinus agnum
<eoban. il. 3.155>	Afferte, atque agnam: nivei nam velleris ille,
<eoban. il. 3.156>	Grata salutifero mactabitur hostia Soli:
<eoban. il. 3.157>	Haec nigra, Telluri: nos tertia rite feremus
<eoban. il. 3.158>	Dona Iovi. fuerit tamen hoc ante omnia curae,
<eoban. il. 3.159>	Sistere ad haec Priamum populis ferienda duobus
<eoban. il. 3.160>	Foedera, ut ipse fidem praestetque, et praestita coram
<eoban. il. 3.161>	Sacramenta ferat, ne forsitan irrita nati
<eoban. il. 3.162>	Ipsius efficiant, ut sunt vani atque maligni.
<eoban. il. 3.163>	Semper enim iuvenes levis inconstantia versat.
<eoban. il. 3.164>	Quod si his forte senex accedat rebus agendis,
<eoban. il. 3.165>	Praeteritisque animum simul inserat, atque futuris,
<eoban. il. 3.166>	Rectius has populi curas utriusque levarit.
<eoban. il. 3.167>	Talia dicentem, per mutua gaudia laetis
<eoban. il. 3.168>	Accepere animis, Phryges et Danaeia pubes,
<eoban. il. 3.169>	Sperantes erumnosi relevamina belli.
<eoban. il. 3.170>	Et mox cornipedes religantes ordine certo,
<eoban. il. 3.171>	Desiliunt in humum celsis e curribus omnes,
<eoban. il. 3.172>	Armaque deponunt humeris. Iam castra diremit
<eoban. il. 3.173>	Utraque telluris spacium non grande relictum.
<eoban. il. 3.174>	Mox geminos Hector praecones misit in urbem,
<eoban. il. 3.175>	Qui simul accersant Priamum, sacrandaque divis
<eoban. il. 3.176>	Corpora bina ferant, maris agni et virginis agnae.
<eoban. il. 3.177>	Talthybium vero naves dimisit ad altas
<eoban. il. 3.178>	Maximus Atrides, superum qui munera regi
<eoban. il. 3.179>	Adferat agnellum tenerum. Dum alia reges
<eoban. il. 3.180>	Instituunt, celeres Iris delapsa per auras,
<eoban. il. 3.181>	Adveniensque Helenae nive brachia candidiori
<eoban. il. 3.182>	Astitit, eximii Paridis similata sororem,
<eoban. il. 3.183>	Uxorem divini Helicaonis, indevicto
<eoban. il. 3.184>	Nati Antenore, Laodicen, quae principe forma
<eoban. il. 3.185>	Natarum Priami fuit. huius membra, coloremque
<eoban. il. 3.186>	Assimilata Iris, thalamumque ingressa, Lacaenam
<eoban. il. 3.187>	Splendida puniceae texentem stamina telae
<eoban. il. 3.188>	Invenit, duplicemque inserto murice pallam,
<eoban. il. 3.189>	In qua tum varios Danaum Troumque labores,
<eoban. il. 3.190>	Bellaque plurima, se propter, tot gesta per annos,
<eoban. il. 3.191>	Insertabat acu pingens. cui rosida pennas,
<eoban. il. 3.192>	Et ventosa pedes, Iris sic ore loquuta est:
<eoban. il. 3.193>	Nympha adamata veni, visura quod ipsa stupendum
<eoban. il. 3.194>	Admireris opus, quod fortes Troas et inter
<eoban. il. 3.195>	Contectos ferro Danaos nunc vertitur ipsos.
<eoban. il. 3.196>	Nam modo quae campis acies in mutua ferrum
<eoban. il. 3.197>	Vulnera stringebant, atque omnia caede cruenta
<eoban. il. 3.198>	Complerant loca, nunc damnantes praelia, pulso
<eoban. il. 3.199>	Marte sedent taciti, vicinaque castra vicissim
<eoban. il. 3.200>	Prospectant, clypeis innixi, hastasque tenentes
<eoban. il. 3.201>	Infixas in humum: quia mox Paris et Menelaus
<eoban. il. 3.202>	Procedent medio in spacio, atque aciem inter utramque,
<eoban. il. 3.203>	Certaturi armis te propter. namque fruetur
<eoban. il. 3.204>	Coniuge te victor, victoremque ipsa sequeris.
<eoban. il. 3.205>	Sic ait. ast Helenen ingens invaserat ardor,
<eoban. il. 3.206>	Et veteris desiderium praedulce mariti,
<eoban. il. 3.207>	Et patriae spes, et carorum cura parentum.
<eoban. il. 3.208>	Mox niveo velata venustum corpus amictu
<eoban. il. 3.209>	E thalamo properat, formosa per ora profusis
<eoban. il. 3.210>	Uberibus lachrymis, famulis comitata duabus,
<eoban. il. 3.211>	Magna oculos Clymene, atque Aethra Pittheide. postquam
<eoban. il. 3.212>	Proxima perventum est ad Scaeae limina portae,
<eoban. il. 3.213>	Hic Priamum circum inveniunt, Panthumque, Timoetemque,
<eoban. il. 3.214>	Et Lampum, Clytiumque, et fortem Icetaona bello,
<eoban. il. 3.215>	Quos inter gravis Ucalegon, et fortior olim
<eoban. il. 3.216>	Antenor, consulti ambo, rebusque gerendis
<eoban. il. 3.217>	Primores populi, sed tunc onerantibus annis
<eoban. il. 3.218>	Tractandis desueti armis. hi Scaea tenentes
<eoban. il. 3.219>	Culmina, sermones variis de rebus habebant,
<eoban. il. 3.220>	Argutis similes per florea rura cicadis,
<eoban. il. 3.221>	Quae super umbrosis in querno stipite ramis
<eoban. il. 3.222>	Sidentes, dulci modulantur inertia cantu
<eoban. il. 3.223>	Carmina: talis erat Troiani turba senatus,
<eoban. il. 3.224>	In summo Scaeae residentis culmine portae:
<eoban. il. 3.225>	Quo postquam videre Helenen ascendere, forma
<eoban. il. 3.226>	Conspicuam proceres, inter se haec verba serebant:
<eoban. il. 3.227>	Non erat indignum certe tot funera Troas,
<eoban. il. 3.228>	Tot mala pro tali Danaos tolerasse puella,
<eoban. il. 3.229>	Coelicolis simili formae splendore deabus.
<eoban. il. 3.230>	Sed tamen ipsa suos redeat cum navibus Argos,
<eoban. il. 3.231>	Ne cladem nobis nostrisque nepotibus olim
<eoban. il. 3.232>	Inferat, et superet multorum causa laborum.
<eoban. il. 3.233>	Tales hi placida sermones mente serebant.
<eoban. il. 3.234>	Ast Helenen Priamus blando sermone vocatam,
<eoban. il. 3.235>	Talibus alloquitur: Carissima filia nobis
<eoban. il. 3.236>	Huc ades, assideasque mihi, ut desueta prioris
<eoban. il. 3.237>	Ora viri videas, consanguineosque, et amicos,
<eoban. il. 3.238>	Quos habuisti olim. neque enim tu causa malorum,
<eoban. il. 3.239>	Sed mihi sunt horum dii maxima causa malorum,
<eoban. il. 3.240>	Qui me mortifero hoc lachrymosi vulnere belli
<eoban. il. 3.241>	Affligunt. ades, ut monstres delecta virorum
<eoban. il. 3.242>	Corpora, et edoceas Graiorum nomina regum.
<eoban. il. 3.243>	Quis procul ille virum tam lato pectore, et alto
<eoban. il. 3.244>	Vertice, quanquam alii superent ingentibus ipsum
<eoban. il. 3.245>	Corporibus, tamen haud talem vidisse recordor,
<eoban. il. 3.246>	Tamque bono clarum venerandae munere formae,
<eoban. il. 3.247>	Maiestas adeo quaedam regalis in illo
<eoban. il. 3.248>	Eminet, et tantum specie compensat honorem:
<eoban. il. 3.249>	Huic formosa Helene nympharum gloria fatur:
<eoban. il. 3.250>	Perpetuo venerande socer, tua verba pudori
<eoban. il. 3.251>	Sunt mihi, et immensos redigunt in corda dolores.
<eoban. il. 3.252>	Atque utinam tunc me fatum crudele tulisset,
<eoban. il. 3.253>	Cum formam Paridis, dulcesque sequuta Hymenaeos,
<eoban. il. 3.254>	Legitimum thalamum, dulcesque relinquere fratres,
<eoban. il. 3.255>	Et socias aetate pares, atque unicam natae
<eoban. il. 3.256>	Hermiones potui solatia: non tot acerbis
<eoban. il. 3.257>	Tot mala deflessem lachrymis, nec moesta fuissem:
<eoban. il. 3.258>	Munera sed nobis haec invida fata negarunt.
<eoban. il. 3.259>	Ille quidem, quem nosse cupis, rex est Agamemnon
<eoban. il. 3.260>	Atrides, duplici quem gloria laude coronat,
<eoban. il. 3.261>	Maximus et bello quod rex sit, et optimus idem:
<eoban. il. 3.262>	Ille mihi levir miserae. nec plura loquuta,
<eoban. il. 3.263>	Conticuit. Senior tantum miratus honorem,
<eoban. il. 3.264>	Fortunate (inquit) nimiumque beate Agamemnon,
<eoban. il. 3.265>	Totne tuis parent Graiorum milia iussis?
<eoban. il. 3.266>	Totne racemiferam gentes tua signa sequuti
<eoban. il. 3.267>	In Phrygiam venere? equidem venisse recordor
<eoban. il. 3.268>	Innumeras equitum turmas, peditumque cohortes,
<eoban. il. 3.269>	Otrei populos, et clari Mygdonis, illo
<eoban. il. 3.270>	Tempore, quo fortes adversus Amazonas armis
<eoban. il. 3.271>	Castra super Sagarim sua metabantur amoenum,
<eoban. il. 3.272>	Auxilium quibus ipse ferens in castra receptus,
<eoban. il. 3.273>	Et castris praefectus, equum tot milia vidi,
<eoban. il. 3.274>	Totque virum, quod non alias. sed maxima quanquam
<eoban. il. 3.275>	Ista caterva fuit, tamen hoc minor agmine visa est.
<eoban. il. 3.276>	Inde ubi cuncta oculis lustrans conspexit Ulyssem,
<eoban. il. 3.277>	Dic age cara (Senex inquit) mihi filia, quisnam
<eoban. il. 3.278>	Iste vir est, brevior procero Agamemnone, verum
<eoban. il. 3.279>	Latior idem humeris, et pectore firmior amplo?
<eoban. il. 3.280>	Qui positis in humum longe radiantibus armis,
<eoban. il. 3.281>	Dorica sollicito circumvolat agmina passu,
<eoban. il. 3.282>	Non aliter, multae quam densus vellere lanae
<eoban. il. 3.283>	Vir gregis errat oves circum candore nitentes.
<eoban. il. 3.284>	Huic ita respondens Helene Iove nata, loquuta est:
<eoban. il. 3.285>	Hic ille est Laerte satus generosus Ulysses,
<eoban. il. 3.286>	Quanquam Ithacae sterili lapidosae natus in ora,
<eoban. il. 3.287>	Vir tamen eximie sapiens, et ad omnia fraudum
<eoban. il. 3.288>	Callidus instrumenta, dolisque instructus et armis.
<eoban. il. 3.289>	At gravis Antenor memoranti talia, verbis
<eoban. il. 3.290>	Reddidit haec: Equidem mulier vera omnia narras,
<eoban. il. 3.291>	Quae modo commemoras. nam cum olim divus Ulysses,
<eoban. il. 3.292>	Et minor Atrides venissent Ilion altum,
<eoban. il. 3.293>	Te reddi patriae tecumque ablata petentes,
<eoban. il. 3.294>	Ambos sicut erant legati ad Pergama missi,
<eoban. il. 3.295>	Accepi hospitio, atque opibus solabar amicis,
<eoban. il. 3.296>	Et simul amborum naturam, et callida prorsus
<eoban. il. 3.297>	Consilia edidici. Siquidem cum Troia stantes
<eoban. il. 3.298>	Concilia alloquerentur, erat sublimior Atrei
<eoban. il. 3.299>	Filius, et celsis humeris extabat: ut autem
<eoban. il. 3.300>	Sessum ierant, venerabilior decorabat Ulyssem
<eoban. il. 3.301>	Aspectus, maiorque fuit reverentia vultus.
<eoban. il. 3.302>	Post ubi consedit iam pleno tota theatro
<eoban. il. 3.303>	Concio, legatisque fuit data copia fandi,
<eoban. il. 3.304>	Sermo fuit forti brevis et succinctus Atridae:
<eoban. il. 3.305>	Pauca loquebatur siquidem, sed dulcia valde:
<eoban. il. 3.306>	Hunc illi natura modum dedit ipsa loquendi,
<eoban. il. 3.307>	Ut nec aberraret verbis, neque garrulus esset,
<eoban. il. 3.308>	Quanquam multo etiam minor annis esset Ulysse.
<eoban. il. 3.309>	Verum ubi dicendi partes accepit Ulysses,
<eoban. il. 3.310>	Stabat humi fixis oculis, sceptrumque tenebat
<eoban. il. 3.311>	Immotum, similem dicas ratione carenti,
<eoban. il. 3.312>	Concita vel nigro cui sanguine bilis abundet.
<eoban. il. 3.313>	Verum ubi magniloquam rupit de pectore vocem,
<eoban. il. 3.314>	Hybernis nivibus tunc verba simillima fudit,
<eoban. il. 3.315>	Ut iam nemo hominum contendere posset Ulyssi
<eoban. il. 3.316>	Eloquio: et quanquam forma praestabat honesta,
<eoban. il. 3.317>	Plus tamen eloquium nos mirabamur Ulyssis.
<eoban. il. 3.318>	Ulteriora senex collustrans agmina visu,
<eoban. il. 3.319>	Aiacem videt, et, Quis (ait) vir maximus ille est,
<eoban. il. 3.320>	Qui reliquos inter Danaos excellit, et alto
<eoban. il. 3.321>	Vertice transcendit, latoque est pectore fultus?
<eoban. il. 3.322>	Cui formosa Helene: De cuius nomine quaeris,
<eoban. il. 3.323>	O socer, ille vir est vallumque et murus Achivum,
<eoban. il. 3.324>	Maximus Aiacum: prope quem socia arma ferentem
<eoban. il. 3.325>	Idomenea vides, quem tanquam numen honorant
<eoban. il. 3.326>	Cretenses, aliique sequuntur ab ubere Cretae
<eoban. il. 3.327>	Primores regione. hunc Creta saepe profectum,
<eoban. il. 3.328>	Hospitio accepit Sparta Menelaus in alta.
<eoban. il. 3.329>	Sed cum nunc alios prudentes inter Achaeos
<eoban. il. 3.330>	Omnes conspiciam, quos vel cognoscere vultu,
<eoban. il. 3.331>	Cognita vel quorum tibi nomina dicere possim,
<eoban. il. 3.332>	Non tamen hic video, mihi quos vidisse voluptas
<eoban. il. 3.333>	Summa fuit, fratresque meos, fratresque gemellos,
<eoban. il. 3.334>	Castora pollentem domitorum laudis equorum,
<eoban. il. 3.335>	Et crudi invictum Pollucem robore caestus:
<eoban. il. 3.336>	Quos ego vel nunquam Lacedaemone credo profectos,
<eoban. il. 3.337>	Vel patriam rediisse cito per caerula cursu
<eoban. il. 3.338>	Aequora, militiam diuturnaque bella perosos,
<eoban. il. 3.339>	Hanc ne ignominiam nostram, ne turpe sororis
<eoban. il. 3.340>	Dedecus aspiciant miserae. Sic illa loquuta est:
<eoban. il. 3.341>	Verum illi procul in patria Lacedaemone dudum
<eoban. il. 3.342>	Occiderant, iamque in gelida tellure iacebant.
<eoban. il. 3.343>	Interea duo praecones iam cuncta per urbem,
<eoban. il. 3.344>	Quae iussi fuerant, facienda ad sacra parabant:
<eoban. il. 3.345>	Nempe duos agnos, et terrae munera vinum,
<eoban. il. 3.346>	Laetificans animum, portantes utre caprino.
<eoban. il. 3.347>	E quibus Idaeus pulchrum cratera ferebat,
<eoban. il. 3.348>	Et solidos auro calices. qui protinus adstans
<eoban. il. 3.349>	Grandaevo Priamo: Sate Laomedonte superbo
<eoban. il. 3.350>	Surge (ait) et celer in campum descende rogatus,
<eoban. il. 3.351>	Et Phrygibus Graiisque nitentibus aere corusco,
<eoban. il. 3.352>	Ut ferienda tua facias rata foedera dextra,
<eoban. il. 3.353>	Quae nunc ambae acies iurando firma futura
<eoban. il. 3.354>	Iure paciscuntur. siquidem Paris et Menelaus
<eoban. il. 3.355>	Tentabunt dubium summo certamine martem,
<eoban. il. 3.356>	Conditione simul posita: qui vicerit hostem,
<eoban. il. 3.357>	Illius formosa sua cum divite gaza
<eoban. il. 3.358>	Tyndaris uxor erit, victi sine clade redibunt
<eoban. il. 3.359>	Victoresque domum, Neptunia Pergama Troes,
<eoban. il. 3.360>	Argos equum gregibus praestans, et Acheidos orae
<eoban. il. 3.361>	Regna petent Danai, formosis plena puellis.
<eoban. il. 3.362>	Sic ait. at Priamo mox per stupefacta cucurrit
<eoban. il. 3.363>	Frigidus ossa timor. iussit tamen ocyus alto
<eoban. il. 3.364>	Iungere equos curru celeres: quem deinde paratum
<eoban. il. 3.365>	Conscendit, manibusque undantia lora regebat.
<eoban. il. 3.366>	Cui gravis Antenor comitem se praebuit, altis
<eoban. il. 3.367>	Curribus incensis. Scaeae qui limina portae
<eoban. il. 3.368>	Egressi, in campum veniunt, ubi stabat uterque
<eoban. il. 3.369>	Depositis armis exercitus, atque ibi curru
<eoban. il. 3.370>	Desiliunt, Troas inter medii, inter et hostes
<eoban. il. 3.371>	Procedunt, quos cum vidissent rex Agamemnon,
<eoban. il. 3.372>	Et sapiens Laertiades, venientibus ultro
<eoban. il. 3.373>	Assurgunt, simul ornatis in vestibus adsunt,
<eoban. il. 3.374>	Omnia foederibus feriendis apta ferentes
<eoban. il. 3.375>	Praecones, miscentque merum crateribus aureis:
<eoban. il. 3.376>	Tum manibus lymphas regum fudere recentes.
<eoban. il. 3.377>	Hic rex Atrides cultrum quem forte ferebat,
<eoban. il. 3.378>	Maioris gladii vaginae in parte repostum,
<eoban. il. 3.379>	Eximit, et media villos de fronde revellit
<eoban. il. 3.380>	Ambarum pecudum: quos postquam distribuerunt
<eoban. il. 3.381>	Summis principibus Danaum Troumque, ministri,
<eoban. il. 3.382>	Ipse manus coelo tollens cum voce supinas
<eoban. il. 3.383>	Maximus Atrides, haec est in verba precatus:
<eoban. il. 3.384>	Iuppiter omnipotens, alta celeberrime in Ida,
<eoban. il. 3.385>	Sol qui cuncta vides, qui cuncta agnoscis et audis,
<eoban. il. 3.386>	Et vos o fluvii celeres, tuque optima tellus,
<eoban. il. 3.387>	Et qui sub terra incolitis, qui humana nefandis
<eoban. il. 3.388>	Suppliciis scelera afficitis, vos quaeso precorque
<eoban. il. 3.389>	Et veneror, ferienda estote in foedera testes,
<eoban. il. 3.390>	Atque haec ut rata sint, vera et sancta esse velitis.
<eoban. il. 3.391>	Quod si forte Paris Menelaum vincet, et armis
<eoban. il. 3.392>	Exuet occisum, uxorem cum divite gaza
<eoban. il. 3.393>	Ipse Helenen habeat, nos hinc sine clade profecti,
<eoban. il. 3.394>	Pontigradis ratibus patrium redeamus ad Argos.
<eoban. il. 3.395>	Si vero Pariden Menelaus vincet, et armis
<eoban. il. 3.396>	Exuet occisum, victori Troes Atridae
<eoban. il. 3.397>	Restituant Helenen tota cum divite gaza,
<eoban. il. 3.398>	Et victos aliquo sese testentur Achivis
<eoban. il. 3.399>	Munere honorifico, nostri quod habere minores
<eoban. il. 3.400>	Possint, et meritae monumentum ostendere palmae.
<eoban. il. 3.401>	Quod si nec Priamus, Priamo nec patre creati,
<eoban. il. 3.402>	Occiso Paride ulla volent dare munera, rursum
<eoban. il. 3.403>	Persequar insistens bello, poenasque reposcam
<eoban. il. 3.404>	Foederis infracti, classem nec ab Ilio alto
<eoban. il. 3.405>	Deducam, donec periurae moenia Troiae
<eoban. il. 3.406>	Excidero, et meritis vastaro Pergama flammis.
<eoban. il. 3.407>	Sic ait, et pecudes stomacho tenus ense cecidit,
<eoban. il. 3.408>	Occisasque abiecit. at illae sanguine nigro
<eoban. il. 3.409>	Perfusam tremulo plangebant corpore terram.
<eoban. il. 3.410>	Hinc alii lato vinum cratere ferentes
<eoban. il. 3.411>	Fundebant, terramque mero redolente rigabant,
<eoban. il. 3.412>	Orantes veniam superos: cum talia Graium,
<eoban. il. 3.413>	Aut aliquis Troum, supplex est verba loquutus:
<eoban. il. 3.414>	Iuppiter omnipotens, pater optime, maxime divum,
<eoban. il. 3.415>	Coelicolaeque alii, facite ut qui foedera primi
<eoban. il. 3.416>	Haec violata dabunt, cum tota gente suorum,
<eoban. il. 3.417>	Cum natis, cum uxoribus, agnatis, et amicis,
<eoban. il. 3.418>	Cumque suo genere intereant, terraeque recumbant,
<eoban. il. 3.419>	Non secus ac vinum telluri infunditur atrae.
<eoban. il. 3.420>	Sic aliquis: precibus sed Iuppiter obstruit aures,
<eoban. il. 3.421>	Nec votis dedit eventum, quem verba petebant.
<eoban. il. 3.422>	Tunc populum verbis sic est affatus utrunque
<eoban. il. 3.423>	Dardanides Priamus: Nunc me quoque Troes, Achivique,
<eoban. il. 3.424>	Audite. ipse citis revehar super alta quadrigis
<eoban. il. 3.425>	Pergama, quandoquidem nec praesens cernere natum
<eoban. il. 3.426>	Sustineo his oculis, Menelao marte feroci
<eoban. il. 3.427>	Congressum, et dubia pugnantem sorte duelli.
<eoban. il. 3.428>	Iuppiter, atque alii divum novere, quis horum
<eoban. il. 3.429>	Hoc sit congressu fato periturus acerbo.
<eoban. il. 3.430>	Sic ait, et currum rursus conscendit, et agnos
<eoban. il. 3.431>	Imposuit, manibusque trementia frena recepit.
<eoban. il. 3.432>	Cui gravis Antenor socium se praebuit, illi
<eoban. il. 3.433>	Rursus in obsessae redierunt moenia Troiae.
<eoban. il. 3.434>	Tunc sene digresso, Troum fortissimus Hector,
<eoban. il. 3.435>	Et Laerte satus diis aequiparandus Ulysses,
<eoban. il. 3.436>	Delegere locum pugnae sudoribus aptum.
<eoban. il. 3.437>	Tum sortes misere in ahenae cassidis urnam,
<eoban. il. 3.438>	Quis prior acciperet ferratae cuspidis hastam,
<eoban. il. 3.439>	Fixurus validis adversum viribus hostem.
<eoban. il. 3.440>	Sollicitae stabant acies, coeloque supinas
<eoban. il. 3.441>	Intendere manus, et numina magna precati
<eoban. il. 3.442>	Haec sunt vel Danai vel Troes verba loquuti:
<eoban. il. 3.443>	Iuppiter excelsa multum veneratus in Ida,
<eoban. il. 3.444>	Atque hominum pater, et rex optime maxime divum,
<eoban. il. 3.445>	Fac, uter in causa fuerit, cur foedus utrinque
<eoban. il. 3.446>	Non stet, et alterutri clades invexerit istas
<eoban. il. 3.447>	Foedifragus populo, Stygias ferat ille sub umbras
<eoban. il. 3.448>	Sanguine foedatos isto e certamine manes,
<eoban. il. 3.449>	Perpetuam pacem nobis aeternaque sanci
<eoban. il. 3.450>	Foedera. Sic aliquis fidenti est voce precatus.
<eoban. il. 3.451>	At caput ornatus cristis fulgentibus Hector,
<eoban. il. 3.452>	Fronte retroflexa sortes eduxit ab urna.
<eoban. il. 3.453>	Nec mora, prima loco Paridis fuit. ergo duobus
<eoban. il. 3.454>	Circumfusae acies, pacem tenuere sedentes,
<eoban. il. 3.455>	Sicut erant celeres ad equos et ad arma locati.
<eoban. il. 3.456>	Splendida deinde humeris circumdedit arma maritus
<eoban. il. 3.457>	Tyndaridis Paris auricomae. tum cruribus aptat
<eoban. il. 3.458>	Aere renidentes ocreas, quas fibula loris
<eoban. il. 3.459>	Arctabat niveis. at fortia pectora fratris
<eoban. il. 3.460>	Armabat thorace Lycaonis, artibus aptum
<eoban. il. 3.461>	Forte suis adhibens, laterique accommodat ensem
<eoban. il. 3.462>	Suspensum ex humero, distinctum floribus aureis.
<eoban. il. 3.463>	Post humeris clypeum robustum fortibus aptat,
<eoban. il. 3.464>	Postremo capiti cristis imponit equinis
<eoban. il. 3.465>	Terribilem galeam, ferratamque arripit hastam,
<eoban. il. 3.466>	Ictibus in pugna faciendis utile telum.
<eoban. il. 3.467>	Haud secus interea ferus armabatur Atrides.
<eoban. il. 3.468>	Qui postquam armati delectum fortibus ausis
<eoban. il. 3.469>	Devenere locum, cingentibus undique Troum
<eoban. il. 3.470>	Et Danaum turmis, ferit exultantia vulgi
<eoban. il. 3.471>	Corda pavor pulsans, laudumque arrecta cupido.
<eoban. il. 3.472>	At postquam iratis animis, et torva tuentes,
<eoban. il. 3.473>	Alter in alterius stringebant corpora ferrum,
<eoban. il. 3.474>	Pilaque concussere, gradu propiore tenentes
<eoban. il. 3.475>	Interiora loci, prior hic Paris eminus hastam
<eoban. il. 3.476>	Torsit in Atriden, clypeo quae fixa pependit,
<eoban. il. 3.477>	Nec ferrum perfregit, ab aere reflexa tenaci
<eoban. il. 3.478>	Robusti clypei. tum spicula fortis Atrides
<eoban. il. 3.479>	Concutiens, tali superos est voce precatus:
<eoban. il. 3.480>	Iuppiter omnipotens, meritas da sumere poenas
<eoban. il. 3.481>	Polluti hospitii: Paridem da sternere, qui me
<eoban. il. 3.482>	Cladibus immeritum multis affecit, ut ipsum
<eoban. il. 3.483>	Ipse meis manibus praesenti marte trucidem,
<eoban. il. 3.484>	Ut metuant homines qui nunc sunt, quique futuri,
<eoban. il. 3.485>	Hospitia alterius factis temerare nefandis,
<eoban. il. 3.486>	Huius ab exemplo moniti. sic dixit, et hastam
<eoban. il. 3.487>	Oblongam vibrans manibus coniecit in hostem,
<eoban. il. 3.488>	Concita quae medium clypei spectabilis orbem
<eoban. il. 3.489>	Transiit, et pulchri ferro thoracis adacta
<eoban. il. 3.490>	Arma per et vestes, imo ad loca proxima ventri,
<eoban. il. 3.491>	Pectoris invisum venit bibitura cruorem,
<eoban. il. 3.492>	Ni Paris obliquo flexisset corpus ab ictu,
<eoban. il. 3.493>	Damna nigrae fugiens nondum fatalia mortis.
<eoban. il. 3.494>	Tum cito fulmineum surgens Menelaus in ensem,
<eoban. il. 3.495>	Sublatumque manu, sic terque quaterque comantis
<eoban. il. 3.496>	Inflixit cono galeae, sic fortiter ictus
<eoban. il. 3.497>	Intulit, ut stricti resiliret lamina ferri
<eoban. il. 3.498>	In partes diffracta duas. tum fortis Atrides
<eoban. il. 3.499>	Suspirans, oculisque tuens ad sidera fatur.
<eoban. il. 3.500>	Summe pater, quo nemo deum crudelior ullus
<eoban. il. 3.501>	Esse potest: quid enim vana te voce precabar,
<eoban. il. 3.502>	Tetra meis manibus punires facta nefandi
<eoban. il. 3.503>	Hospitis? ecce manu mucro nunc fractus inerti
<eoban. il. 3.504>	Disiliit, frustraque meis excussa lacertis
<eoban. il. 3.505>	Hasta fuit, nulloque affecit vulnere corpus
<eoban. il. 3.506>	Infidi Paridis. sic dixit: et inde comantes
<eoban. il. 3.507>	Cassidis arripuit cristas, coepitque prehensum
<eoban. il. 3.508>	Pertrahere ad Danaum fulgentes aere catervas,
<eoban. il. 3.509>	Guttura sutilibus stringentibus intima loris
<eoban. il. 3.510>	Haerentis galeae. sic tunc violentus Atrides
<eoban. il. 3.511>	Fortiter arreptum tenuit, raptumque tulisset
<eoban. il. 3.512>	Ad socios, tantoque potitus honore fuisset,
<eoban. il. 3.513>	Ni Iove nata Venus robusti fortia lori
<eoban. il. 3.514>	Vincula rupisset, vacuam victoris Atridae
<eoban. il. 3.515>	In manibus galeam linquens. ferus ille relictam
<eoban. il. 3.516>	Dum iacit ad socios, missamque recolligit hastam,
<eoban. il. 3.517>	Mente furens iterum arreptum ruiturus in hostem,
<eoban. il. 3.518>	Illum nube cava septum et caligine caeca
<eoban. il. 3.519>	Alma Venus rapuit (nam possunt omnia Divi) ,,
<eoban. il. 3.520>	Sublimemque ferens, super altaque Pergama vectum
<eoban. il. 3.521>	Floribus innumeris strato et redolentibus herbis
<eoban. il. 3.522>	Imposuit thalamo, moxque adductura Lacaenam
<eoban. il. 3.523>	Ipsa abit. hanc longa matrum stipante caterva,
<eoban. il. 3.524>	Invenit excelsae sublimi in culmine turris.
<eoban. il. 3.525>	Quam Venus accedens, positaque ibi coelite forma,
<eoban. il. 3.526>	Effoetam simulabat anum, contexere doctam
<eoban. il. 3.527>	Palladiis opera in telis Lacedaemone quondam
<eoban. il. 3.528>	E veteri, nova Tyndaridis, sed iniqua, sequutam
<eoban. il. 3.529>	Connubia. illius ergo levi redolentia tangens
<eoban. il. 3.530>	Vestimenta manu, sic est affata Cythere:
<eoban. il. 3.531>	Huc ades o formosa, tuus te expectat odorum
<eoban. il. 3.532>	Ante thorum Paris, et genialis ad aurea lecti
<eoban. il. 3.533>	Stragula, tam forma nitidus, tamque ore venustus,
<eoban. il. 3.534>	Aspiceres, dicas non e certamine duri
<eoban. il. 3.535>	Martis anhelantem, aut congressum nuper Atridae,
<eoban. il. 3.536>	Sed ceu ducturumve choros, ductisve sedentem
<eoban. il. 3.537>	Saltandi cupidum. talis, me interprete missa,
<eoban. il. 3.538>	Te iubet acciri. Sic dicens, mollia flammis
<eoban. il. 3.539>	Pectora commovit solitis Venus. Illa ubi tandem
<eoban. il. 3.540>	Divinae agnovit pulchrum cervicis honorem,
<eoban. il. 3.541>	Attonito stupefacta animo, sic ore loquuta est:
<eoban. il. 3.542>	Insidiosa, quid haec falsae ludibria formae?
<eoban. il. 3.543>	Quidve dolos nectis? nunquid me abducere raptam
<eoban. il. 3.544>	Hinc iterum cupis, aut Phrygiae florentis in urbes?
<eoban. il. 3.545>	Aut in Meoniae fines, ubi forsan amicum
<eoban. il. 3.546>	Ipsa habeas aliquem? quoniam nunc victor Atrides
<eoban. il. 3.547>	Occiso Paride, in patriam, priscumque reducet
<eoban. il. 3.548>	Me miseram in thalamum. falsis nunc illius ergo
<eoban. il. 3.549>	Ludis imaginibus, Paridis quae propter amorem
<eoban. il. 3.550>	Coelica magnorum linquis consortia divum:
<eoban. il. 3.551>	Nec forsan reditura altum remeabis Olympum,
<eoban. il. 3.552>	Donec in uxorem ducat, famulamque capessat
<eoban. il. 3.553>	Te Paris. haud tamen ipsa sequar, non illius ultra
<eoban. il. 3.554>	Conscensura thorum: neque me iam Troades ullis
<eoban. il. 3.555>	Amplius incessent probris, quae ferre coacta,
<eoban. il. 3.556>	Intima tabifico consumerer ossa dolore.
<eoban. il. 3.557>	Talia dicentem iamdudum irata tuetur
<eoban. il. 3.558>	Alma Venus, talesque effudit pectore voces:
<eoban. il. 3.559>	Infoelix, ne me irrites, nec talibus ultro
<eoban. il. 3.560>	Opprobriis laceres, ne forte irata relinquam,
<eoban. il. 3.561>	Aut odio in iustum te persequar acta furorem.
<eoban. il. 3.562>	Nam quantum tibi dextra fui prius, et tua fovi
<eoban. il. 3.563>	Numine coepta meo, tantum irritata nocebo.
<eoban. il. 3.564>	Et tantis odiis te execrabuntur Achivi,
<eoban. il. 3.565>	Troianique omnes, ut morte miserrima dira
<eoban. il. 3.566>	Intereas, fatoque dolens multeris acerbo.
<eoban. il. 3.567>	Talibus obstupuit dictis Iovis inclyta magni
<eoban. il. 3.568>	Filia pulchra Helene, peploque et veste recincta,
<eoban. il. 3.569>	Auricomum velata caput, latuitque per urbem
<eoban. il. 3.570>	Incedens, ducente deo. quae splendida postquam
<eoban. il. 3.571>	In Paridis venere triclinia, rite ministrae
<eoban. il. 3.572>	Ad sua digressae redeunt opera: ipsa nitentem
<eoban. il. 3.573>	In thalamum ducens Helenen dea, protinus ipsi
<eoban. il. 3.574>	Attulit apponens cathedram, statuitque locatam
<eoban. il. 3.575>	Ante pedes Paridis, iussa residere Lacaena,
<eoban. il. 3.576>	Ipsa sedens, terraeque oculos cum voce reclinans,
<eoban. il. 3.577>	Increpuit verbis, et sic affata maritum est:
<eoban. il. 3.578>	Venisti linquens infausti munera belli,
<eoban. il. 3.579>	O forti congresse viro, iam victus ab illo
<eoban. il. 3.580>	Occideras, nisi fugisses. iam expertus es autem,
<eoban. il. 3.581>	Quam te sit gravior quondam meus ille maritus,
<eoban. il. 3.582>	Quam bello melior, quam fortior arma capessat,
<eoban. il. 3.583>	Quantum hasta valeat, manibusque ferocia tractet
<eoban. il. 3.584>	Scuta rotans, quae sit generosi vis Menelai,
<eoban. il. 3.585>	Quem verbis antehac contemnere saepe solebas,
<eoban. il. 3.586>	Et vires iactare tuas, et martia bello
<eoban. il. 3.587>	Robora. magnanimum nunc i, pete fortiter hostem:
<eoban. il. 3.588>	Sed melius non occurres, nec voce lacesses
<eoban. il. 3.589>	Inde aliqua, tecumque domi tuta ocia duces,
<eoban. il. 3.590>	Ne si stulta aliqua pugnam ratione capessas,
<eoban. il. 3.591>	Intereas flavi telo percussus Atridae.
<eoban. il. 3.592>	Cui Paris obliquo dicenti talia vultu,
<eoban. il. 3.593>	Desine (ait) mulier convicia frivola nobis
<eoban. il. 3.594>	Dicere, et insontem probris lacerare superbis:
<eoban. il. 3.595>	Nunc equidem vicit fateor Menelaus Atrides
<eoban. il. 3.596>	Numinis auxilio, glaucaeque favore Minervae:
<eoban. il. 3.597>	Rursus ego (neque enim desunt mihi numina) victum
<eoban. il. 3.598>	Prostratumque dabo. sed nunc age dulcia amoris
<eoban. il. 3.599>	Munera libemus, nosque oblectemus in illis.
<eoban. il. 3.600>	Quandoquidem nunc tanta animum vis urget amoris
<eoban. il. 3.601>	Nympha tui nostrum, quantam non sensimus ante,
<eoban. il. 3.602>	Non cum te raptam patria Lacedaemone celsis
<eoban. il. 3.603>	Navibus imposui, et vectam per caerula ponti
<eoban. il. 3.604>	Aequora cognovi Veneris per dulcia furta,
<eoban. il. 3.605>	Primiciasque novo persolvi laetus amori,
<eoban. il. 3.606>	Qua nos alta duas primum tulit insula amantes,
<eoban. il. 3.607>	Tantae nunc mea sollicitant praecordia flammae.
<eoban. il. 3.608>	Dixit, et ingressus lectum conscendit eburnum.
<eoban. il. 3.609>	Quem complexa Helenae, placida resoluta quiete est.
<eoban. il. 3.610>	Interea per tota animo commotus Atrides
<eoban. il. 3.611>	Castra vagabatur, sicut fera saeva, per omnes
<eoban. il. 3.612>	Circuitus quaerens Paridem: sed nemo, nec ipsi
<eoban. il. 3.613>	Troes, nec socii potuere ostendere, quonam
<eoban. il. 3.614>	Ereptus Paris extiterit forti Menelao:
<eoban. il. 3.615>	Dissimulare etenim certe ausus nemo fuisset,
<eoban. il. 3.616>	Vel quia foedus erat metuendis legibus ictum,
<eoban. il. 3.617>	Vel quia quisque suum fatum crudele volebat
<eoban. il. 3.618>	Unius in capite exolvi, seseque piari.
<eoban. il. 3.619>	Ergo hos affatus populorum rex Agamemnon,
<eoban. il. 3.620>	Audite haec (inquit) Troes vos, Dardanidaeque,
<eoban. il. 3.621>	Et vos qui sociis Troiam venistis in armis,
<eoban. il. 3.622>	Vicit in hac pugna fortis Menelaus, et ipsi
<eoban. il. 3.623>	Vidistis victum Paridem, victoria nostra est,
<eoban. il. 3.624>	Nunc Helenam nobis ex foedere reddite, ut aequum est,
<eoban. il. 3.625>	Cum tota, quamcunque tulit Lacedaemone, gaza.
<eoban. il. 3.626>	Praeterea nostri quod possint ferre nepotes,
<eoban. il. 3.627>	Munus honorificum persolvite, sic Agamemnon
<eoban. il. 3.628>	Dixit, et applausu venerata est Graia iuventus.