<berthar_cas. carm_bened_interp. 1>	O Benedicte pater cunctis celeberrime terris,
<berthar_cas. carm_bened_interp. 2>	     Qui confessorum culmen honoris habes:
<berthar_cas. carm_bened_interp. 3>	Te deus a puero delegit caelitus atque
<berthar_cas. carm_bened_interp. 4>	     Instituit sancti germinis esse patrem.
<berthar_cas. carm_bened_interp. 5>	Tu via, tu ductor, tu pastor, doctor eorum,
<berthar_cas. carm_bened_interp. 6>	     Qui spretis terris caelica regna petunt.
<berthar_cas. carm_bened_interp. 7>	Tu studiis spretis orbis dominam fugis urbem
<berthar_cas. carm_bened_interp. 8>	     Et domini subdis mitia colla iugo. -
<berthar_cas. carm_bened_interp. 9>	Tu precibus vasis solidas fragmenta dirempti,
<berthar_cas. carm_bened_interp. 10>	     Obsequiis vestris quod pedagoga tulit. -
<berthar_cas. carm_bened_interp. 11>	Aes lapidis iactu confregit lividus hostis,
<berthar_cas. carm_bened_interp. 12>	     Signa dabat mensae quod, Benedicte, tuae;
<berthar_cas. carm_bened_interp. 13>	Sed minime solitam tibi tradere desinit escam
<berthar_cas. carm_bened_interp. 14>	     Romanus furtum surripiendo pium. -
<berthar_cas. carm_bened_interp. 15>	Aptarat paschae sibi prandia magna sacerdos,
<berthar_cas. carm_bened_interp. 16>	     Sed tibi cum dapibus destinat hunc dominus. -
<berthar_cas. carm_bened_interp. 17>	Tetra nimis volucris se vultibus ingerit almis
<berthar_cas. carm_bened_interp. 18>	     Et visa quondam cor cremat in specie;
<berthar_cas. carm_bened_interp. 19>	Sed spinis recubans, stimulis et punctus earum,
<berthar_cas. carm_bened_interp. 20>	     Exuperas vulnus ilico vulneribus. -
<berthar_cas. carm_bened_interp. 21>	Frangitur arte crucis vas, virus quo latitabat,
<berthar_cas. carm_bened_interp. 22>	     Cum signat tanti dextera sancta patris. -
<berthar_cas. carm_bened_interp. 23>	Quem puer a sanctis precibus niger eliciebat,
<berthar_cas. carm_bened_interp. 24>	     Virga patris sistit, at puer ater abit. -
<berthar_cas. carm_bened_interp. 25>	Suscipe, sancte pater, pueros, quos gloria Romae
<berthar_cas. carm_bened_interp. 26>	     Ad tua transmisit limina mente pia. -
<berthar_cas. carm_bened_interp. 27>	Fratribus ipse tibi commissis mons dedit amnem;
<berthar_cas. carm_bened_interp. 28>	     Rupe latex exit, cum rogitas dominum. -
<berthar_cas. carm_bened_interp. 29>	Ferrum, dum vepres resecat Gothus, insilit undis,
<berthar_cas. carm_bened_interp. 30>	     Sed repetit manicam mox, ubi tinguis aqua. -
<berthar_cas. carm_bened_interp. 31>	Assiduam Placidus dum ferret gurgitis undam
<berthar_cas. carm_bened_interp. 32>	     Obsequiis sanctis, hunc tulit unda fluens.
<berthar_cas. carm_bened_interp. 33>	"Pergito, Maure, celer" pater ilico providus inquit,
<berthar_cas. carm_bened_interp. 34>	     "Iam trahit unda laci praecipitem puerum."
<berthar_cas. carm_bened_interp. 35>	Iussa ferens properat super undas atque recurrit
<berthar_cas. carm_bened_interp. 36>	     Erepto puero ceu per humum gradiens. -
<berthar_cas. carm_bened_interp. 37>	Promptus ad omne malum dira cum mente sacerdos
<berthar_cas. carm_bened_interp. 38>	     Toxica quae misit, sustulit ipse prius.
<berthar_cas. carm_bened_interp. 39>	Corruit ecce miser collapsi culmine tecti,
<berthar_cas. carm_bened_interp. 40>	     Corpore confractus Tartara seva petit.
<berthar_cas. carm_bened_interp. 41>	Talia discipulus dum perfert nuncia cursim,
<berthar_cas. carm_bened_interp. 42>	     Concussit sancti intima corda patris.
<berthar_cas. carm_bened_interp. 43>	Cui pater indixit ob talis gaudia mortis,
<berthar_cas. carm_bened_interp. 44>	     Ut lacrimis culpam defleat ipse suam.
<berthar_cas. carm_bened_interp. 45>	Panem tollit avis, quo virus texerat ille,
<berthar_cas. carm_bened_interp. 46>	     Abdit, ubi nullus cernere possit homo. -
<berthar_cas. carm_bened_interp. 47>	Tu meritis almis falsorum templa deorum
<berthar_cas. carm_bened_interp. 48>	     Vertisti in laudem, sancte, decusque dei.
<berthar_cas. carm_bened_interp. 49>	Perfidus ille draco caelo demersus ab alto
<berthar_cas. carm_bened_interp. 50>	     In famulum Christi talia dicta dabat:
<berthar_cas. carm_bened_interp. 51>	"Quid, Maledicte, tibi mecum est? quid, non Benedicte?
<berthar_cas. carm_bened_interp. 52>	     Quid me persequeris? quid mea iura rapis?" -
<berthar_cas. carm_bened_interp. 53>	Stat lapis immotus nimio prae pondere fixus,
<berthar_cas. carm_bened_interp. 54>	     Quem residens hostis impius ille premit;
<berthar_cas. carm_bened_interp. 55>	Tollitur at subito Benedicti voce beati,
<berthar_cas. carm_bened_interp. 56>	     Itque procul sessor. - Postmodo flamma vorax
<berthar_cas. carm_bened_interp. 57>	Fratribus est falso comburere visa culinam;
<berthar_cas. carm_bened_interp. 58>	     At pater ut venit, visio falsa fugit. -
<berthar_cas. carm_bened_interp. 59>	Attritus puer est murali mole peremptus;
<berthar_cas. carm_bened_interp. 60>	     Suscitat hunc et opus iussit adire pater. -
<berthar_cas. carm_bened_interp. 61>	Non licitis domibus sumpserunt prandia fratres;
<berthar_cas. carm_bened_interp. 62>	     Absens ipse videt, arguit et nimium. -
<berthar_cas. carm_bened_interp. 63>	Hospes adest simplex, quem cepit calle viator,
<berthar_cas. carm_bened_interp. 64>	     Mollibus in pratis prandia quo facerent.
<berthar_cas. carm_bened_interp. 65>	Arguit hunc pastor tali pro crimine sanctus;
<berthar_cas. carm_bened_interp. 66>	     Mox veniam culpae expetit ille suae. -
<berthar_cas. carm_bened_interp. 67>	Veste venit splendens fraudantis Riggo tyranni:
<berthar_cas. carm_bened_interp. 68>	     "Non tua sunt," inquit "quae tua dorsa gerunt." -
<berthar_cas. carm_bened_interp. 69>	Totila rex veniens prostrato corpore supplex
<berthar_cas. carm_bened_interp. 70>	     Praescivit vitae commoda cuncta suae.
<berthar_cas. carm_bened_interp. 71>	"Bis quinis annis retinebis culmina regni;
<berthar_cas. carm_bened_interp. 72>	     Mors his succedet: moribus esto pius."
<berthar_cas. carm_bened_interp. 73>	Desinit in factis extunc existere sevus,
<berthar_cas. carm_bened_interp. 74>	     Blandior et vixit tempora data sibi. -
<berthar_cas. carm_bened_interp. 75>	Excole, Roma, tuo vatem de dogmate doctum,
<berthar_cas. carm_bened_interp. 76>	     Qui tua per saeclum moenia salva canit:
<berthar_cas. carm_bened_interp. 77>	"Turbinibus multis quassaberis atque coruscis;
<berthar_cas. carm_bened_interp. 78>	     Hostis nullus erit, qui tua septa ruat." -
<berthar_cas. carm_bened_interp. 79>	"Non escam carnis, sed nec sacri ordinis unquam
<berthar_cas. carm_bened_interp. 80>	     Excipias quaestum, clerice: salvus eris".
<berthar_cas. carm_bened_interp. 81>	Haec ubi contempsit, repetit, quem liquerat olim,
<berthar_cas. carm_bened_interp. 82>	     Ut vates sanctus dixerat, ille malus. -
<berthar_cas. carm_bened_interp. 83>	"Omnia, quae monachis congessi munere Christi,
<berthar_cas. carm_bened_interp. 84>	     Gentibus arbitrio tradita sunt domini.
<berthar_cas. carm_bened_interp. 85>	Vix potui precibus dominum exorare supernum,
<berthar_cas. carm_bened_interp. 86>	     Ut mihi vel fratrum cederet ipse animas":
<berthar_cas. carm_bened_interp. 87>	Post Longobardi venientes tempore noctis
<berthar_cas. carm_bened_interp. 88>	     Cetera vastantes cuncta tulere simul;
<berthar_cas. carm_bened_interp. 89>	Aeterni regis salvati munere fratres,
<berthar_cas. carm_bened_interp. 90>	     Illo nec ledi de grege quis potuit. -
<berthar_cas. carm_bened_interp. 91>	"Vas retinet serpens absconsum tramite, fili.
<berthar_cas. carm_bened_interp. 92>	     Admoneo, ut solers vergere mox studeas." -
<berthar_cas. carm_bened_interp. 93>	"Mappula testis adest, retines quam pectore, frater.
<berthar_cas. carm_bened_interp. 94>	     Cur ingressa tuum nequitia est gremium?" -
<berthar_cas. carm_bened_interp. 95>	Non clam patre manent, quae volvit mente superba
<berthar_cas. carm_bened_interp. 96>	     Praebens cenanti luminis officium. -
<berthar_cas. carm_bened_interp. 97>	"Fratres, en hodie nullus est panis in archis;
<berthar_cas. carm_bened_interp. 98>	     Cras pietate dei copia panis erit." -
<berthar_cas. carm_bened_interp. 99>	His, sacra coenobii satagunt qui ponere septa,
<berthar_cas. carm_bened_interp. 100>	     Astans per somnum condere monstrat opus. -
<berthar_cas. carm_bened_interp. 101>	Redduntur tumulis per eum, quae more sorores
<berthar_cas. carm_bened_interp. 102>	     In famulum Christi noxia verba dabant. -
<berthar_cas. carm_bened_interp. 103>	Patria namque puer dum tecta requirit anhele
<berthar_cas. carm_bened_interp. 104>	     Iniussus pergens, mortuus est inibi.
<berthar_cas. carm_bened_interp. 105>	Huius non potuit corpus retinere sepulcrum,
<berthar_cas. carm_bened_interp. 106>	     Sed domini famulus id sociavit humo. -
<berthar_cas. carm_bened_interp. 107>	Ore patens anguis medio stat calle malignus,
<berthar_cas. carm_bened_interp. 108>	     Quem cernens frater ad pia septa redit. -
<berthar_cas. carm_bened_interp. 109>	Rusticus adveniens variato corpore lepra
<berthar_cas. carm_bened_interp. 110>	     Abscessit sospes glorificando deum. -
<berthar_cas. carm_bened_interp. 111>	Aurea dona patri funduntur caelitus almo,
<berthar_cas. carm_bened_interp. 112>	     Ut poscens habeat, debita quo redigat. -
<berthar_cas. carm_bened_interp. 113>	Vas vitreum montis per saxa patentia mersum
<berthar_cas. carm_bened_interp. 114>	     Illesum perstat omne tenens oleum. -
<berthar_cas. carm_bened_interp. 115>	Post dominum rogitans dolium complevit olivo,
<berthar_cas. carm_bened_interp. 116>	     Ante quod hoc penitus exstiterat vacuum. -
<berthar_cas. carm_bened_interp. 117>	"Quo properas, Sathana, medicorum more paratus?"
<berthar_cas. carm_bened_interp. 118>	     "Vado, tuis potum fratribus ut tribuam."
<berthar_cas. carm_bened_interp. 119>	Dextera sancta senem mox illo daemone captum
<berthar_cas. carm_bened_interp. 120>	     Salvavit patris, depulit et Sathanam. -
<berthar_cas. carm_bened_interp. 121>	Rusticus adveniens constrictus brachia loris
<berthar_cas. carm_bened_interp. 122>	     Ad primum sancti solvitur intuitum. -
<berthar_cas. carm_bened_interp. 123>	Postulat orbatus reddi sibi pignus ademptum:
<berthar_cas. carm_bened_interp. 124>	     Cumque rogat sanctus, vita redit puero. -
<berthar_cas. carm_bened_interp. 125>	Sacra soror precibus diffundens caelitus imbrem
<berthar_cas. carm_bened_interp. 126>	     Invitum secum nocte patrem retinet. -
<berthar_cas. carm_bened_interp. 127>	Post triduum frater gaudens de morte sororis
<berthar_cas. carm_bened_interp. 128>	     Hanc tumulat proprio protinus in tumulo.
<berthar_cas. carm_bened_interp. 129>	Unica sanctorum retinet nunc arca duorum
<berthar_cas. carm_bened_interp. 130>	     Pignera, quos terris iunxit et ethre deus. -
<berthar_cas. carm_bened_interp. 131>	Sanctorum hic animas ad caeli gaudia cernit
<berthar_cas. carm_bened_interp. 132>	     Angelicis ulnis hoc per inane vehi.
<berthar_cas. carm_bened_interp. 133>	Totus adest orbis collectus solis ad instar
<berthar_cas. carm_bened_interp. 134>	     Tempore sub noctis visibus, alme, tuis.
<berthar_cas. carm_bened_interp. 135>	Testis adest meriti, Servandus nomine, magni;
<berthar_cas. carm_bened_interp. 136>	     Lucis enim partem cernit et ipse simul. -
<berthar_cas. carm_bened_interp. 137>	Regula, sancte pater, multos tua mittit ad ethram
<berthar_cas. carm_bened_interp. 138>	     Consocians sanctis hos super astra choris. -
<berthar_cas. carm_bened_interp. 139>	Flans domini famulus animam cum laudibus almis
<berthar_cas. carm_bened_interp. 140>	     Mirifica scala scandit ad astra poli.
<berthar_cas. carm_bened_interp. 141>	Pallia sternuntur divino lumine mixta,
<berthar_cas. carm_bened_interp. 142>	     Qua sacer ascendit ad sacra regna pater. -
<berthar_cas. carm_bened_interp. 143>	Perdita mente manens mulier per devia scandens,
<berthar_cas. carm_bened_interp. 144>	     Huius, salva fuit, cum specus introiit. -
<berthar_cas. carm_bened_interp. 145>	Plurima signa tibi concessit gratia Christi,
<berthar_cas. carm_bened_interp. 146>	     O pater insignis, quae modo nemo sciat.
<berthar_cas. carm_bened_interp. 147>	Sed quae noscuntur mundi per climata, quisnam,
<berthar_cas. carm_bened_interp. 148>	     Ut tua facta decet, pangere rite queat?
<berthar_cas. carm_bened_interp. 149>	Quaeve micant hodie signorum facta priorum
<berthar_cas. carm_bened_interp. 150>	     Temporibus nostris gesta tuis meritis?
<berthar_cas. carm_bened_interp. 151>	Andreas etenim Germano germine cretus
<berthar_cas. carm_bened_interp. 152>	     Rectis non umquam gressibus ire valens,
<berthar_cas. carm_bened_interp. 153>	Mox ubi promeruit tua limina tangere templi.
<berthar_cas. carm_bened_interp. 154>	     Extemplo sospes dante fuit domino.
<berthar_cas. carm_bened_interp. 155>	Alter serpentem gestans in ventre latentem,
<berthar_cas. carm_bened_interp. 156>	     Obstaclum nullum cui medicina dabat,
<berthar_cas. carm_bened_interp. 157>	Concitus huc scandens, pietatis munera poscens
<berthar_cas. carm_bened_interp. 158>	     Ad tua pervenit limina sancta, pater.
<berthar_cas. carm_bened_interp. 159>	Evomito colubro postquam tua limina scandit,
<berthar_cas. carm_bened_interp. 160>	     Perstitit incolumis hic pietate dei.
<berthar_cas. carm_bened_interp. 161>	Corpore contractus, genuit quem Cymbrica tellus,
<berthar_cas. carm_bened_interp. 162>	     Erigitur templi David in aede tui.
<berthar_cas. carm_bened_interp. 163>	Eia, sancte pater, tanto qui lumine praestas,
<berthar_cas. carm_bened_interp. 164>	Sedibus in superis Christi pietate coruscus,
<berthar_cas. carm_bened_interp. 165>	Esto tuis famulis custos doctorque per evum,
<berthar_cas. carm_bened_interp. 166>	Ne lupus insidians, hostis ne pestifer unquam
<berthar_cas. carm_bened_interp. 167>	De grege tollat ovem, proprio quem iure retentas.
<berthar_cas. carm_bened_interp. 168>	Berthariumque tuum famulum me protege, serva,
<berthar_cas. carm_bened_interp. 169>	Ductus amore tuo qui carmina vilia prompsi.
<berthar_cas. carm_bened_interp. 170>	Hoc, deus omnipotens, salvos qui vis fore cunctos,
<berthar_cas. carm_bened_interp. 171>	Qui caelum terramque regis per saecula, Christe,
<berthar_cas. carm_bened_interp. 172>	Des petimus nec non paradisi gaudia nobis,
<berthar_cas. carm_bened_interp. 173>	Omnibus et veras tribuas sine fine coronas.