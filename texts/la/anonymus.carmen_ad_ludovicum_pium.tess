<carm_ludov_pium. 1.1>	O praesul patriae prudens et rex venerande,
<carm_ludov_pium. 1.2>	Qui dignis meritis Salomon sapiens vocitaris,
<carm_ludov_pium. 1.3>	Dactilicis librum quem feci versibus istum,
<carm_ludov_pium. 1.4>	Accipias laeto devotus pectore toto,
<carm_ludov_pium. 1.5>	Ac rectis monitis, quae describuntur in isto,
<carm_ludov_pium. 1.6>	Ipsa tuae species animae exornetur honeste.

<carm_ludov_pium. 2.1>	Recta fides domini, qui mundi conditor instat,
<carm_ludov_pium. 2.2>	Fixa in corde tuo consistat semper honesto.

<carm_ludov_pium. 3.1>	Ipsiusque dei summi dilectio verax
<carm_ludov_pium. 3.2>	Et fratrum pariter devoto pectore constet.

<carm_ludov_pium. 4.1>	Et spes aeternae vitae, quae fine carebit,
<carm_ludov_pium. 4.2>	Impleat ipsa tuam semper mentem venerandam.

<carm_ludov_pium. 5.1>	Assidueque tibi scripturae lectio sanctae
<carm_ludov_pium. 5.2>	A quoquam doctore bono recitetur amanda.

<carm_ludov_pium. 6.1>	Pacificusque tuae consistas tempore vitae;
<carm_ludov_pium. 6.2>	Namque tuum nomen hoc designat satagendum.

<carm_ludov_pium. 7.1>	Ac multis largus miserator siste frequenter,
<carm_ludov_pium. 7.2>	Hinc quoniam dominus tibi consistet miserator.

<carm_ludov_pium. 8.1>	Dimittasque tuis, exortor, debita multa;
<carm_ludov_pium. 8.2>	Inde tibi dominus dimittet crimina plura.

<carm_ludov_pium. 9.1>	Ac patiens, princeps, in cunctis actibus adstes;
<carm_ludov_pium. 9.2>	Nam verax patiens si sistas, martyr haberis.

<carm_ludov_pium. 10.1>	Sis humilis, hilaris dum vivens corpore sistis,
<carm_ludov_pium. 10.2>	Ut caeli celsa sede excelsus videaris.

<carm_ludov_pium. 11.1>	Pro culpisque gemens tibi sit conpunctio frugi,
<carm_ludov_pium. 11.2>	Quo lacrimas fundens fletus tibi sistat amarus.

<carm_ludov_pium. 12.1>	Delictique tibi fiat confessio vera,
<carm_ludov_pium. 12.2>	Ut scelus inde tuum donet deus omne peractum.

<carm_ludov_pium. 13.1>	Sic tua poeniteat te crimina seva patrasse,
<carm_ludov_pium. 13.2>	Preteritum facinus deflendo, non iterando.

<carm_ludov_pium. 14.1>	Sed neque converti tardes de crimine facto;
<carm_ludov_pium. 14.2>	Mors etenim festinat velox et neque tardat.

<carm_ludov_pium. 15.1>	Atque tuo domini timor instet corde fideli;
<carm_ludov_pium. 15.2>	Nam, quicumque deum timet, hic se a crimine servat.

<carm_ludov_pium. 16.1>	Consistantque tibi ieiunia sancta frequenter,
<carm_ludov_pium. 16.2>	Quae caelum penetrant et coram iudice constant.

<carm_ludov_pium. 17.1>	Atque frequens a te elemosina sistat agenda,
<carm_ludov_pium. 17.2>	Quae poenis animam peccantis liberat atris.

<carm_ludov_pium. 18.1>	Ac vitam castam consuescas ferre modestam;
<carm_ludov_pium. 18.2>	Nam castus domino summo hospitium gerit in se.

<carm_ludov_pium. 19.1>	Et fraus nulla tibi consistat mente fideli;
<carm_ludov_pium. 19.2>	Hanc quicumque facit, damnum sibi gestat inorme.

<carm_ludov_pium. 20.1>	Ac testi quoque fallaci tu credere noli;
<carm_ludov_pium. 20.2>	Nam testis fallax vicinos opprimit ipse.

<carm_ludov_pium. 21.1>	Invidiam fugias, quae multum pectora torquet;
<carm_ludov_pium. 21.2>	Nam nil nequius esse potest quam livor amarus.

<carm_ludov_pium. 22.1>	Atque superbia mente tua procul abiciatur,
<carm_ludov_pium. 22.2>	Maxima quae labes hominis decernitur esse.

<carm_ludov_pium. 23.1>	Non sistas iracundus nec corde protervus;
<carm_ludov_pium. 23.2>	Ira vir plenus nam rixas provocat atras.

<carm_ludov_pium. 24.1>	Non queras hominum laudem propter bona facta,
<carm_ludov_pium. 24.2>	Aeternae vitae sed speres praemia digna.

<carm_ludov_pium. 25.1>	Consistasque frequens in factis semper honestis;
<carm_ludov_pium. 25.2>	Nam finem dominus cuiusquam conspicit almus.

<carm_ludov_pium. 26.1>	Atque gulam nimiam non adsuescas cupiendo,
<carm_ludov_pium. 26.2>	Per quam terrigenae primi in loeto periere.

<carm_ludov_pium. 27.1>	Luxuriamque simul depellas corpore toto,
<carm_ludov_pium. 27.2>	Quae solet ubertate libidinis esse creata.

<carm_ludov_pium. 28.1>	Ac studeas quoque avaritiam depellere corde,
<carm_ludov_pium. 28.2>	Quae labes turpis valde insaturabilis instat.

<carm_ludov_pium. 29.1>	Ira in mente tua inmoderans non sistat habenda,
<carm_ludov_pium. 29.2>	Iudicium rectum quae nec discernere quibit.

<carm_ludov_pium. 30.1>	Accidiam quoque devites, quae noxia constat,
<carm_ludov_pium. 30.2>	Quae facit innumerum facinus hominem penetrare.

<carm_ludov_pium. 31.1>	At mala tristitia absistat de mente benigna;
<carm_ludov_pium. 31.2>	Hoc nil nempe boni facti penetrare valebit.

<carm_ludov_pium. 32.1>	Gloria vana simul pellatur corde modesto.
<carm_ludov_pium. 32.2>	Haec est, quae hominem nimium facit esse superbum.

<carm_ludov_pium. 33.1>	Hinc tibi consistant virtutes quattuor istae:
<carm_ludov_pium. 33.2>	Iustitia, prudentia, robor temperiesque.
<carm_ludov_pium. 33.3>	His tibi coniunctis satis expugnare valebis
<carm_ludov_pium. 33.4>	Invisum contra pugnacem bella moventem,
<carm_ludov_pium. 33.5>	Qui semper pugnans non cessat nocte dieque.
<carm_ludov_pium. 33.6>	Idcirco arma tibi caelestia continuata
<carm_ludov_pium. 33.7>	Audax accipias, quis decertare valebis.
<carm_ludov_pium. 33.8>	Thorax iustitiae tua stringat membra venusta
<carm_ludov_pium. 33.9>	Atque tuum galea spei caput induat alma
<carm_ludov_pium. 33.10>	Ac latus inde tuum fidei defendito pelta
<carm_ludov_pium. 33.11>	Et verbi domini ensis lumbos cingat honestos.
<carm_ludov_pium. 33.12>	Hoc igitur domino placeat, qui cuncta gubernat,
<carm_ludov_pium. 33.13>	Ut his protectus consistas miles ab armis
<carm_ludov_pium. 33.14>	Et post certamen belli victor habearis,
<carm_ludov_pium. 33.15>	Iudiciique dies cum sistat valde timendus,
<carm_ludov_pium. 33.16>	In dextra domini consistas parte locandus,
<carm_ludov_pium. 33.17>	Iustitiaeque tibi prestetur clara corona,
<carm_ludov_pium. 33.18>	Quam dominus dabit electis in sedibus almis.