<amalar. mar. 1>	Quid, pater, angustos repedas quid in equora calles?
<amalar. mar. 2>	Namque quieta tenes. Forsanque paras renovare
<amalar. mar. 3>	Saccos tu nostros iterum, vel frangere dente
<amalar. mar. 4>	Crustas et tostas micas, volitare per auras.
<amalar. mar. 5>	Agius inter frondentes lauros habitans fors,
<amalar. mar. 6>	Maximus ipse vocat fratres ad fercula pacis;
<amalar. mar. 7>	Disiunxit lambens Arcton, quos turbidus Auster
<amalar. mar. 8>	Iunxit. Quo properare petis sic, abba meus, quo
<amalar. mar. 9>	Ventorum dominusque vetat sine pergere fratre?
<amalar. mar. 10>	Quid mirum, si Gregorius iaceat lacrimansque,
<amalar. mar. 11>	Si non est mirum Christi chorum trepidare:
<amalar. mar. 12>	Aequoreas tangens dominus partes lacrimabant
<amalar. mar. 13>	Discipuli, sic Gregorius non pertulit undas;
<amalar. mar. 14>	Vespere iam properante rogat cessare procellas,
<amalar. mar. 15>	Quas dicit senior maiores surgere sero.
<amalar. mar. 16>	Abba iubet monachum vultus attollere sursum,
<amalar. mar. 17>	Sumere de mensa fratrum saltim exiguumque.
<amalar. mar. 18>	Gregorius dixit: "Hinc non surgam, nisi fixa
<amalar. mar. 19>	Haec puppis maneat, neque has tabulasque relinquo."
<amalar. mar. 20>	Nocte vigil frater non dormitans; neque cessant
<amalar. mar. 21>	Salsa vada undarum iugiter turbare procellae,
<amalar. mar. 22>	Et ratis, alta, profunda petens, nimium cito saltat.
<amalar. mar. 23>	Triste caput, sensus mestus patitur male; tandem
<amalar. mar. 24>	Cum victis tenebris rutilans miratur Eous,
<amalar. mar. 25>	Sat metuenda truces agitabant flamina lymphas,
<amalar. mar. 26>	Nos cursim revocant ad Duracinia castra.
<amalar. mar. 27>	Forsan delectat castrum fratres Eginense,
<amalar. mar. 28>	Et palmas augere satis per tempora longa;
<amalar. mar. 29>	Puncta ubi Wippo manu plorat rapuisse aliena.
<amalar. mar. 30>	Singultu nimio pulsabat sepe quietem
<amalar. mar. 31>	Hic nostram, pro quo sat mesta caterva iacebat.
<amalar. mar. 32>	Ac memor esto sacerdotis, quem sydera tollunt;
<amalar. mar. 33>	Pro famulo, quem finis equi retinetque sepultum,
<amalar. mar. 34>	Funde preces, venerande pater, cum fratribus una.
<amalar. mar. 35>	Partes Constantinopolim properemus; et ante
<amalar. mar. 36>	Tempora laxemus gelida utrique Attica rura.
<amalar. mar. 37>	Postquam Constantinopolim lustravimus urbem,
<amalar. mar. 38>	Bisque quaterque decim hanc noctes possedimus ambo;
<amalar. mar. 39>	Continuo statuunt vigiles, qui limina claudant
<amalar. mar. 40>	Ne monachus forsan per opaca evaderet urbis,
<amalar. mar. 41>	Sed sancti potius cursus psallat Benedicti;
<amalar. mar. 42>	Aut fors, ut potiusque forent ignota nefanda
<amalar. mar. 43>	Illius nobis urbis. Quae sepe beabat
<amalar. mar. 44>	Totque viros tantos famulos per saecla beatos;
<amalar. mar. 45>	Quam legimus tenuisse caput regni omnis Eoi.
<amalar. mar. 46>	Tunc sero rediens basileus Leo mandat et ipse,
<amalar. mar. 47>	Ut veniant fratres ad summa palatia regis.
<amalar. mar. 48>	Hic loquitur, hic de Karoli orat vita per evum
<amalar. mar. 49>	Ac natorum eius, sacri simul ordinis omnis,
<amalar. mar. 50>	Et populi memorans Francorum voce benigna.
<amalar. mar. 51>	A quo laxati pelagi profunda trahebant
<amalar. mar. 52>	Aequoreus cursusque ratem, cum iems fera venit.
<amalar. mar. 53>	Quis ventorum avidas pennas tot dicere suffert?
<amalar. mar. 54>	Et non miretur tantum crepitantia lora?
<amalar. mar. 55>	Terribilem hinc sonitum fluctus redduntque marini,
<amalar. mar. 56>	Inde trucesque ratem quatiunt et viscera vires
<amalar. mar. 57>	Ventris. His maiorque metus cum est mortis amarae,
<amalar. mar. 58>	Vatis sum tibi, sancte pater: "Non effugies tu
<amalar. mar. 59>	Hinc, nisi perfundaris aquis, nimbis satieris,
<amalar. mar. 60>	Et fugias Mauros, metuas Sclavos rigidosque.
<amalar. mar. 61>	Tu cumula tela ut Maurum iugules metuendum,
<amalar. mar. 62>	Quem nobis monstrat protus, quem flamina tollunt:
<amalar. mar. 63>	Tende arcum, donec percurramus mare cursu.
<amalar. mar. 64>	Sta procul a terra, Sclavorum litora linque,
<amalar. mar. 65>	Pelliculas tendant fratres pluviasque repellant".
<amalar. mar. 66>	Post vernum, sero licet, Italiamque virentem
<amalar. mar. 67>	Nos pervadimus hanc cursim rapidoque volatu,
<amalar. mar. 68>	Silvestri ad dignam aeclesiam sancti properantes.
<amalar. mar. 69>	Obvia iam stat sancta cohors fratrum simul omnis
<amalar. mar. 70>	Flebilis; egregius pastor lacrimans lacrimantes
<amalar. mar. 71>	Suscipit; orbati gaudent de sospite patre.
<amalar. mar. 72>	Gaudia perfundunt lacrimas quia leta caterva
<amalar. mar. 73>	Germanis monachis, patribus dant bassia blanda.
<amalar. mar. 74>	Abba meus, letus maneas cum fratribus almis;
<amalar. mar. 75>	Inter quos fratris memorare tuique marini
<amalar. mar. 76>	Tu dignare pater, nunc exiliens, modo tristis.
<amalar. mar. 77>	Frater egoque tuus, quoniam nunc tristia carpo,
<amalar. mar. 78>	Triste polum fratri, Karoli quia morte fatigor.
<amalar. mar. 79>	Nos utrosque deus iungat pariter sine fine
<amalar. mar. 80>	Cum Karolo quondam rege et cum fratribus almis.