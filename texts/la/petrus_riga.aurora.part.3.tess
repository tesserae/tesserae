<petr_riga. aur. exod. tit.>	exodus
<petr_riga. aur. exod. tit. i>	exodi liber primus	
<petr_riga. aur. exod. 1>	Hec duodena patrum sunt nomina qui, quasi plebis
<petr_riga. aur. exod. 2>	Semina Iudaice, tot tribuere tribus:
<petr_riga. aur. exod. 3>	Cum Simeone Ruben, Ysachar, Leui, Zabulon, Dan,
<petr_riga. aur. exod. 4>	Neptalim et ludas, Beniamin et Gad, Aser;
<petr_riga. aur. exod. 5>	Bis senumque Ioseph numerum supplebat, honore
<petr_riga. aur. exod. 6>	Preditus, Egyptum sub Pharaone regens.
<petr_riga. aur. exod. 7>	Cum domibus uenere suis animeque fuerunt
<petr_riga. aur. exod. 8>	Septene decies tresque dueque simul.
<petr_riga. aur. exod. 9>	Cum legis hos fines animas intrasse uirorum,
<petr_riga. aur. exod. 10>	Quod pars pro toto ponitur una uide.
<petr_riga. aur. exod. 11>	Illic multiplici numero creuere, fuitque
<petr_riga. aur. exod. 12>	Paucis e granis fertilis orta seges.
<petr_riga. aur. exod. 13>	Rex nouus inde Ioseph ignorans uexat Hebreus,
<petr_riga. aur. exod. 14>	Opprimit, affligit, dat mala multa pati.
<petr_riga. aur. exod. 15>	Rex noctis Sathanas Egypti rege notatur,
<petr_riga. aur. exod. 16>	Nescius iste Ioseph, nescius ille Dei;
<petr_riga. aur. exod. 17>	Ille Dei populum per multa flagella fatigat,
<petr_riga. aur. exod. 18>	Affligit uariis fraudibus ille bonos.
<petr_riga. aur. exod. 19>	Egypti princeps muliebrem uiuere sexum
<petr_riga. aur. exod. 20>	Imperat et mergi cogit in amne mares:
<petr_riga. aur. exod. 21>	Demon femineos et molles diligit actus
<petr_riga. aur. exod. 22>	Et sanctos odit persequiturque uiros.
<petr_riga. aur. exod. 23>	Matribus astantes grauidis Phua, Sephora morti
<petr_riga. aur. exod. 24>	Furantur pueros, mente timendo Deum,
<petr_riga. aur. exod. 25>	Et quia diuinus timor harum corda repleuit,
<petr_riga. aur. exod. 26>	His Domini pietas est operata domos:
<petr_riga. aur. exod. 27>	Vtraque doctores signat; qui fonte renatos
<petr_riga. aur. exod. 28>	Seruant et uerbi dant alimenta sacri;
<petr_riga. aur. exod. 29>	His diuina domos promittit gratia, factas
<petr_riga. aur. exod. 30>	Non hominum manibus moribus immo bonis.

<petr_riga. aur. exod. tit.>	de ortu Moysi
<petr_riga. aur. exod. 31>	Vitalem Moyses hoc tempore prodit ad ortum,
<petr_riga. aur. exod. 32>	Per quem Iudeis lex fuit orta Dei.
<petr_riga. aur. exod. 33>	Hunc fiscella neci furatur scirpea; ripe
<petr_riga. aur. exod. 34>	Fluminis expositus, flens puer auget aquas.
<petr_riga. aur. exod. 35>	Aure bibit pueri uagitum filia regis,
<petr_riga. aur. exod. 36>	Tolli iussit, ali fecit, amauit eum.
<petr_riga. aur. exod. 37>	Vt pueri species Pharaonis lumina pascat,
<petr_riga. aur. exod. 38>	Adduci puerum patris in ora iubet.
<petr_riga. aur. exod. 39>	Tanta quidem forme maiestas fulsit in illo
<petr_riga. aur. exod. 40>	Vt phenix dici posset et esse puer;
<petr_riga. aur. exod. 41>	Huic etiam forme sensum natura maritat
<petr_riga. aur. exod. 42>	Et quasi coniugium fecit utroque nouum.
<petr_riga. aur. exod. 43>	Pascit in hunc oculos Pharaonis curia, cuius
<petr_riga. aur. exod. 44>	Splendidior uultu regia mensa nitet,
<petr_riga. aur. exod. 45>	Dumque stupent, Moyses e regis fronte coronam
<petr_riga. aur. exod. 46>	Tollit utraque manu, frangit utroque pede.
<petr_riga. aur. exod. 47>	Regius augur in hunc figens sua lumina, ferrum
<petr_riga. aur. exod. 48>	Figere uult, sed eum regia uirgo tenet.
<petr_riga. aur. exod. 49>	Teste quidem Iosepho regi predixerat augur
<petr_riga. aur. exod. 50>	Quod puer Egypti destruet omne decus;
<petr_riga. aur. exod. 51>	Accidit hoc cum post Moysen mare transit Hebreus
<petr_riga. aur. exod. 52>	Et maris unda uorat cum Pharaone suos.
<petr_riga. aur. exod. 53>	Idem sermo fuit Christi completus in ortu:
<petr_riga. aur. exod. 54>	Dum subit Egyptum, templa profana ruunt.
<petr_riga. aur. exod. 55>	Expirat Moysi pugnans Egyptius ictu,
<petr_riga. aur. exod. 56>	Et sterilis sterile corpus arena tegit;
<petr_riga. aur. exod. 57>	Sic ope diuina Sathane iacet obruta uirtus,
<petr_riga. aur. exod. 58>	Que tamen in sterili corde latendo manet.
<petr_riga. aur. exod. 59>	Non recte Moysi rixans respondit Hebreus,
<petr_riga. aur. exod. 60>	Pro uerbis reddens impia uerba piis:
<petr_riga. aur. exod. 61>	Impia sic Christum ridet Iudea docentem;
<petr_riga. aur. exod. 62>	Dum serit ille fauos, ista uenena parat.
<petr_riga. aur. exod. 63>	Ad Madian Moyses post probra recurrit Hebrei:
<petr_riga. aur. exod. 64>	Post mala probra, crucem, Christus ad astra redit.
<petr_riga. aur. exod. 65>	Sephora, que Moysi placet, ecclesie fuit umbra:
<petr_riga. aur. exod. 66>	Illa decens facie, pulchrior ista fide.
<petr_riga. aur. exod. 67>	Post obitum regis cuius subduxerat ensi
<petr_riga. aur. exod. 68>	Se Moyses, pulsat Israel astra prece;
<petr_riga. aur. exod. 69>	Celi distillant rorem dulcedinis, aures
<petr_riga. aur. exod. 70>	Intrat diuinas uox lacrimosa precum;
<petr_riga. aur. exod. 71>	Ergo Deo sedit ut liberet Israel, aurum
<petr_riga. aur. exod. 72>	Extrahat a flamma, tollat ab hoste suos.
<petr_riga. aur. exod. 73>	Forte gregem soceri Moyses dum pasceret, intrat
<petr_riga. aur. exod. 74>	Desertum; patet huic uisio mira Dei.
<petr_riga. aur. exod. 75>	Stat rubus igne micans, ardore carens; stupet ignis
<petr_riga. aur. exod. 76>	Viribus in dumo se caruisse suis.
<petr_riga. aur. exod. 77>	Virgo parens rubus est: rubus e spinis trahit ortum,
<petr_riga. aur. exod. 78>	Hec de Iudeis ut rosa nata fuit.
<petr_riga. aur. exod. 79>	Lucet et ignescit sed non rubus igne calescit:
<petr_riga. aur. exod. 80>	Virgo parit sed flos non pariendo perit.
<petr_riga. aur. exod. 81>	Igne nitet dumus, non est tamen ardor in illo:
<petr_riga. aur. exod. 82>	Absque calore nitor est sine labe pudor.
<petr_riga. aur. exod. 83>	Ad noua uisa suum prohibens accedere seruum,
<petr_riga. aur. exod. 84>	Vox ex igne uolans grande figurat opus:
<petr_riga. aur. exod. 85>	Nempe sacri partus archanum nobile nunquam
<petr_riga. aur. exod. 86>	Scrutari debes, quod penetrare nequis.
<petr_riga. aur. exod. 87>	Sic Dominus Moysi: "Patris exto tui Deus, Abram
<petr_riga. aur. exod. 88>	Sum Deus ac Isaac sum Deus atque Iacob;
<petr_riga. aur. exod. 89>	Afflictum uidi populum, quem deprimit, angit,
<petr_riga. aur. exod. 90>	Excruciat Pharao fraude, labore, fame;
<petr_riga. aur. exod. 91>	Huic populo dices: Huc me misit Deus ut uos
<petr_riga. aur. exod. 92>	Ex Pharaone trahat efficiatque suos.
<petr_riga. aur. exod. 93>	Si querat populus quo nomine dictus honorer,
<petr_riga. aur. exod. 94>	Hec responsa dabis: 'Est sibi nomen Inest.'"
<petr_riga. aur. exod. 95>	Patrum qui morti soluerunt debita dicit,
<petr_riga. aur. exod. 96>	Non sine re typica, se Deus esse Deum;
<petr_riga. aur. exod. 97>	Hic condempnat eos qui post data corpora morti
<petr_riga. aur. exod. 98>	Vitales animas uiuere posse negant.
<petr_riga. aur. exod. 99>	Est istud nomen cunctis mirabile; presens,
<petr_riga. aur. exod. 100>	Non aliud tempus, monstrat habere Deum.
<petr_riga. aur. exod. 101>	Sic iterum Moysi Deus: "Hec Pharaonis in aures
<petr_riga. aur. exod. 102>	Sparge: Relinque meos ut michi sacra parent;
<petr_riga. aur. exod. 103>	Ad deserta tribus properando diebus, ibidem
<petr_riga. aur. exod. 104>	Aras ponemus et sacra digna Deo.'"
<petr_riga. aur. exod. 105>	Desertum notat ecclesiam de gentibus ortam,
<petr_riga. aur. exod. 106>	Que deserta prius, nunc fit amica Dei;
<petr_riga. aur. exod. 107>	Hic sacra digna Deo fiunt, hec crimina mundant;
<petr_riga. aur. exod. 108>	Non aliquas maculas cetera sacra lauant.
<petr_riga. aur. exod. 109>	Est uia pura fides qua debes currere; Patrem,
<petr_riga. aur. exod. 110>	Natum, Pneuma Sacrum tres reor esse dies.
<petr_riga. aur. exod. 111>	Quod Deus Egyptum spoliare precipit auro,
<petr_riga. aur. exod. 112>	Vestibus, argento, forte stupere potes.
<petr_riga. aur. exod. 113>	Hic typicum sensum pete, quid signetur in illis
<petr_riga. aur. exod. 114>	Inspice, doctrine pondus inesse scias.
<petr_riga. aur. exod. 115>	Egyptum fugiens argentum deferat, aurum
<petr_riga. aur. exod. 116>	Eripiat, uestes tollat et inde ferat:
<petr_riga. aur. exod. 117>	Sic mundum fugiens uirtutes tollat ab illo;
<petr_riga. aur. exod. 118>	Si quid inesse boni uiderit, inde ferat.
<petr_riga. aur. exod. 119>	Munditiam uestes, doctrinam denotat aurum,
<petr_riga. aur. exod. 120>	Argenti splendor splendida uerba notat.

<petr_riga. aur. exod. tit.>	de uirga per quam fiunt miracula
<petr_riga. aur. exod. 121>	Virga Dei serui terre proiecta fit anguis;
<petr_riga. aur. exod. 122>	Ille rapit caudam, prima figura redit.
<petr_riga. aur. exod. 123>	Quam tenuit Moyses Iudeam uirga figurat,
<petr_riga. aur. exod. 124>	Quam primum tenuit per sacra iussa Deus,
<petr_riga. aur. exod. 125>	Que modo fit serpens nam fundit ubique uenenum,
<petr_riga. aur. exod. 126>	Nec Christum credens, nec sua iussa sequens.
<petr_riga. aur. exod. 127>	Cauda notat finem quia plebs, licet impia, Christum
<petr_riga. aur. exod. 128>	Credet et in mundi fine fidelis erit.
<petr_riga. aur. exod. 129>	Missa sinu Moysi manus, inde retracta, sequente
<petr_riga. aur. exod. 130>	Lepra, post sinui reddita, signat idem.
<petr_riga. aur. exod. 131>	Lympha super terram perfusa notat quod in orbis
<petr_riga. aur. exod. 132>	Partes fusa, uagans ibit Hebrea tribus.
<petr_riga. aur. exod. 133>	Omnis Romanus rex Cesar dicitur; omnem
<petr_riga. aur. exod. 134>	Egypti regem sic Pharaona uocant.
<petr_riga. aur. exod. 135>	"Cor Pharaonis," ait Deus, "indurabo; cor eius
<petr_riga. aur. exod. 136>	Non faciam molle." Vox sonat ista Dei.
<petr_riga. aur. exod. 137>	Respondit Moyses: "Ex quo tuus est michi factus
<petr_riga. aur. exod. 138>	Sermo? Carens uerbis, me mea lingua fugit;
<petr_riga. aur. exod. 139>	Quis placet ergo tibi mittatur." Ait Deus: "Aaron
<petr_riga. aur. exod. 140>	Frater sit socius; os erit ille tuum."
<petr_riga. aur. exod. 141>	Vt petat Egyptum, Moyses succinctus abibat,
<petr_riga. aur. exod. 142>	Sed Deus obstat ei, iure minando necem.
<petr_riga. aur. exod. 143>	Nato pelliculam mox aufert Sephora dicens,
<petr_riga. aur. exod. 144>	"Sponsus sanguinis es." Sic stetit ira Dei.
<petr_riga. aur. exod. 145>	Ire celestis motum res ista refrenat;
<petr_riga. aur. exod. 146>	Petra secans puerum fit medicina patri.
<petr_riga. aur. exod. 147>	Quod Dominus iussit prius hoc intellige; primum
<petr_riga. aur. exod. 148>	Non erat incisus matre uetante puer.
<petr_riga. aur. exod. 149>	Illa quidem gentilis erat rituque paterno
<petr_riga. aur. exod. 150>	Degere querebat se puerumque suum.
<petr_riga. aur. exod. 151>	Vult Deus hanc igitur culpam punire, sed iram
<petr_riga. aur. exod. 152>	Extinguit Domini factus apella puer;
<petr_riga. aur. exod. 153>	Forsan obesset et hoc Moysi, quia credere patri
<petr_riga. aur. exod. 154>	Gentilis pueri nollet Hebrea tribus.
<petr_riga. aur. exod. 155>	Christum petra notat, exemplo cuius ab omni
<petr_riga. aur. exod. 156>	Illecebra iusti membra secare solent.
<petr_riga. aur. exod. 157>	Iuncto fratre suo Moyses his uocibus aures
<petr_riga. aur. exod. 158>	Vngit Hebreorum, iussa ferendo Dei:
<petr_riga. aur. exod. 159>	"Dulcia uerba fero uobis. Sum missus ab illo
<petr_riga. aur. exod. 160>	Qui Deus est uester, ut sacra detis ei.
<petr_riga. aur. exod. 161>	Hic Abraham Deus est Isaacque Iacobque, suumque
<petr_riga. aur. exod. 162>	Nomen Adonai non patefecit eis."
<petr_riga. aur. exod. 163>	His tribus Hebreos omnes intellige, quorum
<petr_riga. aur. exod. 164>	Sanguine Iudaice stirpis origo fuit.
<petr_riga. aur. exod. 165>	Nomen Adonai Dominus Iesus est quod Hebreus
<petr_riga. aur. exod. 166>	Nescit, eumque latet nominis huius honor,
<petr_riga. aur. exod. 167>	Nam Christi Deitas si nota fuisset Hebreis,
<petr_riga. aur. exod. 168>	Non misisset in hunc perfida turba manus.
<petr_riga. aur. exod. 169>	Quod legimus Moysi dixisse Deum "Pharaonis
<petr_riga. aur. exod. 170>	Esto deus" mirum cernitur esse tibi,
<petr_riga. aur. exod. 171>	Sed sonat hoc uerbum quasi dicat 'Rex tibi fiat
<petr_riga. aur. exod. 172>	Subditus; ex rege quodlibet, illud age;
<petr_riga. aur. exod. 173>	Nam Deus est unus, cui machina trina ministrat,
<petr_riga. aur. exod. 174>	Cui mare, cui celum, cui famulatur humus.'
<petr_riga. aur. exod. 175>	Post Moysis uerbum quod mentes mouit Hebreas,
<petr_riga. aur. exod. 176>	In regis faciem frater uterque stetit,
<petr_riga. aur. exod. 177>	In terram Moyses uirgam proiecit, in anguis
<petr_riga. aur. exod. 178>	Mutatur speciem uirga, iubente Deo.
<petr_riga. aur. exod. 179>	Par signum faciunt quos rex mandauit; in angues
<petr_riga. aur. exod. 180>	Virgas conuertunt quas tenuere manu,
<petr_riga. aur. exod. 181>	Sed uirgas omnes uorat unica uirga prophete,
<petr_riga. aur. exod. 182>	Vt discas semper cedere praua bonis.
<petr_riga. aur. exod. 183>	Ne stupeas homines magicos clarescere signis;
<petr_riga. aur. exod. 184>	Angelico lucet sepe colore Sathan.

<petr_riga. aur. exod. tit.>	de decem plagas
<petr_riga. aur. exod. 185>	Cum sine mollitie manet auris saxea regis,
<petr_riga. aur. exod. 186>	Plage percutiunt ferrea corda decem:
<petr_riga. aur. exod. 187>	Sanguis, rana, culex, musce, moriens pecus, ulcus,
<petr_riga. aur. exod. 188>	Grando, locuste, nox, mors prius orta necans.
<petr_riga. aur. exod. 189>	Perfectas signat numeri perfectio penas,
<petr_riga. aur. exod. 190>	Nam reprobas mentes ultio plena ferit.
<petr_riga. aur. exod. 191>	Sanguine signatur doctrina poetica: fetet
<petr_riga. aur. exod. 192>	Naribus hic, sordet mentibus illa bonis.
<petr_riga. aur. exod. 193>	Rana loquax heresim signat: strepit hec, strepit illa;
<petr_riga. aur. exod. 194>	Turget clamosis illa uel illa sonis.
<petr_riga. aur. exod. 195>	Discurrunt culices hominem turbando quietum
<petr_riga. aur. exod. 196>	Designantque uagos qui sine pace manent.
<petr_riga. aur. exod. 197>	Musca canina, cibos maculans pungensque, gulosos
<petr_riga. aur. exod. 198>	Mordentesque fero dente notare potest.
<petr_riga. aur. exod. 199>	Pestis consumens animalia singula signat
<petr_riga. aur. exod. 200>	Quod uenit ad ueniam uix animalis homo.
<petr_riga. aur. exod. 201>	Ex fornace cinis surgens creat ulcera: mentis
<petr_riga. aur. exod. 202>	Sic auide fornax crimina multa parit.
<petr_riga. aur. exod. 203>	Grando pluens iumenta necat, signans quod amantes
<petr_riga. aur. exod. 204>	Carnis luxuriam grandinat ira Dei.
<petr_riga. aur. exod. 205>	Saltibus alta petens sed ad ima locusta relabens
<petr_riga. aur. exod. 206>	Est Sathanas querens summa sed ima tenens.
<petr_riga. aur. exod. 207>	Moyse leuante manus fit nox triduo: tribus horis
<petr_riga. aur. exod. 208>	Fit nox cum tendis in cruce, Christe, manus.
<petr_riga. aur. exod. 209>	In primogenitis consumptis morte notatur,
<petr_riga. aur. exod. 210>	Qua moritur mundus, culpa prioris Ade.
<petr_riga. aur. exod. 211>	Tot metuens plagas, tot abhorrens uerbera, passus
<petr_riga. aur. exod. 212>	Tot mala, Iudeam rex iubet ire tribum;
<petr_riga. aur. exod. 213>	Vtque Deus monuit, argento, uestibus, auro
<petr_riga. aur. exod. 214>	Egyptum spolians, exit Hebrea tribus.
<petr_riga. aur. exod. 215>	Quid notet argentum, quid uestes, quid uelit aurum,
<petr_riga. aur. exod. 216>	Si retro sis Argus, littera nostra docet.

<petr_riga. aur. exod. tit. ii>	exodi liber secundus
<petr_riga. aur. exod. tit.>	de liberatione filiorum Israel
<petr_riga. aur. exod. 217>	Ad maris ingressum succinctus curro, relinquens
<petr_riga. aur. exod. 218>	Plurima, ne lector tedia longa trahat.
<petr_riga. aur. exod. 219>	Moysi uirga Rubrum tangit Mare, transit Hebreus,
<petr_riga. aur. exod. 220>	Expirat Pharao cum legione sua:
<petr_riga. aur. exod. 221>	Virga crucem notat hic, baptismum sanguine Christi
<petr_riga. aur. exod. 222>	Perfusum Rubri denotat unda Maris.
<petr_riga. aur. exod. 223>	Rex Pharao Sathanan, sua plebs peccata figurat,
<petr_riga. aur. exod. 224>	Inque Mari Rubro perdit uterque suos.
<petr_riga. aur. exod. 225>	Regem cum populo uorat et sepelit Mare Rubrum:
<petr_riga. aur. exod. 226>	Omnia delentur crimina fonte sacro.
<petr_riga. aur. exod. 227>	Gaudet, ouat, psallit uictrix Iudea, Marie
<petr_riga. aur. exod. 228>	Femineique chori tympana tacta sonant;
<petr_riga. aur. exod. 229>	"Cantemus Domino," canitur, "qui fortis equorum
<petr_riga. aur. exod. 230>	Sessores et equos trusit in alta maris."
<petr_riga. aur. exod. 231>	Sessor equi demon, equus est elatio cordis,
<petr_riga. aur. exod. 232>	Nam solet elato corde sedere Sathan.
<petr_riga. aur. exod. 233>	Crimina sunt et equi; pereunt in fluctibus illi:
<petr_riga. aur. exod. 234>	Sic baptisma sacrum diluit omne malum.
<petr_riga. aur. exod. 235>	Tympana, que fiunt ex sicca pelle, Marie
<petr_riga. aur. exod. 236>	Tacta manu, carnem nos macerare docent.

<petr_riga. aur. exod. tit.>	de egressione filiorum Israel
<petr_riga. aur. exod. 237>	Post maris egressum grates titulosque canebat,
<petr_riga. aur. exod. 238>	Tympana propulsans, illa Maria uetus.
<petr_riga. aur. exod. 239>	Post lauacrum Christi cum nos aqua sancta piauit,
<petr_riga. aur. exod. 240>	Pro nobis iubilat Virgo Maria Deo,
<petr_riga. aur. exod. 241>	Que bene pulsauit quasi tympana, cuius in ore
<petr_riga. aur. exod. 242>	Laus erat et iubilus, et caro labe carens.

<petr_riga. aur. exod. tit.>	de ingressu deserti
<petr_riga. aur. exod. 243>	Post mare uictrices subeunt deserta caterue,
<petr_riga. aur. exod. 244>	In quibus occurrunt tedia, bella, labor:
<petr_riga. aur. exod. 245>	Sic nos post lauacrum temptatio multa fatigat,
<petr_riga. aur. exod. 246>	Demonis ars, carnis pugna, cupido grauis.
<petr_riga. aur. exod. 247>	Postquam lauit aquam Christus, sed non aqua Christum,
<petr_riga. aur. exod. 248>	Desertum petiit, esurit, hostis adest.
<petr_riga. aur. exod. 249>	Occurrit populo Mara post mare, cuius amaras
<petr_riga. aur. exod. 250>	Aridus et sitiens horret Hebreus aquas,
<petr_riga. aur. exod. 251>	Sed Moysi ligno potus dulcescit aquarum
<petr_riga. aur. exod. 252>	Et dulces ligni missio fecit aquas.
<petr_riga. aur. exod. 253>	Designare Mara precepta uidetur amara;
<petr_riga. aur. exod. 254>	Exprimitur ligno nobilis ara crucis;
<petr_riga. aur. exod. 255>	Quem docuit Christus, si sermo uidetur amarus,
<petr_riga. aur. exod. 256>	Mente teneto crucem, penaque dulcis erit.

<petr_riga. aur. exod. tit.>	de septuaginta palmis et duodecim fontibus
<petr_riga. aur. exod. 257>	Cum palmis decies septem fontes duodenos
<petr_riga. aur. exod. 258>	Inueniens, in Elim uenit amara tribus.
<petr_riga. aur. exod. 259>	Fontibus exprimitur cetus Christi duodenus,
<petr_riga. aur. exod. 260>	Ecclesiam cuius sacra fluenta rigant;
<petr_riga. aur. exod. 261>	Discipulos alios palme signare uidentur,
<petr_riga. aur. exod. 262>	Quos septem decies esse legendo uides.
<petr_riga. aur. exod. 263>	Ornatur palma uictoris palma, figurans
<petr_riga. aur. exod. 264>	Mundi rectores ecclesieque patres.
<petr_riga. aur. exod. 265>	Post mare, post lignum palme fontesque sequuntur:
<petr_riga. aur. exod. 266>	Has defert uictor, hos sitis egra bibit:
<petr_riga. aur. exod. 267>	Sic post dira crucis Christi tormenta triumphant
<petr_riga. aur. exod. 268>	Discipuli, uerbis arida corda rigant.
<petr_riga. aur. exod. 269>	Post aqua Sin bibitur, et Sin mensura uocatur,
<petr_riga. aur. exod. 270>	Nosque sequamur eos qui docuere fidem.

<petr_riga. aur. exod. tit.>	de manna
<petr_riga. aur. exod. 271>	Murmurat Hebreus, distillat manna, gomorque
<petr_riga. aur. exod. 272>	Diuidit hoc, nulli plusue minusue datur.
<petr_riga. aur. exod. 273>	Hec mensura notat uivas contentus in illis
<petr_riga. aur. exod. 274>	Que tibi nature gratia iure dedit.
<petr_riga. aur. exod. 275>	Dupla die sexta collectio facta laborem
<petr_riga. aur. exod. 276>	Ostendit, quia lux septima nescit opus :
<petr_riga. aur. exod. 277>	Istam designat uitam sex pena dierum,
<petr_riga. aur. exod. 278>	Septima lux pacem que sine fine manet.
<petr_riga. aur. exod. 279>	Dantur eis carnes in uespere mannaque mane,
<petr_riga. aur. exod. 280>	Scripturamque sacram signat uterque cibus:
<petr_riga. aur. exod. 281>	Est caro carnalis te pascens littera; panis,
<petr_riga. aur. exod. 282>	Cum pascunt animam mystica uerba tuum.
<petr_riga. aur. exod. 283>	Carnes precedunt, sequitur man: littera primo
<petr_riga. aur. exod. 284>	Sola patet, sensus mysticus inde nitet.
<petr_riga. aur. exod. 285>	Demissis ideo pennis petit ima coturnix,
<petr_riga. aur. exod. 286>	Et datur e summo uertice manna fluens.
<petr_riga. aur. exod. 287>	Manna Quid est istud? sonat, et tu querere debes,
<petr_riga. aur. exod. 288>	Si dubitans heres, quid sacra uerba notent.
<petr_riga. aur. exod. 289>	Manna dabat uarium gustantis in ore saporem:
<petr_riga. aur. exod. 290>	Sic sensu uario scripta beata fluunt.
<petr_riga. aur. exod. 291>	Quod uermem manna parit, hec est gratia magna:
<petr_riga. aur. exod. 292>	Vermis enim Christus, manna Maria fuit;
<petr_riga. aur. exod. 293>	Nec uermis coitum, nec nouit Virgo maritum;
<petr_riga. aur. exod. 294>	Nec uenit hic coitu, nec coit illa uiro.
<petr_riga. aur. exod. 295>	Plus illo de pane legens plus non habet inde,
<petr_riga. aur. exod. 296>	Siue minus sumens non habet inde minus;
<petr_riga. aur. exod. 297>	Sic est in Christi quem sacras corpore: quantum
<petr_riga. aur. exod. 298>	Hostia tota capit, pars capit una breuis.
<petr_riga. aur. exod. 299>	Quod solum manna notat hec tria magna - Mariam,
<petr_riga. aur. exod. 300>	Scripturam, Christi corpus - ubique legis.
<petr_riga. aur. exod. 301>	Angelico gomor est impletum pane, reponit
<petr_riga. aur. exod. 302>	Ante Deum Moyses uasque cibumque sacrum.
<petr_riga. aur. exod. 303>	Iudeos pauit cibus iste decem quater annis
<petr_riga. aur. exod. 304>	Donec terra fluens melle paratur eis:
<petr_riga. aur. exod. 305>	Sic uetus et noua lex te debent pascere donec
<petr_riga. aur. exod. 306>	Detur terra fluens nectare, lacte, fauis.
<petr_riga. aur. exod. 307>	Durat manna, manent uestes donec data tellus
<petr_riga. aur. exod. 308>	Iudeis merito tollit utrumque simul:
<petr_riga. aur. exod. 309>	Sic uictu, sic uestitu non est opus illi
<petr_riga. aur. exod. 310>	Quem recipit celum, fiet utrumque Deus.
<petr_riga. aur. exod. 311>	In Raphidim properat de Sin plebs impia; sanum
<petr_riga. aur. exod. 312>	Iudicium Raphidim nomine, lector, habe:
<petr_riga. aur. exod. 313>	Qui tibi non querunt fieri quod non sibi, sanum
<petr_riga. aur. exod. 314>	Iudicium tales constat habere uiros.
<petr_riga. aur. exod. 315>	Hi de Sin uelut in Raphidim properare uidentur,
<petr_riga. aur. exod. 316>	Mensuram uite qui tenuere sue.
<petr_riga. aur. exod. 317>	Hic aqua deficiens ad murmura mouit Hebreos,
<petr_riga. aur. exod. 318>	Et Moy si uirga bis petra tacta fuit;
<petr_riga. aur. exod. 319>	Non aliquos generat percussio prima liquores;
<petr_riga. aur. exod. 320>	Ictus qui sequitur larga fluenta parit:
<petr_riga. aur. exod. 321>	Christum petra notat; duplex est ictus, harundo
<petr_riga. aur. exod. 322>	Primo caput tangens, post latus hasta forans;
<petr_riga. aur. exod. 323>	Christum tangente non exit harundine sanguis,
<petr_riga. aur. exod. 324>	Cuspide pungente sanguis et unda fluit.
<petr_riga. aur. exod. 325>	Vel duplex ictus sunt ligna crucis duo; clamans,
<petr_riga. aur. exod. 326>	Indicat hec uidua, "Colligo ligna duo."

<petr_riga. aur. exod. tit.>	de Amalec
<petr_riga. aur. exod. 327>	Bella mouens Amalec consurgit in Israel; obstat
<petr_riga. aur. exod. 328>	Arma gerens Iosue, Moyse leuante manus.
<petr_riga. aur. exod. 329>	Crimina queque notans Amalec plebs stulta uocatur;
<petr_riga. aur. exod. 330>	Vt Iosue iustus quisque resistit ei.
<petr_riga. aur. exod. 331>	Moyse leuante manus, Iosue uictoria cedit,
<petr_riga. aur. exod. 332>	Dumque remittit eas, uictus ab hoste redit:
<petr_riga. aur. exod. 333>	Sic pro plebe manu, lacrimis, prece sidera pulsans,
<petr_riga. aur. exod. 334>	Presbyter instanti munit ab hoste suos;
<petr_riga. aur. exod. 335>	At si dormitet uictus torpore sacerdos,
<petr_riga. aur. exod. 336>	Subdita plebs uitiis insidiisque patet.
<petr_riga. aur. exod. 337>	Rupe sedet Moyses, manuum grauitate laborans,
<petr_riga. aur. exod. 338>	Sic et in ecclesia lex residendo manet.
<petr_riga. aur. exod. 339>	Ecclesiam rupes, legem Moyses ibi signat,
<petr_riga. aur. exod. 340>	Designantque graues iussa seuera manus.
<petr_riga. aur. exod. 341>	Aaron, qui fortis mons, Hur, qui dicitur ignis,
<petr_riga. aur. exod. 342>	Petram supponunt alleuiantque manus:
<petr_riga. aur. exod. 343>	Christus, mons uite, cum Sancti Pneumatis igne
<petr_riga. aur. exod. 344>	Adueniens, legis triste remouit onus.
<petr_riga. aur. exod. 345>	Pneuma Sacrum bene denotat Hur, quem dicimus Ignem ;
<petr_riga. aur. exod. 346>	Nempe Sacer Flatus fulsit in igne datus.
<petr_riga. aur. exod. 347>	Iethro docens Moysen, docet ut quandoque minoris
<petr_riga. aur. exod. 348>	Credas consilio si meliora uides.
<petr_riga. aur. exod. 349>	In Sina de Raphidim transit tribus illa, loquentem
<petr_riga. aur. exod. 350>	Audit nube Deum, nec uidet intus eum:
<petr_riga. aur. exod. 351>	At sine nube Deus se monstrabit tibi, sani
<petr_riga. aur. exod. 352>	Iudicii libram si faciendo tenes.
<petr_riga. aur. exod. 353>	Ascendit Moyses in monte; loquens Deus illum,
<petr_riga. aur. exod. 354>	Vt populum doceat, iussa tenenda docet.
<petr_riga. aur. exod. 355>	Post audita redit, populi diffundit in aures
<petr_riga. aur. exod. 356>	Quod bibit auditu, uerba relata sedent.
<petr_riga. aur. exod. 357>	Nube Deus loquitur, nubem Moyses uidet, audit
<petr_riga. aur. exod. 358>	Vocem, sed latet hunc uisio sola Dei:
<petr_riga. aur. exod. 359>	Sic Christi carnem uidit Iudea, loquentem
<petr_riga. aur. exod. 360>	Audiit, ignorans carne latere Deum.

<petr_riga. aur. exod. tit.>	de datione legis
<petr_riga. aur. exod. 361>	Lex datur in Sinai dum mensis tertius instat,
<petr_riga. aur. exod. 362>	Cum fumo, tonitru, fulgure, nube, tuba:
<petr_riga. aur. exod. 363>	Hoc in mense datum, descendit Pneuma Beatum
<petr_riga. aur. exod. 364>	Cum flamma, linguis, luce, calore, sono.
<petr_riga. aur. exod. 365>	Claret in his rebus iocundi gloria festi
<petr_riga. aur. exod. 366>	Et Pentecostes lux pretiosa micat.
<petr_riga. aur. exod. 367>	Montem fumare, mugire tonitrua, spargi
<petr_riga. aur. exod. 368>	Fulgura, flare tubas legis origo facit.
<petr_riga. aur. exod. 369>	Ecce Sion montem designat mons Sina; fumat
<petr_riga. aur. exod. 370>	Lex ibi, sed Sacer hic Flatus in igne datur.
<petr_riga. aur. exod. 371>	Oris apostolici sacra uerba tonitrua signant;
<petr_riga. aur. exod. 372>	Fulgura, que rutilant, splendida signa notant;
<petr_riga. aur. exod. 373>	Doctorum uoces alias clangore tubarum
<petr_riga. aur. exod. 374>	Accipe, qui populos ad sacra iussa uocant.
<petr_riga. aur. exod. 375>	Hec sunt iussa decem, totam pingentia legem,
<petr_riga. aur. exod. 376>	Quorum clauduntur cetera iussa manu:
<petr_riga. aur. exod. 377>	Sperne deos, fugito periuria, Sabbata serua;
<petr_riga. aur. exod. 378>	Sit tibi patris honor, sit tibi matris amor;
<petr_riga. aur. exod. 379>	Non sis occisor, mechus, fur, testis iniquus,
<petr_riga. aur. exod. 380>	Vicinique thorum resque caueto suas.
<petr_riga. aur. exod. 381>	Lex noua, que sequitur, de libris quatuor ortum
<petr_riga. aur. exod. 382>	Vendicat et Christi singula uerba tenet.
<petr_riga. aur. exod. 383>	Quod quater est denis data lex antiqua diebus
<petr_riga. aur. exod. 384>	Hinc ueterem legem denotat, inde nouam:
<petr_riga. aur. exod. 385>	Deno quippe uetus numero, lex nostra quaterno
<petr_riga. aur. exod. 386>	Constat; sed fumat prima, secunda nitet.

<petr_riga. aur. exod. tit. iii>	exodi liber tertius
<petr_riga. aur. exod. tit.>	de tabernaculo
<petr_riga. aur. exod. 387>	Ad maiora stilus properans torpescit, et ipso
<petr_riga. aur. exod. 388>	Fracta tabernaculi nomine, penna gemit;
<petr_riga. aur. exod. 389>	Et ne sepe stilum tam grandis dictio ledat,
<petr_riga. aur. exod. 390>	Edis siue domus confero nomen ei.
<petr_riga. aur. exod. 391>	Auri nobilitas, argenti fulgor, et eris
<petr_riga. aur. exod. 392>	Materies primo dantur ad illud opus.
<petr_riga. aur. exod. 393>	Auro mens sapiens, argento sermo notatur
<petr_riga. aur. exod. 394>	Nil nisi uera loquens, purus et absque dolo.
<petr_riga. aur. exod. 395>	Es resonans sonitu sibi subiugat omne metallum
<petr_riga. aur. exod. 396>	Facundosque notat ore tonante uiros.
<petr_riga. aur. exod. 397>	Vt bene crescat opus tribus his sociata iacinctus,
<petr_riga. aur. exod. 398>	Coccus bis tinctus, purpura, byssus agunt.
<petr_riga. aur. exod. 399>	Vir prudens, fortis, iustus moderator in illis
<petr_riga. aur. exod. 400>	Quatuor exprimitur, quatuor ista tenens.
<petr_riga. aur. exod. 401>	Clara signatur prudentia clara iacincto:
<petr_riga. aur. exod. 402>	Par est illa polo, condidit ista polos;
<petr_riga. aur. exod. 403>	Est quasi bis tinctus coccus mens fortiter ardens
<petr_riga. aur. exod. 404>	Fratris amore prius, post in amore Dei;
<petr_riga. aur. exod. 405>	Iustitiam signat que uestit purpura reges;
<petr_riga. aur. exod. 406>	Regia iustitiam sceptra tenere solent;
<petr_riga. aur. exod. 407>	Terra sedens media quasi temperat omnia; byssus
<petr_riga. aur. exod. 408>	Nascitur ex illa temperiemque notat.
<petr_riga. aur. exod. 409>	Si careant huius uirtutis honore, nitorem
<petr_riga. aur. exod. 410>	Tres alie perdunt nilque uigoris habent.
<petr_riga. aur. exod. 411>	Hac prudens Salomon si non caruisset, abyssus
<petr_riga. aur. exod. 412>	Feminee labis non sepelisset eum,
<petr_riga. aur. exod. 413>	Nec fortis Samson oculos gemeret, neque iustum
<petr_riga. aur. exod. 414>	Oziam lepra tangeret ira Dei.
<petr_riga. aur. exod. 415>	Caprarum pilus ostendit peccata gementem;
<petr_riga. aur. exod. 416>	Martyrium rubea pelle notare potes;
<petr_riga. aur. exod. 417>	Vir celis inhians signatur pelle iacincti,
<petr_riga. aur. exod. 418>	Qui sperat posita pelle subire polos.
<petr_riga. aur. exod. 419>	Ligna sethim nulla torpent putredine, iustos
<petr_riga. aur. exod. 420>	Signant in celis qui sine fine uirent.
<petr_riga. aur. exod. 421>	Spina sethim notat hoc nomen, quia ui, quia penis
<petr_riga. aur. exod. 422>	Et quia tormentis itur ad astra Dei.
<petr_riga. aur. exod. 423>	Edem forma duplex statuit: pars altera sancta,
<petr_riga. aur. exod. 424>	Altera sanctorum sancta uocata fuit.
<petr_riga. aur. exod. 425>	Vt Deus ostendit, cuius manus omnia claudit,
<petr_riga. aur. exod. 426>	Sic opus hoc Moysi est operata manus.
<petr_riga. aur. exod. 427>	Sed mea penna sitit archam depingere primum,
<petr_riga. aur. exod. 428>	Vt leuius uideas cetera uerba sequi.

<petr_riga. aur. exod. tit.>	Facies archam de lignis sethim
<petr_riga. aur. exod. 429>	Archam ligna sethim statuunt, aurum tegit illam,
<petr_riga. aur. exod. 430>	Intra sanctorum sancta locata manet.
<petr_riga. aur. exod. 431>	Archa sacram notat ecclesiam, que regnat in astris,
<petr_riga. aur. exod. 432>	Intra sanctorum gaudia summa manens.
<petr_riga. aur. exod. 433>	Durant ligna sethim, putredo non nocet illis:
<petr_riga. aur. exod. 434>	Sancti sic durant et sine fine uigent.
<petr_riga. aur. exod. 435>	Archa nitens auro tegitur quia splendor inaurat
<petr_riga. aur. exod. 436>	Sanctos et tegit hos summa sophia Patris.

<petr_riga. aur. exod. tit.>	facies coronam auream per circuitum
<petr_riga. aur. exod. 437>	Archam complectens auri diadema coronam
<petr_riga. aur. exod. 438>	Sanctorum signat, que sine fine micat.

<petr_riga. aur. exod. tit.>	facies et circulos aureos
<petr_riga. aur. exod. 439>	Quatuor ex auro circli sunt bis duo libri
<petr_riga. aur. exod. 440>	Qui nostre legis aurea scripta tenent.

<petr_riga. aur. exod. tit.>	facies et uectes de lignis sethim et operies eos auro
<petr_riga. aur. exod. 441>	Vectes herentes circlis archamque ferentes
<petr_riga. aur. exod. 442>	Doctores signant perspicuosque uiros,
<petr_riga. aur. exod. 443>	Qui Domini scriptis herent gestantque per orbem
<petr_riga. aur. exod. 444>	Sanctorum uitam, uerba serendo Dei.
<petr_riga. aur. exod. 445>	Ligna sethim uectes formant et eos tegit aurum
<petr_riga. aur. exod. 446>	Vt doctor fortis sit sapiensque simul.

<petr_riga. aur. exod. tit.>	ponesque in archa testificationem quam dabo tibi
<petr_riga. aur. exod. 447>	Inscripte legis tabule ponuntur in archa
<petr_riga. aur. exod. 448>	Vrnaque manna tenens uirgaque flore uirens:
<petr_riga. aur. exod. 449>	Vrna tenet manna dum Virgo Deum parit una,
<petr_riga. aur. exod. 450>	Que florem peperit, flore manente suo.

<petr_riga. aur. exod. tit.>	faciesque propitiatorium de auro mundissimo
<petr_riga. aur. exod. 451>	Metrum non patitur onus huius nominis, ergo
<petr_riga. aur. exod. 452>	Dicatur pietas pro ratione pari.
<petr_riga. aur. exod. 453>	Archam quippe leuat pietas, nostras quia mentes
<petr_riga. aur. exod. 454>	Ad Dominum sancti per pia uota leuant.
<petr_riga. aur. exod. 455>	Est opus hoc auri mundi quia crimina sancti
<petr_riga. aur. exod. 456>	Prudenter mundant per pietatis opus.

<petr_riga. aur. exod. tit.>	Duos quoque cherubin, et cetera
<petr_riga. aur. exod. 457>	Mutuo respiciunt ibi se cherubin duo; fulsit
<petr_riga. aur. exod. 458>	Ductilis, ex auro factus, uterque cherub.
<petr_riga. aur. exod. 459>	Dicitur esse cherub perfecta scientia; legem
<petr_riga. aur. exod. 460>	Exprimit hic ueterem, denotat ille nouam.
<petr_riga. aur. exod. 461>	Dum fabricas aurum, labor est ut ductile fiat;
<petr_riga. aur. exod. 462>	Sic nec eris sapiens absque labore graui.
<petr_riga. aur. exod. 463>	Ille uel ille cherub respectum mutuo figens
<petr_riga. aur. exod. 464>	Est sibi concordans lex noua lexque uetus.

<petr_riga. aur. exod. tit.>	de mensa sethim
<petr_riga. aur. exod. 465>	Mensa sethim lignis intexta refulgurat auro;
<petr_riga. aur. exod. 466>	Aurati labii forma uenustat eam;
<petr_riga. aur. exod. 467>	Quatuor hic digitis elata corona superbit
<petr_riga. aur. exod. 468>	Et super hanc aliud stat diadema micans.
<petr_riga. aur. exod. 469>	Sanctam mensa notat scripturam, que sacra nutrit
<petr_riga. aur. exod. 470>	Fercula dans pueris, dans alimenta uiris:
<petr_riga. aur. exod. 471>	Lacte cibat pueros, quos sensu simplice pascit;
<petr_riga. aur. exod. 472>	Pane uiros reficit, fortia uerba docens.
<petr_riga. aur. exod. 473>	Signant ligna sethim quod uerba manent sacra; signat
<petr_riga. aur. exod. 474>	Aurum quod doctis sensibus illa nitent.
<petr_riga. aur. exod. 475>	Auratum labium Paulus similesque fuerunt,
<petr_riga. aur. exod. 476>	Spargentes labiis aurea uerba suis.
<petr_riga. aur. exod. 477>	Bis binis digitis notat alta corona triumphum
<petr_riga. aur. exod. 478>	Quem uirtus quadra nitere facit.
<petr_riga. aur. exod. 479>	Sunt digiti tales: index, medius, medicusque
<petr_riga. aur. exod. 480>	Et digitus breuior, nomen ab aure trahens.
<petr_riga. aur. exod. 481>	Dicitur hic index coram Pharaone fatentes
<petr_riga. aur. exod. 482>	Esse Dei digitum quem stupuere magi;
<petr_riga. aur. exod. 483>	Est medius magnus, media caligine nubis
<petr_riga. aur. exod. 484>	Quo fuit a magno lex data scripta Deo.
<petr_riga. aur. exod. 485>	Est medicus per quem, scribens in puluere, mecham
<petr_riga. aur. exod. 486>	Absoluit Medicus noster opemque tulit;.
<petr_riga. aur. exod. 487>	Auricule digito surdi tetigit Deus aures,
<petr_riga. aur. exod. 488>	Auditumque stupet auris habere nouum.
<petr_riga. aur. exod. 489>	Indice signatur oris confessio puri,
<petr_riga. aur. exod. 490>	Nam reus offensas indicat inde suas;
<petr_riga. aur. exod. 491>	Exprimitur medio dilectio summa bonorum,
<petr_riga. aur. exod. 492>	Que datur in terris dum Mediator adest;
<petr_riga. aur. exod. 493>	Monstratur medico nostre punitio pene,
<petr_riga. aur. exod. 494>	Nam lauat et sanat ista medela reos;
<petr_riga. aur. exod. 495>	Auricule digitus est uirtus que forat aures
<petr_riga. aur. exod. 496>	Fusti, qua Christo pronus obedit homo.
<petr_riga. aur. exod. 497>	Que super hanc rutilat, adiuncta corona corone,
<petr_riga. aur. exod. 498>	Que Christus geminat, premia summa notat:
<petr_riga. aur. exod. 499>	Si recte uiuis, unam rapis inde coronam;
<petr_riga. aur. exod. 500>	Si doceas alios, inde secunda datur.
<petr_riga. aur. exod. 501>	Vectibus et circlis ornatur mensa; retrorsum
<petr_riga. aur. exod. 502>	Inuenies, lector, uerba quid ista notent.
<petr_riga. aur. exod. 503>	Hanc mensam scribens ditauit apostolus albis
<petr_riga. aur. exod. 504>	Panibus excoctis Pneumatis igne Sacri;
<petr_riga. aur. exod. 505>	Panibus hanc ditat sanctorum turba, diuque
<petr_riga. aur. exod. 506>	Ditabit, cursum dum rota solis agit.
<petr_riga. aur. exod. 507>	Istam Riga Petrus, uice panum, uersibus ornat,
<petr_riga. aur. exod. 508>	Sed tamen hi sapiunt lac solidumque cibum.

<petr_riga. aur. exod. tit. iv>	exodi liber quartus
<petr_riga. aur. exod. tit.>	de candelabro
<petr_riga. aur. exod. 509>	Post mensam positam candelabrum peto, sursum
<petr_riga. aur. exod. 510>	Erigo desuper hoc lumina clara loco.
<petr_riga. aur. exod. 511>	Inter multa Dei candelabra, ductile factum
<petr_riga. aur. exod. 512>	Ex auro mundo, clarius illud erat;
<petr_riga. aur. exod. 513>	Huic hastile rigens calamosque scyphosque simulque
<petr_riga. aur. exod. 514>	Speras ac demum lilia iuncta legis.
<petr_riga. aur. exod. 515>	Lucis in hoc opere signatur luminis Auctor,
<petr_riga. aur. exod. 516>	Cereus ecclesie, Christus ubique micans.
<petr_riga. aur. exod. 517>	Christi maiestas mundo signatur in auro,
<petr_riga. aur. exod. 518>	Qui fuit in mundo mundus et absque nota.
<petr_riga. aur. exod. 519>	Hastilis firmus rigor ecclesiam notat istam,
<petr_riga. aur. exod. 520>	Que stat in aduersis firma rigore suo;
<petr_riga. aur. exod. 521>	Designant calami scribentes digna magistros,
<petr_riga. aur. exod. 522>	Per quos exiuit dulcis in orbe sonus;
<petr_riga. aur. exod. 523>	Designare scias calathos, qui uina requirunt,
<petr_riga. aur. exod. 524>	Subiectas mentes que sacra uerba bibunt;
<petr_riga. aur. exod. 525>	Sperula, quam uoluens agitas, est lingua magistri,
<petr_riga. aur. exod. 526>	Quam rotat et uoluit doctor ubique bonus;
<petr_riga. aur. exod. 527>	Lilia designant eterne pascua uite,
<petr_riga. aur. exod. 528>	Que semper uiridis germina ueris habent.
<petr_riga. aur. exod. 529>	Illos septenis signari credo lucernis
<petr_riga. aur. exod. 530>	Quos quandoque Sacri Pneumatis implet amor,
<petr_riga. aur. exod. 531>	Qui sunt lux mundi, nec sunt tamen hi sine fumo,
<petr_riga. aur. exod. 532>	Nam sine peccato uiuere nullus habet.
<petr_riga. aur. exod. 533>	Doctorum lingue sunt emunctoria, per quas
<petr_riga. aur. exod. 534>	Fulgorem recipit lesa lucerna suum.

<petr_riga. aur. exod. tit.>	de tabernaculo
<petr_riga. aur. exod. 535>	Ecce tabernaculi domus in mentem redit; istud
<petr_riga. aur. exod. 536>	Est fermentatum iamque parabo cibum.

<petr_riga. aur. exod. tit.>	de cortinis decem
<petr_riga. aur. exod. 537>	Dena tabernaculum cortina decore uenustat:
<petr_riga. aur. exod. 538>	Ecclesiam regio dena nitere facit,
<petr_riga. aur. exod. 539>	Namque tot acquirunt Regi Regum regiones
<petr_riga. aur. exod. 540>	Discipuli, quorum rugiit orbe sonus.
<petr_riga. aur. exod. 541>	Intextus lapidum multorum stamine, sanctam
<petr_riga. aur. exod. 542>	Ecclesiam paries construit, ornat, agit;
<petr_riga. aur. exod. 543>	Sic et cortinis multiplicis agmine fili
<petr_riga. aur. exod. 544>	Dispositis, edes illa parata fuit.

<petr_riga. aur. exod. tit.>	de bysso retorta, cocco, iacincto, et purpura
<petr_riga. aur. exod. 545>	Coccus bis tinctus, byssusque retorta, iacinctus,
<petr_riga. aur. exod. 546>	Purpura cortinis mixta fuere decem.
<petr_riga. aur. exod. 547>	Designantur in his tellus, aer, aqua, celum,
<petr_riga. aur. exod. 548>	Vt Iosephi testis scripta uetusta sonant.
<petr_riga. aur. exod. 549>	Byssus signat humum quia nascitur inde; iacinctus
<petr_riga. aur. exod. 550>	Aera, nam concors est in utroque color;
<petr_riga. aur. exod. 551>	Purpura signat aquam quia pisci nubit aquoso;
<petr_riga. aur. exod. 552>	Coccus se confert teste rubore polo.
<petr_riga. aur. exod. 553>	Ornatur byssi filis cortina retortis
<petr_riga. aur. exod. 554>	Dum peruersa redit plebs sociata bonis;
<petr_riga. aur. exod. 555>	Sacri fontis aquam cortine purpura signat,
<petr_riga. aur. exod. 556>	Que lotis aperit regna beata Dei;
<petr_riga. aur. exod. 557>	Si diuina doces, splendet cortina iacincto,
<petr_riga. aur. exod. 558>	Et quasi suspensus aere surgit homo;
<petr_riga. aur. exod. 559>	Index est gemini coccus bis tinctus amoris;
<petr_riga. aur. exod. 560>	Ad celos penna iustus utraque uolat.

<petr_riga. aur. exod. tit.>	quinque cortine iungunt se mutuo et alie quinque similiter
<petr_riga. aur. exod. 561>	Mutuus hinc nexus cortinas quinque maritat;
<petr_riga. aur. exod. 562>	Quinque manent alie sub ratione pari:
<petr_riga. aur. exod. 563>	Pars hec Iudeos, gentes pars illa figurat;
<petr_riga. aur. exod. 564>	Hos tamen aut illas copulat una fides.

<petr_riga. aur. exod. tit.>	ansulas quoque iacinctinas in lateribus et summitatibus cortinarum
<petr_riga. aur. exod. 565>	Ansarum legitur index color esse iacincti,
<petr_riga. aur. exod. 566>	Cortinasque ligant associantque sibi:
<petr_riga. aur. exod. 567>	Pax, doctrina, fides, pietas, affectus, et omnis
<petr_riga. aur. exod. 568>	Cetera uirtutum pompa notatur in eis.
<petr_riga. aur. exod. 569>	Harum uirtutum species est equa iacincto,
<petr_riga. aur. exod. 570>	Nam fluit ex summis sedibus omne bonum.
<petr_riga. aur. exod. 571>	Virtutum populus uirtutibus his, uelut ansis,
<petr_riga. aur. exod. 572>	Fit sibi connexus, iunctus amore pio.

<petr_riga. aur. exod. tit.>	facies et quinquaginta circulos aureos
<petr_riga. aur. exod. 573>	Ex auro circli decies sunt quinque parati,
<petr_riga. aur. exod. 574>	Per quos uelorum copula facta fuit.
<petr_riga. aur. exod. 575>	Circlis auratis decies sunt quinque notati
<petr_riga. aur. exod. 576>	Libri quos implent aurea uerba Dei;
<petr_riga. aur. exod. 577>	Quot circli, tot sunt libri: noua lex habet octo,
<petr_riga. aur. exod. 578>	Lex antiqua tenet cum quater octo decem.
<petr_riga. aur. exod. 579>	Isti ter deni libri sunt et duodeni
<petr_riga. aur. exod. 580>	Antique legis, si numerando legis:
<petr_riga. aur. exod. 581>	Quinque Moysi, Iosue, Iudex, Paralipomenon, Iob,
<petr_riga. aur. exod. 582>	Bis bini Regum, Ruth, Dauid et Salomon,
<petr_riga. aur. exod. 583>	Ezechiel, Daniel, Isaias, et Ieremias,
<petr_riga. aur. exod. 584>	Esdras, Philo, Sirach, piena uigore Iudith,
<petr_riga. aur. exod. 585>	Esther amena genis, Tobias, et Machabei,
<petr_riga. aur. exod. 586>	Scripta prophetarum sunt duodena simul.
<petr_riga. aur. exod. 587>	Nempe Neemie dedit hospitium liber Esdre,
<petr_riga. aur. exod. 588>	Et Ruth Iudicibus hospita facta manet.
<petr_riga. aur. exod. 589>	His libris ueluti circlis synagoga ligatur
<petr_riga. aur. exod. 590>	Ecclesie, plebi plebs, gregibusque greges.

<petr_riga. aur. exod. tit.>	facies et saga cilicina undecim ad operiendum tectum tabernaculi
<petr_riga. aur. exod. 591>	Legifer hinc Moyses undena parat saga tecti
<petr_riga. aur. exod. 592>	Causa; peccatrix turba notatur eis.
<petr_riga. aur. exod. 593>	Perfectum numerum quia deserit ordo sagorum,
<petr_riga. aur. exod. 594>	Hunc qui perfectus respuit esse notat.
<petr_riga. aur. exod. 595>	Rident cortine uario splendore colorum,
<petr_riga. aur. exod. 596>	Sed saga tristia sunt, aspera, plena pilis:
<petr_riga. aur. exod. 597>	Sic et perfectos uirtutum pompa serenat,
<petr_riga. aur. exod. 598>	Sed rea plebs grauis est, hispida, plena malis.
<petr_riga. aur. exod. 599>	Cortinas uincunt numero saga: nempe maligni
<petr_riga. aur. exod. 600>	Excedunt numero diuitiisque bonos;
<petr_riga. aur. exod. 601>	Illa tamen tecto prosunt quia sepe nociui
<petr_riga. aur. exod. 602>	Pro uita regum principibusque rogant.
<petr_riga. aur. exod. 603>	Cortinis saga respondent dum quatuor ille
<petr_riga. aur. exod. 604>	In latum cubitos, quatuor ista tenent:
<petr_riga. aur. exod. 605>	Quatuor ostendunt cubiti quia iungit iniquos
<petr_riga. aur. exod. 606>	Iustis librorum quatuor una fides.

<petr_riga. aur. exod. tit.>	ex quibus quinque seorsum iunges et quinque simul
<petr_riga. aur. exod. 607>	Parte sagum sextum duplici disiungitur; ista
<petr_riga. aur. exod. 608>	Pars frontem, finem pars tegit illa domus:
<petr_riga. aur. exod. 609>	Principium notat ecclesie pars altera, finem
<petr_riga. aur. exod. 610>	Altera pars signat; hec caput, illa pedes.
<petr_riga. aur. exod. 611>	Sicut cortinas anse, sic et saga iungunt,
<petr_riga. aur. exod. 612>	Nec signatur in his res aliena tamen.
<petr_riga. aur. exod. 613>	Adnectit decies bis quina catena sagorum
<petr_riga. aur. exod. 614>	Partes et ueluti nubere cogit eas;
<petr_riga. aur. exod. 615>	Non sunt ex auro sed sunt ex ere catene;
<petr_riga. aur. exod. 616>	Predictos libros rursus ut ante notant.
<petr_riga. aur. exod. 617>	Hic notat es prauos, ueluti iustos notat aurum,
<petr_riga. aur. exod. 618>	Et tamen unda sacri fontis utrosque ligat.
<petr_riga. aur. exod. 619>	Est triplex tegimen: prius est uestis cilicina
<petr_riga. aur. exod. 620>	Pungens, est medium uestis ouina rubens,
<petr_riga. aur. exod. 621>	Tegminis extremi decus ex fulgore iacincti
<petr_riga. aur. exod. 622>	Splendens, aerii signa coloris habens.
<petr_riga. aur. exod. 623>	Tegmen habes primum dum culpas mente relinquens
<petr_riga. aur. exod. 624>	Pungeris, et uestis te cilicina tegit;
<petr_riga. aur. exod. 625>	Tegmen habes medium de rubra pelle bidentum
<petr_riga. aur. exod. 626>	Si fueris simplex et patienter agas;
<petr_riga. aur. exod. 627>	Extremo dabitur tegmen celeste, iacinctus
<petr_riga. aur. exod. 628>	Quod bene designat aeriusque color.
<petr_riga. aur. exod. 629>	Ordo bonus primo peccata relinquere, carnem
<petr_riga. aur. exod. 630>	Postea puniri, premia deinde sequi.

<petr_riga. aur. exod. tit.>	facies et tabulas quinquaginta ante tabernaculum
<petr_riga. aur. exod. 631>	Ante domum tabule decies sunt quinque parate,
<petr_riga. aur. exod. 632>	Et gemine legis tot sacra scripta notant.
<petr_riga. aur. exod. 633>	Visus cunctorum tangit tabulas quia iusti
<petr_riga. aur. exod. 634>	Sanctis in libris lumina semper habent.
<petr_riga. aur. exod. 635>	Ligna sethim tabulis dant materiem quia pungunt
<petr_riga. aur. exod. 636>	Doctores animas dum pia uerba sonant;
<petr_riga. aur. exod. 637>	Hi quia iussa decem faciunt clarescere, denos
<petr_riga. aur. exod. 638>	In longum cubitos has habuisse reor;
<petr_riga. aur. exod. 639>	Et quia lex Moysi perfectum non facit, unum
<petr_riga. aur. exod. 640>	In latum cubitum dimidiumque tenent.
<petr_riga. aur. exod. 641>	Vt sit plenus opem cubitus non integer optat
<petr_riga. aur. exod. 642>	Alterius; sic lex uult sibi legis opem.
<petr_riga. aur. exod. 643>	Ergo ligature fiunt tabulasque maritant
<petr_riga. aur. exod. 644>	Vt sit perfectum quod fuit ante semis.
<petr_riga. aur. exod. 645>	Incastraturis tabule nubunt sibi quando
<petr_riga. aur. exod. 646>	Conciliant leges consona uerba duas.
<petr_riga. aur. exod. 647>	Hebreos libri quadraginta duo ditant;
<petr_riga. aur. exod. 648>	Octo libris uernat plebs tua, Christe Iesu;
<petr_riga. aur. exod. 649>	Ex Euangeliis sunt libri bis duo, quintus
<petr_riga. aur. exod. 650>	Est Apocalypsis, mystica signa gerens,
<petr_riga. aur. exod. 651>	Sextus apostolicos sonat actus, scripta loquela.
<petr_riga. aur. exod. 652>	Ad Machabeorum scripta referte duos,
<petr_riga. aur. exod. 653>	Quos bine tabule post tergum retro locate
<petr_riga. aur. exod. 654>	Signant; post legem quippe fit istud opus;
<petr_riga. aur. exod. 655>	Et bene post tergum, quia tunc errabat Hebreus,
<petr_riga. aur. exod. 656>	Nil in lege uidens, idola pene colens.

<petr_riga. aur. exod. tit.>	facies quinque uectes
<petr_riga. aur. exod. 657>	Vectes quinque uehunt tabulas et quinque figurant
<petr_riga. aur. exod. 658>	Sensus, effectu qui sacra uerba uehunt;
<petr_riga. aur. exod. 659>	Olfactus, gustus, auditus, uisio, tactus
<petr_riga. aur. exod. 660>	Ambarum legum pondera iusta ferunt.
<petr_riga. aur. exod. 661>	Has omnes tabulas auratus fulgor honorat,
<petr_riga. aur. exod. 662>	Hosque libros omnes clara sophia replet.

<petr_riga. aur. exod. tit.>	erigesque tabernaculum
<petr_riga. aur. exod. 663>	Facta tabernaculi notat hec erectio tempus
<petr_riga. aur. exod. 664>	Cum manus Excelsi nos super astra leuat.
	
<petr_riga. aur. exod. tit.>	facies et uelum
<petr_riga. aur. exod. 665>	Velum distinguens sanctorum sancta figurat
<petr_riga. aur. exod. 666>	Celum distinguens nos sociosque Dei.

<petr_riga. aur. exod. tit.>	unde Paulus: Christus assistens pontifex, et cetera
<petr_riga. aur. exod. 667>	Coccus seu byssus seu purpura siue iacinctus
<petr_riga. aur. exod. 668>	Sunt species ueli suntque figura poli:
<petr_riga. aur. exod. 669>	Par firmamento species solet esse iacincti;
<petr_riga. aur. exod. 670>	Coccus inest astris purpureusue color;
<petr_riga. aur. exod. 671>	Multis luna nitens horis, uelut emula terre,
<petr_riga. aur. exod. 672>	Cum bysso certat sepe colore pari.
<petr_riga. aur. exod. 673>	Velo plumatum stat corpus eosque figurat
<petr_riga. aur. exod. 674>	Qui sine sorde leues, semper ad astra uolant.

<petr_riga. aur. exod. tit.>	pones propitiatorium super archam
<petr_riga. aur. exod. 675>	Designat species pietatis, stans super archam,
<petr_riga. aur. exod. 676>	Quod miseris presens stat miserando Deus.
<petr_riga. aur. exod. 677>	Extra uelamen se mensa patere fatetur,
<petr_riga. aur. exod. 678>	Nam nulli debes claudere uerba Dei,
<petr_riga. aur. exod. 679>	Et, licet ante sues uerearis spargere gemmas,
<petr_riga. aur. exod. 680>	Ecclesiam debes pascere pane sacro.

<petr_riga. aur. exod. tit.>	facies in introitu tabernaculi tentoria
<petr_riga. aur. exod. 681>	Cum reges iubeant fieri tentoria, Summus
<petr_riga. aur. exod. 682>	Rex unum fieri iussit honore nouo.
<petr_riga. aur. exod. 683>	Cocco uel bysso uel murice siue iacincto
<petr_riga. aur. exod. 684>	Edis in ingressu tenditur illud opus.
<petr_riga. aur. exod. 685>	Summus apostolici chorus ordinis inde notatur,
<petr_riga. aur. exod. 686>	Soluere qui populum siue ligare potest;
<petr_riga. aur. exod. 687>	Edis in ingressu stant, nam conceditur illis
<petr_riga. aur. exod. 688>	Intranti populo pandere claustra poli.
<petr_riga. aur. exod. 689>	Isti sunt celi, testante colore iacincti,
<petr_riga. aur. exod. 690>	Quos memorat celos esse propheta Dauid;
<petr_riga. aur. exod. 691>	Isti purpura sunt quia uestit purpura reges,
<petr_riga. aur. exod. 692>	Dumque regunt populum, regia iura tenent;
<petr_riga. aur. exod. 693>	Isti sunt gemino coccus bis tinctus amore,
<petr_riga. aur. exod. 694>	Quos bene tinxit amor fratris amorque Dei;
<petr_riga. aur. exod. 695>	Isti sunt byssus cui fila retorta fuere,
<petr_riga. aur. exod. 696>	Fortes in Christo spe, pietate, fide.

<petr_riga. aur. exod. tit.>	facies quinque columpnas
<petr_riga. aur. exod. 697>	Quinque libros Moysi signantes, quinque columpne
<petr_riga. aur. exod. 698>	Surgunt, ex auro que capitella gerunt,
<petr_riga. aur. exod. 699>	Nam, quia precedunt sensuque nitent, aliorum
<petr_riga. aur. exod. 700>	Hi quasi librorum sunt speciale caput.
<petr_riga. aur. exod. 701>	Es resonans bases harum creat, inde notamus
<petr_riga. aur. exod. 702>	Semper in ecclesiis uerba sonare Dei.

<petr_riga. aur. exod. tit. v>exodi liber quintus
<petr_riga. aur. exod. tit.>	facies altare de lignis sethim
<petr_riga. aur. exod. 703>	Nostra tabernaculum depinxit penna, figuras
<petr_riga. aur. exod. 704>	Enucleans, gemmas ex adamante trahens;
<petr_riga. aur. exod. 705>	Nunc altare peto, sed non pede corporis, immo
<petr_riga. aur. exod. 706>	Versibus exametris pentametrisque pede.
<petr_riga. aur. exod. 707>	Forma tabernaculi quicquid predicta notauit,
<petr_riga. aur. exod. 708>	Altaris species pene figurat idem.
<petr_riga. aur. exod. 709>	Teste Iohanne modis uariis res una notatur,
<petr_riga. aur. exod. 710>	Cui septem patuit uisio sola modis.
<petr_riga. aur. exod. 711>	Christi signatur altaris nomine sponsa;
<petr_riga. aur. exod. 712>	Se Christo mactans, quisque fit ara Dei.
<petr_riga. aur. exod. 713>	De lignis altare sethim contexitur, inde
<petr_riga. aur. exod. 714>	Collige quod iustis uita perennis erit.
<petr_riga. aur. exod. 715>	Quadra fit altaris species quia quatuor orbis
<petr_riga. aur. exod. 716>	Partibus ecclesie fit solidata fides.

<petr_riga. aur. exod. tit.>	a solis ortu et occasu, ab aquilone et meridie
<petr_riga. aur. exod. 717>	Hinc aut inde tenet quinos cubitos quia libros
<petr_riga. aur. exod. 718>	Quinque dedit Moyses, qui sacra uerba docent;
<petr_riga. aur. exod. 719>	Hoc tribus erigitur cubitis quia Pneuma Sacratum
<petr_riga. aur. exod. 720>	Cum Patre, cum Nato credimus esse Deum.

<petr_riga. aur. exod. tit.>	cornua per angulos quatuor ex ipso ere
<petr_riga. aur. exod. 721>	Cornua iustorum consurgere quatuor orbis
<petr_riga. aur. exod. 722>	Partibus altaris cornua facta notant.
<petr_riga. aur. exod. 723>	Quod totum cingit altare, notatur in ere
<petr_riga. aur. exod. 724>	Semper in ecclesiis nos iubilare Deo;
<petr_riga. aur. exod. 725>	Vel notat es resonans campanas sine magistros:
<petr_riga. aur. exod. 726>	He sonitu populos, hi ratione monent.
<petr_riga. aur. exod. 727>	Dignos presbyteros credo signare lebetes,
<petr_riga. aur. exod. 728>	Qui prece, qui lacrimis crimina nostra lauant.
<petr_riga. aur. exod. 729>	Presbyter e fiamma carbonem forcipe tollit
<petr_riga. aur. exod. 730>	Cum uerbis mulcet anxia corda piis;
<petr_riga. aur. exod. 731>	Fuscinula carnes stridenti subtrahit olle
<petr_riga. aur. exod. 732>	Cum dat opem miseris, carnea corda leuans.
<petr_riga. aur. exod. 733>	Carbones, carnes forceps uel fuscina tollit
<petr_riga. aur. exod. 734>	Si reprimens iras, carnea fluxa domas.
<petr_riga. aur. exod. 735>	Quosque receptores ignis reor esse fideles
<petr_riga. aur. exod. 736>	Qui pascunt inopes suscipiuntque uagos.

<petr_riga. aur. exod. tit.>	omnia uasa eius fabricabis ex ere; craticulam in modum retis
<petr_riga. aur. exod. 737>	Altaris uasa sunt eris singula, nempe
<petr_riga. aur. exod. 738>	Ecclesie laudes doctor ubique canit.
<petr_riga. aur. exod. 739>	Vas ex electo Paulus fuit ere, resultans
<petr_riga. aur. exod. 740>	Eloquio, resonans uocibus, ore tonans,
<petr_riga. aur. exod. 741>	Qui pisces mundi dum Christo colligit, eius
<petr_riga. aur. exod. 742>	Sermo reticulum siue sagena fuit.

<petr_riga. aur. exod. tit.>	unde: mittite in dextram nauigii rete
<petr_riga. aur. exod. 743>	Bis bini circli fiunt ex ere: Iohannes,
<petr_riga. aur. exod. 744>	Marce, Mathee, Luca, uos notat illud opus.
<petr_riga. aur. exod. 745>	Altaris medio crates predicta resedit:
<petr_riga. aur. exod. 746>	Saluus in ecclesia, non foris, esse potes.

<petr_riga. aur. exod. tit.>	facies uectes et laminas et circulos
<petr_riga. aur. exod. 747>	Ligna sethim struit in uectes, tunicas facit eris
<petr_riga. aur. exod. 748>	Legifer ut circlis federe iungat eas.
<petr_riga. aur. exod. 749>	Retro quid ista notent uideas, nam semper eodem
<petr_riga. aur. exod. 750>	Pastu ieiuni nolo cibare famem.

<petr_riga. aur. exod. tit.>	non solidum facies illud sed inane
<petr_riga. aur. exod. 751>	Hoc altare Dei non fit solidum sed inane
<petr_riga. aur. exod. 752>	Vt leue gestanti, non graue, fiat onus;
<petr_riga. aur. exod. 753>	Sed latet in uacuo thesaurus dignior auro,
<petr_riga. aur. exod. 754>	Te uacuum uitiis si bona uita replet.

<petr_riga. aur. exod. tit.>	thesaurus absconditus et scientia abscondita: que utilitas in utroque?
<petr_riga. aur. exod. 755>	Altaris nomen stat nomine dignius edis;
<petr_riga. aur. exod. 756>	Res tamen hoc uilis, hanc pretiosa facit:
<petr_riga. aur. exod. 757>	Ereus altaris decor, aureus est decor edis;
<petr_riga. aur. exod. 758>	Ere figuratur res tamen alta magis:
<petr_riga. aur. exod. 759>	Auro signatur occulta scientia; sensum,
<petr_riga. aur. exod. 760>	Qui foris elucet, era sonora notant.

<petr_riga. aur. exod. tit.>	facies et atrium tabernaculi, in cuius plaga australi erunt tentoria de bysso retorta
<petr_riga. aur. exod. 761>	Mira tabernaculo consurgit porticus extra
<petr_riga. aur. exod. 762>	Prospiciens, sed uim ponderis intus habet;
<petr_riga. aur. exod. 763>	Cuius in australi tentoria parte coruscant,
<petr_riga. aur. exod. 764>	Que decorat byssus, fila retorta gerens,
<petr_riga. aur. exod. 765>	Prima tabernaculo signantur tempora, sancte
<petr_riga. aur. exod. 766>	In quibus ecclesie passio multa fuit;
<petr_riga. aur. exod. 767>	Sanctorum multus cruor hec per tempora fluxit,
<petr_riga. aur. exod. 768>	Sanguinis et uarii purpura pinxit humum;
<petr_riga. aur. exod. 769>	Ad Constantini regnum dolor iste cucurrit,
<petr_riga. aur. exod. 770>	Respirauit ibi sanguine lota fides.
<petr_riga. aur. exod. 771>	Porticus ostendit decurrens tempus ab illo
<petr_riga. aur. exod. 772>	Principe cum ueniat qui Deus esse uolet:
<petr_riga. aur. exod. 773>	Tempore floret ab hoc confessorum chorus; alba
<petr_riga. aur. exod. 774>	Lilia consurgunt suntque secuta rosas.
<petr_riga. aur. exod. 775>	Byssus, non coccus, ideo tentoria uestit,
<petr_riga. aur. exod. 776>	Nam modo nullus emit sanguine regna poli;
<petr_riga. aur. exod. 777>	Nunc satis est nobis tingi baptismate, pasci
<petr_riga. aur. exod. 778>	Carne Sacra, caste uiuere, stare fide.

<petr_riga. aur. exod. tit.>	precipe filiis Aaron, et cetera
<petr_riga. aur. exod. 779>	Aaron cum pueris summos notat ordinis alti
<petr_riga. aur. exod. 780>	Pontifices et eos qui Sacra Summa sacrant;
<petr_riga. aur. exod. 781>	Congruit his oleique liquor splendorque lucerne,
<petr_riga. aur. exod. 782>	Et bene mitratos illud et illa notant.
<petr_riga. aur. exod. 783>	Est olei natura triplex - lucet, cibat, ungit;
<petr_riga. aur. exod. 784>	Hec tria mitratum debet habere caput:
<petr_riga. aur. exod. 785>	Lux cecis, cibus est ieiunis, unctio morbis;
<petr_riga. aur. exod. 786>	His iubar infundit, hos cibat, hosque fouet;
<petr_riga. aur. exod. 787>	Lux est exemplo, cibus est dum pascit egenos,
<petr_riga. aur. exod. 788>	Vnctio dum populis dulcia uerba serit.
<petr_riga. aur. exod. 789>	Igne lucerna micans tria dat - splendet, calet, urit;
<petr_riga. aur. exod. 790>	Hec tria presul habet sub ratione trium:
<petr_riga. aur. exod. 791>	Vita splendorem demonstrat, amore calorem,
<petr_riga. aur. exod. 792>	Et quia peccantes arguit, urit eos.

<petr_riga. aur. exod. tit.>	facies sanctam uestem Aaron
<petr_riga. aur. exod. 793>	Sancta fuit uestis Aaron uitamque probatam
<petr_riga. aur. exod. 794>	Signat, que sanctos innocuosque facit.
<petr_riga. aur. exod. 795>	Hanc uestem texit inter duo ligna sacerdos
<petr_riga. aur. exod. 796>	Cum mores gemino format amore suos;
<petr_riga. aur. exod. 797>	Fila sacre uestis sunt pax, pietas et honestas,
<petr_riga. aur. exod. 798>	Spes, doctrina, fides, uirgineusque pudor.
<petr_riga. aur. exod. 799>	Non hac ueste fuit quidam conuiva coruscus,
<petr_riga. aur. exod. 800>	Quem spernens misit regia cena foras.

<petr_riga. aur. exod. tit.>	facies uestimenta Aaron et filiis eius ut fungantur michi sacerdotio
<petr_riga. aur. exod. 801>	Aaron et natis uestes texuntur ut horum
<petr_riga. aur. exod. 802>	Quisque sacerdotis possit honore frui,
<petr_riga. aur. exod. 803>	Nam modo presbiteri, seu summi siue minores,
<petr_riga. aur. exod. 804>	Efficiunt Christi Corpus idemque sacrant.

<petr_riga. aur. exod. tit.>	accipies aurum, iacinctum, purpuram, et coccum
<petr_riga. aur. exod. 805>	Pontificis uestis auro byssoque, iacincto,
<petr_riga. aur. exod. 806>	Cocco bis tincto, murice texta fuit.
<petr_riga. aur. exod. 807>	Aurum ueste gerit presul cum splendet in illo,
<petr_riga. aur. exod. 808>	Pre cunctis rutilans, clara sophia Dei;
<petr_riga. aur. exod. 809>	Veste gerit byssum niueam si uestiat illum,
<petr_riga. aur. exod. 810>	Angelice lucis emula, munda caro;
<petr_riga. aur. exod. 811>	Dum fugiens Martham studet esse Maria, iacinctum
<petr_riga. aur. exod. 812>	Veste gerit, penetrans mente superna poli;
<petr_riga. aur. exod. 813>	Coccus bis tinctus rubeique coloris honorat
<petr_riga. aur. exod. 814>	Vestem si duplici presul amore calet;
<petr_riga. aur. exod. 815>	Si bene iustitiam tenet, ornat purpura uestem,
<petr_riga. aur. exod. 816>	Nam reges imitans regia iura docet.
<petr_riga. aur. exod. 817>	Sic etiam presul defert in ueste iacinctum,
<petr_riga. aur. exod. 818>	Aera si precibus temperat ille suis;
<petr_riga. aur. exod. 819>	Purpura piscis aque tegit illum quando quiescit
<petr_riga. aur. exod. 820>	Fluxus aque nimius, presule dante preces;
<petr_riga. aur. exod. 821>	Coccus adornat eum si uoces presulis audit
<petr_riga. aur. exod. 822>	Temporis ariditas solque calore rubens;
<petr_riga. aur. exod. 823>	Ornat eum byssus si flectit ad hec prece Christum
<petr_riga. aur. exod. 824>	Vt fructum sterilis gignere possit humus.
<petr_riga. aur. exod. 825>	Quatuor hec Iosephus totidem confert elementis,
<petr_riga. aur. exod. 826>	Que prece quadrifida presulis implet opus.

<petr_riga. aur. exod. tit.>	facies humerale de auro, et cetera
<petr_riga. aur. exod. 827>	Fert Aaron humerale decens cum pastor in ulnis
<petr_riga. aur. exod. 828>	Egram portat ouem quam miserando fouet.
<petr_riga. aur. exod. 829>	Aurum uel byssus seu purpura siue iacinctus
<petr_riga. aur. exod. 830>	Seu coccus faciunt hoc humerale decens:
<petr_riga. aur. exod. 831>	Ista docent presul ut sit sapiens, sit honestus,
<petr_riga. aur. exod. 832>	Sit iustus, celo fixus, amore calens.
<petr_riga. aur. exod. 833>	Primis respondent ibi prima, secunda secundis,
<petr_riga. aur. exod. 834>	Et sic procedunt ordine queque suo.
<petr_riga. aur. exod. 835>	Vult aurum quod sit sapiens, bissus quod honestus,
<petr_riga. aur. exod. 836>	Purpura quod iustus iuraque regis agat;
<petr_riga. aur. exod. 837>	Quod maneat celis infixus mente, iacinctus;
<petr_riga. aur. exod. 838>	Coccus quod duplici fiat amore calens.
<petr_riga. aur. exod. 839>	Prefulgens uariis humerale coloribus, apte
<petr_riga. aur. exod. 840>	Virtutes uarias presulis esse notat;
<petr_riga. aur. exod. 841>	Hee bene uirtutes rutilant in presule, sanctam
<petr_riga. aur. exod. 842>	Si studeat uitam claudere fine bono.
<petr_riga. aur. exod. 843>	Oras ergo duas facies iungi sibi, finis
<petr_riga. aur. exod. 844>	Si bene respondet ad bona cepta bonus.
<petr_riga. aur. exod. 845>	Inscripti lapides signant Christi duodenos
<petr_riga. aur. exod. 846>	Discipulos, presul quos imitando gerit.

<petr_riga. aur. exod. tit.>	rationale quoque iudicii facies
<petr_riga. aur. exod. 847>	Fit rationale quod iudicii titulatur
<petr_riga. aur. exod. 848>	Nomine, quod positum pectore presul habet:
<petr_riga. aur. exod. 849>	Designatur in hoc quod sensus presulis equam
<petr_riga. aur. exod. 850>	Iudicii libram cum ratione tenet.
<petr_riga. aur. exod. 851>	Que rationalis textura fit hec humeralis,
<petr_riga. aur. exod. 852>	Vt quod lingua docet presulis, illud agat.
<petr_riga. aur. exod. 853>	Quatuor ordinibus terni lapides ibi fulgent;
<petr_riga. aur. exod. 854>	Bis sex discipulos hic recolendo notant,
<petr_riga. aur. exod. 855>	Quos imitans, presul bis sex fert pectore gemmas,
<petr_riga. aur. exod. 856>	Vnum uel trinum mente tenendo Deum.
<petr_riga. aur. exod. 857>	Cum rationali iungens humerale catena
<petr_riga. aur. exod. 858>	Est fraternus amor, qui ligat omne bonum.
<petr_riga. aur. exod. 859>	Anulus aureus est fidei doctrina, iacinctus
<petr_riga. aur. exod. 860>	Clara spei uirtus, cor super astra leuans.

<petr_riga. aur. exod. tit.>	portabitque Aaron nomina filiorum Israel
<petr_riga. aur. exod. 861>	Nomina scripta gerit Aaron cum presul honestos
<petr_riga. aur. exod. 862>	Mente patres recolens, hos imitando gerit,
<petr_riga. aur. exod. 863>	Cum populum sibi corde ligat, precibusque beatis
<petr_riga. aur. exod. 864>	Seruat et auget oues conciliatque Deo.

<petr_riga. aur. exod. tit.>	ponesque in rationali iudicium et ueritatem
<petr_riga. aur. exod. 865>	Iudicium, ratio, uerum, doctrina - quid ista
<petr_riga. aur. exod. 866>	Designent omnis noscere presul habet;
<petr_riga. aur. exod. 867>	Quid signet coccus, quid purpura, quidue iacinctus,
<petr_riga. aur. exod. 868>	Quid byssus, lapides, nomina scripta sciat.

<petr_riga. aur. exod. tit.>	in ueste poderis totus erat orbis terrarum
<petr_riga. aur. exod. 869>	Poderis est uestis que terre continet orbem,
<petr_riga. aur. exod. 870>	Et caput et corpus presulis illa tegit;
<petr_riga. aur. exod. 871>	Sic mens pontificis toti supereminet orbi,
<petr_riga. aur. exod. 872>	Moribus et precibus se populumque regens.
<petr_riga. aur. exod. 873>	Non aliud splendet nisi ueste iacinctus in ista,
<petr_riga. aur. exod. 874>	Signans ut totus presul ad astra uolet.
<petr_riga. aur. exod. 875>	Paulus erat totus inclusus podere dicens:
<petr_riga. aur. exod. 876>	"Dissolui cupiens, opto uidere Deum."
<petr_riga. aur. exod. 877>	In medio tunice capitale ligat sibi presul
<petr_riga. aur. exod. 878>	Vt capitis sensus non sinat ire uagos.
<petr_riga. aur. exod. 879>	Ne tunice leuiter possit ruptura minari,
<petr_riga. aur. exod. 880>	Illius in gyro textilis ora micat:
<petr_riga. aur. exod. 881>	A grege ne presul dirumpat se sed honestos
<petr_riga. aur. exod. 882>	Ad finem mores protrahat ista notant.

<petr_riga. aur. exod. tit.>	ad pedes tunice per circuitum mala punica
<petr_riga. aur. exod. 883>	Circuitum tunice subtus quasi mala uenustant
<petr_riga. aur. exod. 884>	Punica, granorum que replet ordo decens:
<petr_riga. aur. exod. 885>	Ecclesias hec mala notant et grana beatos
<petr_riga. aur. exod. 886>	Fratrum conuentus in quibus ordo uiget.
<petr_riga. aur. exod. 887>	Aurea cum malis se tintinnabula iungunt,
<petr_riga. aur. exod. 888>	Que iubar effundunt excutiuntque sonos:
<petr_riga. aur. exod. 889>	Ecclesias Christi sic semper splendor inaurat
<petr_riga. aur. exod. 890>	Doctrine, resonat laus ibi sancta Dei.

<petr_riga. aur. exod. tit.>	facies et laminam de auro mundissimo, scribens in ea, et cetera
<petr_riga. aur. exod. 891>	Aaron fronte sedens, nitet auri lamina puri;
<petr_riga. aur. exod. 892>	Scribitur hic titulus Sanctus honorque Dei,
<petr_riga. aur. exod. 893>	Vt quasi frons dicat Sanctum Domini tibi monstro,
<petr_riga. aur. exod. 894>	Qui frons et titulus debet messe gregi.
<petr_riga. aur. exod. 895>	Auro fit titulus puro, fit stricta iacincto
<petr_riga. aur. exod. 896>	Lamina; uirtutes tres ibi presul habet:
<petr_riga. aur. exod. 897>	Mens auro puro sapiens et munda, iacincto
<petr_riga. aur. exod. 898>	Presulis exprimitur mens super astra manens.

<petr_riga. aur. exod. tit.>	facies et balteum opere plumario
<petr_riga. aur. exod. 899>	Balteus ex bysso tunicam constringit, honeste
<petr_riga. aur. exod. 900>	Factus, plumatum qui sapiebat opus:
<petr_riga. aur. exod. 901>	Balteus est carnis macies candorque pudicus,
<petr_riga. aur. exod. 902>	More leuis plume que cor ad alta leuant.

<petr_riga. aur. exod. tit.>	porro filiis Aaron tunicas lineas, et balteos et liaras, et femoralia ut operiantur
<petr_riga. aur. exod. 903>	Balteus et tunice, mitre femorumque uenusta
<petr_riga. aur. exod. 904>	Tegmina linea sunt munditiamque notant:
<petr_riga. aur. exod. 905>	Hac se munditia pre cunctis presbyter ornet,
<petr_riga. aur. exod. 906>	Sit totus mundus qui sacra munda sacrat,
<petr_riga. aur. exod. 907>	Nam dabitur castis pre cunctis calculus albens,
<petr_riga. aur. exod. 908>	Manna latens, castos candidus Agnus amans.

<petr_riga. aur. exod. tit. vi>exodi liber sextus
<petr_riga. aur. exod. tit.>	de oblationibus
<petr_riga. aur. exod. 909>	Picta tabernaculi domus est, altare paratum,
<petr_riga. aur. exod. 910>	Indutus uario presul honore nitet;
<petr_riga. aur. exod. 911>	Que debent igitur offerri pingere restat
<petr_riga. aur. exod. 912>	Versibus ut possint ordine uerba sequi.

<petr_riga. aur. exod. tit.>	tolle uitulum de armento
<petr_riga. aur. exod. 913>	Oblatus uitulus ex armento datur are,
<petr_riga. aur. exod. 914>	Christum designans, quem crucis ara tulit.
<petr_riga. aur. exod. 915>	Est uitulus Christus, armentum sunt patriarche;
<petr_riga. aur. exod. 916>	Prodiit iride caro, sed caro labe carens.
<petr_riga. aur. exod. 917>	Hic tener est uitulus, producens cornua, cuius
<petr_riga. aur. exod. 918>	Heserunt manibus cornua fixa crucis;
<petr_riga. aur. exod. 919>	Pro nati reditu fuit hic a patre necatus,
<petr_riga. aur. exod. 920>	Dum Christus patitur Patre iubente crucem.

<petr_riga. aur. exod. tit.>	ponetque Aaron et filii eius manus super caput
<petr_riga. aur. exod. 921>	Impositis manibus supra uituli caput, Aaron
<petr_riga. aur. exod. 922>	Cum pueris uitulum mactat eumque sacrat:
<petr_riga. aur. exod. 923>	Hoc expressa loco manus est Pharisea per illos,
<petr_riga. aur. exod. 924>	Que Christi capiti spinea serta dedit:
<petr_riga. aur. exod. 925>	Vel Christi caput est Deus; ergo manus super illud
<petr_riga. aur. exod. 926>	Imponit Christum qui negat esse Deum.

<petr_riga. aur. exod. tit.>	tingentque de sanguine cornua altaris
<petr_riga. aur. exod. 927>	Sanguine tinguntur altaris cornua: signat
<petr_riga. aur. exod. 928>	Ara crucem, signant cornua ligna crucis,
<petr_riga. aur. exod. 929>	Nam Christi sanguis inbalsamat inclita ligni
<petr_riga. aur. exod. 930>	Brachia dum clauis petra forata patet.

<petr_riga. aur. exod. tit.>	residuum in basibus
<petr_riga. aur. exod. 931>	Altarisque bases sanguis distillat ad imas
<petr_riga. aur. exod. 932>	Cum forat hasta latus et cruor ima petit.

<petr_riga. aur. exod. tit.>	sumes et adipem, intestina, et reticulum iecoris
<petr_riga. aur. exod. 933>	Que latet in uitulo, sumi pinguedo iubetur;
<petr_riga. aur. exod. 934>	Ex illa Domino spirat amenus odor.
<petr_riga. aur. exod. 935>	Offerri que pinguia sunt, non macra, iubentur,
<petr_riga. aur. exod. 936>	Pinguia nempe Deo, non macilenta, placent.
<petr_riga. aur. exod. 937>	Larga per hunc adipem Domini dulcedo notatur,
<petr_riga. aur. exod. 938>	Cuius per mundi climata spirat odor;
<petr_riga. aur. exod. 939>	Hic pietatis adeps Christi de corpore fluxit
<petr_riga. aur. exod. 940>	Dum pro Iudeis supplicat ille Patri.

<petr_riga. aur. exod. tit.>	de carnibus et corio et fimo
<petr_riga. aur. exod. 941>	Cumque fimo uituli carnes coriumque cremantur,
<petr_riga. aur. exod. 942>	Que, cum uilia sint, uilia nulla notant:
<petr_riga. aur. exod. 943>	Carnes uerba Dei signant, que pinguia corda
<petr_riga. aur. exod. 944>	Reddunt; est corium littera grossa foris,
<petr_riga. aur. exod. 945>	Suntque fimus Christi conuicia, probra, dolores,
<petr_riga. aur. exod. 946>	Et tamen hic fimus crimina nostra lauat.

<petr_riga. aur. exod. tit.>	unum quoque arietem, super caput eius manus imponent Aaron et filii eius
<petr_riga. aur. exod. 947>	Vnus post uitulum ueruex occiditur, Aaron
<petr_riga. aur. exod. 948>	Imponente manus progenieque sua.
<petr_riga. aur. exod. 949>	Cum Christi mortem uitulus ueruexque figurent,
<petr_riga. aur. exod. 950>	Rem uariando tamen distat uterque sibi:
<petr_riga. aur. exod. 951>	Signatur uitulo mors que fuit in cruce Christi,
<petr_riga. aur. exod. 952>	Cum surgens ultra noluit ille pati;
<petr_riga. aur. exod. 953>	Victima ueruece signatur que datur are,
<petr_riga. aur. exod. 954>	Quam modo presbyteri uoce manuque sacrant.

<petr_riga. aur. exod. tit.>	offeres totum arietem
<petr_riga. aur. exod. 955>	 Offertur totus aries cum Christus in ara
<petr_riga. aur. exod. 956>	Creditur oblatus, qui Deus est et homo.
<petr_riga. aur. exod. 957>	Totum non offert in Christo quisquis adorat
<petr_riga. aur. exod. 958>	Absque Deo carnem uel sine carne Deum.

<petr_riga. aur. exod. tit.>	tolles quoque arietem alterum, et cetera
<petr_riga. aur. exod. 959>	Christi signantur testes ueruece secundo,
<petr_riga. aur. exod. 960>	Quorum grata Deo mors pretiosa fuit.
<petr_riga. aur. exod. 961>	Discipuli bis sex aries fuit iste secundus,
<petr_riga. aur. exod. 962>	Post Christum quorum purpura pinxit humum;
<petr_riga. aur. exod. 963>	Inde canit citharista puer, "Domino Dominorum
<petr_riga. aur. exod. 964>	Hos afferte gregum quos genuere duces."
<petr_riga. aur. exod. 965>	Bis seni patres sunt ergo duces gregis; horum
<petr_riga. aur. exod. 966>	Proles, pro Christo qui meruere mori.

<petr_riga. aur. exod. tit.>	si immolaueris, pones super extremum dextre auris
<petr_riga. aur. exod. 967>	Assumit sacrifex de sanguine quem super auris
<petr_riga. aur. exod. 968>	Extremum dextre ponit eamque rigat.
<petr_riga. aur. exod. 969>	Dextram Iudeus surdus modo non habet aurem,
<petr_riga. aur. exod. 970>	Quod Malchus dextra denotat aure carens.
<petr_riga. aur. exod. 971>	Cui de martyribus compassio nascitur, illi
<petr_riga. aur. exod. 972>	Auris dextra manet sanguine tincta sacro.
<petr_riga. aur. exod. 973>	Vltima pars auris finem denuntiat orbis,
<petr_riga. aur. exod. 974>	Quando sinistra cauens, dexter Hebreus erit.

<petr_riga. aur. exod. tit.>	de sanguine autem super altare et de oleo asperges
<petr_riga. aur. exod. 975>	Accipe quid panis, oleum, uel lagana signent;
<petr_riga. aur. exod. 976>	Quid signet pectus, quid notet armus habe.
<petr_riga. aur. exod. 977>	Nulli mensa placet sine pane, Deo nichil umquam
<petr_riga. aur. exod. 978>	Absque fide; panis denotat ergo fidem.
<petr_riga. aur. exod. 979>	Vis olei sursum natat exceditque liquores:
<petr_riga. aur. exod. 980>	Spes est par oleo, que cor ad alta leuat.
<petr_riga. aur. exod. 981>	Lagana lata notant et fratris et hostis amorem,
<petr_riga. aur. exod. 982>	Nam miserans hosti, latus habetur amor.
<petr_riga. aur. exod. 983>	Pectus consilii locus est, uult te sapientem;
<petr_riga. aur. exod. 984>	Vult armus fortis te grauiora pati:
<petr_riga. aur. exod. 985>	Hec duo presbyteris debentur, pectus et armus,
<petr_riga. aur. exod. 986>	Vt sensu uigeant et patienter agant.

<petr_riga. aur. exod. tit.>	vestem sanctam qua utitur Aaron, et cetera
<petr_riga. aur. exod. 987>	Sancta pontifices utuntur ueste diebus
<petr_riga. aur. exod. 988>	Septem, qui sancte uiuere semper amant.

<petr_riga. aur. exod. tit.>	arietem consecrationis tolles et carnes eius coques in loco sancto
<petr_riga. aur. exod. 989>	Tolli precipitur aries, quem consecrat Aaron,
<petr_riga. aur. exod. 990>	Eius ut in sancto sit caro cocta loco:
<petr_riga. aur. exod. 991>	Sancti sunt aries, caro sanctam signat eorum
<petr_riga. aur. exod. 992>	Vitam, quam iusti mens meditando coquit;
<petr_riga. aur. exod. 993>	Nam pia mens locus est sanctus qui discutit actus
<petr_riga. aur. exod. 994>	Sanctos, inde sacro pascitur illa cibo.

<petr_riga. aur. exod. tit.>	panes quoque qui sunt in canistro comedent in introitu uestibuli
<petr_riga. aur. exod. 995>	Vti post carnem debemus pane canistris,
<petr_riga. aur. exod. 996>	Vt uetus et noua lex regnet in ore tuo;
<petr_riga. aur. exod. 997>	Nam lex carnalis uetus est, panis noua; pinguis
<petr_riga. aur. exod. 998>	Sensus inest illi, leniter ista sapit.
<petr_riga. aur. exod. 999>	Omnia que remanent cremat ignis, namque benignus
<petr_riga. aur. exod. 1000>	Spiritus assumit que tibi clausa manent.
<petr_riga. aur. exod. 1001>	Plurima que fugiunt modo nos in fine patebunt
<petr_riga. aur. exod. 1002>	Cum ueniet mane quod sine fine manet;
<petr_riga. aur. exod. 1003>	Tunc Sancti Flatus processio clara nitebit,
<petr_riga. aur. exod. 1004>	Clarescet Geniti que genitura fuit.
<petr_riga. aur. exod. 1005>	In manibus sanctis Aaron cognosce quod omni
<petr_riga. aur. exod. 1006>	Munda sacerdoti debet Messe manus.
<petr_riga. aur. exod. 1007>	Signatur Christus uitulo; si mente sacramus
<petr_riga. aur. exod. 1008>	Hunc memori, semper crimina nostra lauat;
<petr_riga. aur. exod. 1009>	Ara sacram notat ecclesiam, sine munere cuius
<petr_riga. aur. exod. 1010>	Nemo sacrare potest munera digna Deo.
<petr_riga. aur. exod. 1011>	Vngitur exterius paries, mens ungitur intus;
<petr_riga. aur. exod. 1012>	Vnctio quam Moyses iussit utrumque notat.
<petr_riga. aur. exod. 1013>	Ecclesie lapides foris ungit episcopus, intus
<petr_riga. aur. exod. 1014>	Spiritus ungit eos quos uidet esse suos.

<petr_riga. aur. exod. tit.>	offeres agnos anniculos super altare
<petr_riga. aur. exod. 1015>	Christum designant agni duo: tollitur unus,
<petr_riga. aur. exod. 1016>	Mane cadens; dum sol occidit, alter obit.
<petr_riga. aur. exod. 1017>	Agnus mane fuit Christus dum ceditur; agnus
<petr_riga. aur. exod. 1018>	Vespere fit dum Sol sole cadente cadit.
<petr_riga. aur. exod. 1019>	Mane precare Deum quod leta dies tibi plaudat,
<petr_riga. aur. exod. 1020>	Vespere quod tutus tempora noctis agas.
<petr_riga. aur. exod. 1021>	Cum simila uinum defert ad sacra minister,
<petr_riga. aur. exod. 1022>	Primo Melchisedech obtulit illud idem,
<petr_riga. aur. exod. 1023>	Sed nos cum uinum panemque sacramus in ara,
<petr_riga. aur. exod. 1024>	Hoc uerus Sanguis, uera fit ille Caro.
<petr_riga. aur. exod. 1025>	Ex oleo simila tunso respergitur: Almus
<petr_riga. aur. exod. 1026>	Spiritus est oleum, qui facit illud opus;
<petr_riga. aur. exod. 1027>	Qui Christi carnem matris confecit in aluo,
<petr_riga. aur. exod. 1028>	Corpus in altari conficit ille Sacrum.

<petr_riga. aur. exod. tit.>	facies altare de lignis sethim et adolebis thymiama
<petr_riga. aur. exod. 1029>	Fortia ligna sethim faciunt altare secundum,
<petr_riga. aur. exod. 1030>	Ex quo spirat odor et thymiama frequens.
<petr_riga. aur. exod. 1031>	Ara prior notat ecclesiam, Christum notat illud;
<petr_riga. aur. exod. 1032>	Solus in hoc presul sacra parare potest.
<petr_riga. aur. exod. 1033>	Libera ligna sethim sunt a putredine; Christus
<petr_riga. aur. exod. 1034>	Sic fuit a culpa liber et absque nota.
<petr_riga. aur. exod. 1035>	Spina notat uox ista sethim quia spinea Christus
<petr_riga. aur. exod. 1036>	In truce serta tulit, qui rosa nostra fuit.
<petr_riga. aur. exod. 1037>	Semper in altari uiuit spirans odor; omnem
<petr_riga. aur. exod. 1038>	Sic replet ecclesiam Christus odore bono;
<petr_riga. aur. exod. 1039>	Flos prati, flos hic uallis, flos dicitur agri,
<petr_riga. aur. exod. 1040>	Assimulans uiolas, lilia, siue rosas.
<petr_riga. aur. exod. 1041>	Flos prati uiola, flos uallis lilia, campi
<petr_riga. aur. exod. 1042>	Flos rosa uirtutum sunt tria forma trium:
<petr_riga. aur. exod. 1043>	Dicitur hinc humilis, hinc candidus, hinc rubicundus
<petr_riga. aur. exod. 1044>	Esse Iesus, sicut in Salomone legis.
<petr_riga. aur. exod. 1045>	Adueniens humilis, uiolam se monstrat; adequat
<petr_riga. aur. exod. 1046>	Lilia, labe carens; fit moriendo rosa.
<petr_riga. aur. exod. 1047>	Extitit altaris quadrangula forma, figurans
<petr_riga. aur. exod. 1048>	Quod Christus stabilis et petra firma fuit.
<petr_riga. aur. exod. 1049>	Surgit in excelsum cubitis altare duobus,
<petr_riga. aur. exod. 1050>	Nam fuit in christo cum Deitate caro;
<petr_riga. aur. exod. 1051>	Tenditur in latum solo cubito quia solam
<petr_riga. aur. exod. 1052>	Gestat Personam qui Deus est et homo;
<petr_riga. aur. exod. 1053>	Eius mensura sunt tres cubiti quia Christus
<petr_riga. aur. exod. 1054>	Cum Patre, cum Flatu creditur esse Deus.
<petr_riga. aur. exod. 1055>	Auro purgato nitet hoc altare coruscum,
<petr_riga. aur. exod. 1056>	Nempe docet Christo naufraga corda trahens;
<petr_riga. aur. exod. 1057>	Ipse potest dici non aureus esse sed aurum,
<petr_riga. aur. exod. 1058>	Non solum sapiens immo Sophia Patris.
<petr_riga. aur. exod. 1059>	Formam retis habens, crates lex est noua, mundi
<petr_riga. aur. exod. 1060>	De pelago christo naufraga corda trahens;
<petr_riga. aur. exod. 1061>	Centum tres quinos decies pisces tulit illud,
<petr_riga. aur. exod. 1062>	In dextra missum parte, iubente Iesu.

<petr_riga. aur. exod. tit.>	faciesque coronam per girum et anulos
<petr_riga. aur. exod. 1063>	Aurea circumdans altare corona coronam
<petr_riga. aur. exod. 1064>	Christi designat, qua Pater ornat eum;
<petr_riga. aur. exod. 1065>	Non aurum, non argenteum, non ista metallum,
<petr_riga. aur. exod. 1066>	Sed lux uera, manens gloria, summus honor.
<petr_riga. aur. exod. 1067>	Quod retro designans ostendit circulus auri,
<petr_riga. aur. exod. 1068>	Aureus esse notat anulus illud idem.
<petr_riga. aur. exod. 1069>	Prelatos fortes per uectes accipe fortes,
<petr_riga. aur. exod. 1070>	Qui Christi forte nomen ubique uehunt.

<petr_riga. aur. exod. tit.>	ponesque altare contra uelum, et cetera
<petr_riga. aur. exod. 1071>	Contra, non intra, uelum stans, ara figurat
<petr_riga. aur. exod. 1072>	In mundum Christum uerba pluisse palam.
<petr_riga. aur. exod. 1073>	Illic offerri mixtum thymiama uetatur:
<petr_riga. aur. exod. 1074>	In Christo uitii mixtio nulla fuit.
<petr_riga. aur. exod. 1075>	Christus in altari quasi scriptus cornibus heret
<petr_riga. aur. exod. 1076>	Si super .X. sedeat curua titella breuis;
<petr_riga. aur. exod. 1077>	Si legis hoc scriptum, cognosces in cruce Christum:
<petr_riga. aur. exod. 1078>	Cornua quatuor .X. littera sola gerit;
<petr_riga. aur. exod. 1079>	Quatuor inde crucis signatas accipe partes
<petr_riga. aur. exod. 1080>	Dum pro Iudeis in cruce, Christe, rogas.

<petr_riga. aur. exod. tit. vii>exodi liber septimus
<petr_riga. aur. exod. tit.>	locutus est Dominus ad Moysen dicens: quando tu summam, et cetera
<petr_riga. aur. exod. 1081>	Hec loquitur Moysi Deus ut summam sibi tollat
<petr_riga. aur. exod. 1082>	Iudaice plebis et sua uerba serat.
<petr_riga. aur. exod. 1083>	Bis quinis obolis culpas mundare iubentur:
<petr_riga. aur. exod. 1084>	Mundaris legis iussa tenendo decem.
<petr_riga. aur. exod. 1085>	Vnum fers obolum si non occideris ullum;
<petr_riga. aur. exod. 1086>	Binos, non mechans; tres, mala furta cauens;
<petr_riga. aur. exod. 1087>	Sic currens, quot iussa tenes, obolos tot habebis,
<petr_riga. aur. exod. 1088>	A culpa quorum munere mundus eris.
<petr_riga. aur. exod. 1089>	Hec ad mensuram templi dare quisque iubetur,
<petr_riga. aur. exod. 1090>	Nam solet in templo iussio dena legi.

<petr_riga. aur. exod. tit.>	Diues non addet ad medium, et pauper nil minuet
<petr_riga. aur. exod. 1091>	Ad medium sicli diues nil addere querat,
<petr_riga. aur. exod. 1092>	Nec pauper minuat; lector utrumque notet:
<petr_riga. aur. exod. 1093>	Diues nil addit si iussa decem bene seruans,
<petr_riga. aur. exod. 1094>	Et legat et teneat omne quod illa notant;
<petr_riga. aur. exod. 1095>	Nil minuit pauper quia, si delinquit in uno,
<petr_riga. aur. exod. 1096>	Tanquam cunctorum dicitur esse reus.

<petr_riga. aur. exod. tit.>	locutus est Dominus ad Moysen: facies labrum eneum
<petr_riga. aur. exod. 1097>	Precipit hinc ex ere labrum fieri Deus,
<petr_riga. aur. exod. 1098>	In quo Aaron cum pueris se lauet eius aquis:
<petr_riga. aur. exod. 1099>	Labrum baptismum notat in quo quisque fidelis
<petr_riga. aur. exod. 1100>	Mersus et ablutus, crimina cuncta lauat.
<petr_riga. aur. exod. 1101>	Denotat es uocis sonitum quia quisque fateri
<petr_riga. aur. exod. 1102>	Debet in ore fidem, quem sacra mundat aqua;
<petr_riga. aur. exod. 1103>	Sufficit infanti simplex responsio testis,
<petr_riga. aur. exod. 1104>	Sed crescens teneat noce uel ore fidem.
<petr_riga. aur. exod. 1105>	Vel lacrimas aqua denotat hec, ut siquis ad aram
<petr_riga. aur. exod. 1106>	Accedat culpas fletibus ante lauet.

<petr_riga. aur. exod. tit.>	locutus est Dominus ad Moysen: sume tibi aromata
<petr_riga. aur. exod. 1107>	Precipitur Moysi quod aromata sumat, inungat
<petr_riga. aur. exod. 1108>	Inde sacerdotes sanctificetque Deo.
<petr_riga. aur. exod. 1109>	Vt fiat prudens, iustus, fortis, moderatus
<petr_riga. aur. exod. 1110>	Presul, uel maior uel minor, ista docent.
<petr_riga. aur. exod. 1111>	His iungas oleum, quod Sanctum Pneuma figurat;
<petr_riga. aur. exod. 1112>	Ad plenum Sancto Pneumate sanctus eris.
<petr_riga. aur. exod. 1113>	Hoc oleo, testante Dauid, Christus fuit unctus,
<petr_riga. aur. exod. 1114>	Vnguine letitie cum Pater unxit eum.

<petr_riga. aur. exod. tit.>	caro hominis non ungetur ex eo
<petr_riga. aur. exod. 1115>	Non ungentur eo carnes hominis quia Sancti
<petr_riga. aur. exod. 1116>	Flaminis unguentum carnea corda fugit.
<petr_riga. aur. exod. 1117>	Lege sacerdotes regesque iubente dicabat
<petr_riga. aur. exod. 1118>	Vnctio legalis; lex noua complet idem.
<petr_riga. aur. exod. 1119>	Non unguntur eo qui culpam Simonis equant,
<petr_riga. aur. exod. 1120>	Qui uendunt uel emunt, non sacra gratis habent.

<petr_riga. aur. exod. tit.>	ob hoc exterminabitur de populo Dei
<petr_riga. aur. exod. 1121>	Exulat hic de plebe Dei, qui peccat in istis:
<petr_riga. aur. exod. 1122>	Tales excludit Christus ab ede sacra.

<petr_riga. aur. exod. tit.>	hactenus de unguento; dixitque Dominus: sume tibi aromata
<petr_riga. aur. exod. 1123>	Verba noue legis species et aromata signant,
<petr_riga. aur. exod. 1124>	Ex quibus in mundo spirat amenus odor;
<petr_riga. aur. exod. 1125>	Paulus in his sapiens fuit unguentarius, eque
<petr_riga. aur. exod. 1126>	Singula dispensans et bene scripta tenens.

<petr_riga. aur. exod. tit.>	in eo, inquit, loco apparebo tibi
<petr_riga. aur. exod. 1127>	In quo se dicit Deus apparere, beatos
<petr_riga. aur. exod. 1128>	Scripture libros exprimit ille locus.

<petr_riga. aur. exod. tit.>	tales compositiones non facietis in usus uestros
<petr_riga. aur. exod. 1129>	Non talis uestros confectio fiat in usus,
<petr_riga. aur. exod. 1130>	Vt tua non queras sed lucra sola Dei.

<petr_riga. aur. exod. tit.>	locutus est Dominus: ecce uocaui te ex nomine Beseleel
<petr_riga. aur. exod. 1131>	Beseleel sonat umbra Dei Christique figurat
<petr_riga. aur. exod. 1132>	Discipulos, quorum nos documenta tegunt;
<petr_riga. aur. exod. 1133>	Nostros istorum doctrina refrigerat estus
<petr_riga. aur. exod. 1134>	Et uelut umbra Dei nos recreando leuat;
<petr_riga. aur. exod. 1135>	Hos ueluti proprios ex nomine, Christe, uocasti,
<petr_riga. aur. exod. 1136>	Per quos ecclesie stat solidata domus.
<petr_riga. aur. exod. 1137>	Forma tabernaculi, candelabri decus, arche
<petr_riga. aur. exod. 1138>	Laus, mense species - singula scripta patent.

<petr_riga. aur. exod. tit.>	locutus est Dominus: dic filiis Israel ut sabbata mea etc.
<petr_riga. aur. exod. 1139>	Ecce uide quod ait Moysi Deus: "Vt mea seruent
<petr_riga. aur. exod. 1140>	Sabbata Iudei, uoce iubeto mei."
<petr_riga. aur. exod. 1141>	Sabbata non seruat qui non a crimine cessat;
<petr_riga. aur. exod. 1142>	Sabbata custodit qui bona semper agit.
<petr_riga. aur. exod. 1143>	Sabbata cum dicit mea, non intellige festa
<petr_riga. aur. exod. 1144>	Iudei sed opus iusti iustitiamque Dei.

<petr_riga. aur. exod. tit.>	completis huiusmodi sermonibus
<petr_riga. aur. exod. 1145>	Fine dato uerbis, lex est data, consita petris,
<petr_riga. aur. exod. 1146>	Saxea Iudeis corda fuisse notans.

<petr_riga. aur. exod. tit.>	videns autem populus quod moram faceret
<petr_riga. aur. exod. 1147>	Plebs mirata moras Moysi, consurgit in Aaron,
<petr_riga. aur. exod. 1148>	Acriter insistens formet ut ille deum,
<petr_riga. aur. exod. 1149>	Qui precedat eos, cui credant, cui sacra prestent,
<petr_riga. aur. exod. 1150>	A quo responsum consiliumue petant.
<petr_riga. aur. exod. 1151>	Sexus feminei spoliantur inauribus aures;
<petr_riga. aur. exod. 1152>	Hoc Aaron auro format in igne bouem.
<petr_riga. aur. exod. 1153>	Dat sacra plebs, comedit, bibit, et post pocula ludit,
<petr_riga. aur. exod. 1154>	Plectra mouens inde psallit et inde salit.
<petr_riga. aur. exod. 1155>	O sceleris grauitas! Hominumque bouumque Creator
<petr_riga. aur. exod. 1156>	Spernitur, et ficto dant holocausta boui.
<petr_riga. aur. exod. 1157>	Aurum diuino quisquis preponit honori,
<petr_riga. aur. exod. 1158>	Supplicat hic auro thurificatque boui.
<petr_riga. aur. exod. 1159>	Sic Deus ad Moysen, "Tua plebs peccauit; adorant
<petr_riga. aur. exod. 1160>	Quem fecere deum, dedecus immo meum l
<petr_riga. aur. exod. 1161>	Est tua, non mea, plebs quia non credit michi, signa
<petr_riga. aur. exod. 1162>	Pristina nec recolit nec mea sacra colit;
<petr_riga. aur. exod. 1163>	Ergo meum noli precibus retinere furorem,
<petr_riga. aur. exod. 1164>	Vt mea uipeream deleat ira tribum."
<petr_riga. aur. exod. 1165>	Supplicat ille tamen et motum detinet ire,
<petr_riga. aur. exod. 1166>	Sedauitque Deum uox lacrimosa precum.
<petr_riga. aur. exod. 1167>	Quos habeat fructus supplex oratio iusti,
<petr_riga. aur. exod. 1168>	In precibus Moysi quisque notare potest.
<petr_riga. aur. exod. 1169>	Descendit Moyses, tabulis infixa duabus,
<petr_riga. aur. exod. 1170>	Scripta Dei digito, iussa beata ferens.
<petr_riga. aur. exod. 1171>	Aure choros populi ludentis percipit, iram
<petr_riga. aur. exod. 1172>	Concipit, os uituli conspicit, inde fremit;
<petr_riga. aur. exod. 1173>	Excussit tabulas, excussas fregit, abegit
<petr_riga. aur. exod. 1174>	Fractas; in uitulum seuit eumque rapit,
<petr_riga. aur. exod. 1175>	Comminuit, commiscet aquis, potum dat Hebreis,
<petr_riga. aur. exod. 1176>	Exeat ut fedus per loca feda deus.
<petr_riga. aur. exod. 1177>	Denotat hic auri cor Hebrei potus auari,
<petr_riga. aur. exod. 1178>	Qui sitiens aurum, primitus ecce bibit.
<petr_riga. aur. exod. 1179>	Consonat hoc crassi titulo: "Quod corde sitisti
<petr_riga. aur. exod. 1180>	Viuens, hoc aurum mortuus ore bibis."
<petr_riga. aur. exod. 1181>	Hebrei tradunt Moysen fecisse quod audis
<petr_riga. aur. exod. 1182>	Vt sciret solos hac ratione reos,
<petr_riga. aur. exod. 1183>	Nam rutilans auro monstrabat barba nocentes,
<petr_riga. aur. exod. 1184>	Dum patulo latices fluminis ore bibunt.
<petr_riga. aur. exod. 1185>	Aurum quod fudit Aaron descendit eorum
<petr_riga. aur. exod. 1186>	In barbas tantum qui coluere bouem.
<petr_riga. aur. exod. 1187>	Nequitie plumbum barbe monstratur in auro,
<petr_riga. aur. exod. 1188>	Et culpe pondus aurea barba docet.
<petr_riga. aur. exod. 1189>	Horum uiginti tria milia deuorat ensis,
<petr_riga. aur. exod. 1190>	Et cruor effusus consecrat arma Leui;
<petr_riga. aur. exod. 1191>	Stirps collecta Leui statuit supra femur ensem,
<petr_riga. aur. exod. 1192>	Ac homines cedens, non homicida fuit.
<petr_riga. aur. exod. 1193>	Carnis amor femur est, gladio doctrina notatur,
<petr_riga. aur. exod. 1194>	Doctores signat plebs animosa Leui.
<petr_riga. aur. exod. 1195>	Imponit doctor gladium femori quia molli
<petr_riga. aur. exod. 1196>	Preponit carni fortia uerba Dei;
<petr_riga. aur. exod. 1197>	Recte doctores facto signantur in illo,
<petr_riga. aur. exod. 1198>	Ecclesie gladio qui mala summa secant.
<petr_riga. aur. exod. 1199>	Qui scelus ulcisci studet ex pietate malosque
<petr_riga. aur. exod. 1200>	Conuertit, Domino consecrat ille manus.
<petr_riga. aur. exod. 1201>	"Plebs peccauit," ait Moyses. "Dimitte reatum
<petr_riga. aur. exod. 1202>	Vel me de libro, Rex bone, tolle tuo."
<petr_riga. aur. exod. 1203>	Mens Domini liber est, que iustos continet omnes,
<petr_riga. aur. exod. 1204>	Hos retinens scriptos qui bona semper agunt.
<petr_riga. aur. exod. 1205>	Crimina mortis habens, de libro raditur isto
<petr_riga. aur. exod. 1206>	Si lacrimis prauum radere nolit opus.
<petr_riga. aur. exod. 1207>	Cum dicat "dele," non se tamen esse ueretur
<petr_riga. aur. exod. 1208>	Delendum Moyses, crimina nulla gerens.
<petr_riga. aur. exod. 1209>	Non iram Domini presens bouis ultio sedat;
<petr_riga. aur. exod. 1210>	Penas in mundi fine minatur adhuc.
<petr_riga. aur. exod. 1211>	Sic Dominus Moysi, "Descende; tuos meus ibit
<petr_riga. aur. exod. 1212>	Angelus ante greges ad loca plena fauis;
<petr_riga. aur. exod. 1213>	Non ibo, non ascendam, quia nescia duram
<petr_riga. aur. exod. 1214>	Flectere ceruicem plebs michi dura manet."
<petr_riga. aur. exod. 1215>	Plebs, hoc audito sermone, gemendo querelas
<petr_riga. aur. exod. 1216>	Excitat, undosis fletibus ora rigat.
<petr_riga. aur. exod. 1217>	Rursus ait Dominus, "Semel adueniens simul omnes
<petr_riga. aur. exod. 1218>	Perdam; nudentur cultibus ergo suis."
<petr_riga. aur. exod. 1219>	Aduentum Christi notat hic aduentus utrumque,
<petr_riga. aur. exod. 1220>	Cum deleta fuit plebs inimica Deo:
<petr_riga. aur. exod. 1221>	Lex perit in primo cum Titus delet Hebreos;
<petr_riga. aur. exod. 1222>	Destruet in mundi fine gehenna reos.
<petr_riga. aur. exod. 1223>	Letos deponunt cultus, et ueste doloris
<petr_riga. aur. exod. 1224>	Induitur populus ad loca montis Horeb.
<petr_riga. aur. exod. 1225>	Coruum signat Horeb; bene congruit ille dolenti:
<petr_riga. aur. exod. 1226>	Iste colore niger, ille dolore niger.

<petr_riga. aur. exod. tit.>	de extensione tabernaculi
<petr_riga. aur. exod. 1227>	Inde tabernaculum procul extra castra tetendit
<petr_riga. aur. exod. 1228>	Legifer, ostendens hinc procul esse Deum,
<petr_riga. aur. exod. 1229>	Nam uelut in psalmo puer est citharista locutus:
<petr_riga. aur. exod. 1230>	"A peccante procul dicitur esse salus."
<petr_riga. aur. exod. 1231>	Culpa quidem longe facit esse Deum, prope uirtus:
<petr_riga. aur. exod. 1232>	Displicet ista Deo, placat et ista Deum.
<petr_riga. aur. exod. 1233>	Grande tabernaculum quod Beseleel fabricauit
<petr_riga. aur. exod. 1234>	Non erat hoc; aliud esse putatur opus.
<petr_riga. aur. exod. 1235>	 Federis est istud, in quo Dominum prece tangit
<petr_riga. aur. exod. 1236>	Legifer ut populum federet ille Deo.
<petr_riga. aur. exod. 1237>	Hic Deus apparens nubisque columpna figurat
<petr_riga. aur. exod. 1238>	Velatum carnis nube uenire Deum.

<petr_riga. aur. exod. tit.>	cum reuerteretur in castra, Iosue manebat in tabernaculo
<petr_riga. aur. exod. 1239>	Cum foris egreditur Moyses, Iosue manet intus:
<petr_riga. aur. exod. 1240>	Christus in ecclesia sic sine fine manet.

<petr_riga. aur. exod. tit.>	dixit Moyses ad Dominum: precipis ut educam populum istum, et indica michi quem missurus es cum dixeris: noui te ex nomine
<petr_riga. aur. exod. 1241>	Audierat Moyses, "Tecum meus angelus ibit;"
<petr_riga. aur. exod. 1242>	Nunc petit ut melius indicet illud ei.
<petr_riga. aur. exod. 1243>	Genti cuique suus custos datur angelus; hinc est
<petr_riga. aur. exod. 1244>	Quod gens Iudee sub Michaele iacet.
<petr_riga. aur. exod. 1245>	Nemo nisi Michael adiutor in omnibus istis
<petr_riga. aur. exod. 1246>	Extitit: in libris hoc Danielis habes.

<petr_riga. aur. exod. tit.>	noui te ex nomine
<petr_riga. aur. exod. 1247>	Hunc Deus agnoscit ex nomine quem sibi gratum
<petr_riga. aur. exod. 1248>	Efficit et dignum reddit amore suo.

<petr_riga. aur. exod. tit.>	ostende michi faciem tuam. Et Dominus: facies mea precedet te
<petr_riga. aur. exod. 1249>	Qui gressu morum sequitur quo uult Deus, illum
<petr_riga. aur. exod. 1250>	Precedit uultus auxiliumque Dei.

<petr_riga. aur. exod. tit.>	dixit Moyses: si tu non ipse precedas, non educar nos
<petr_riga. aur. exod. 1251>	"Nullos celestes nobiscum mitte ministros;
<petr_riga. aur. exod. 1252>	Tu sis Dux, tu Rex, tu Via, tuque Comes."

<petr_riga. aur. exod. tit.>	et ait: ostende michi gloriam tuam
<petr_riga. aur. exod. 1253>	"Quod petis, O Moyses, uiuenti non datur ulli;
<petr_riga. aur. exod. 1254>	Post uitam dabitur uisio talis ei."

<petr_riga. aur. exod. tit.>	respondet: ego ostendam omne bonum
<petr_riga. aur. exod. 1255>	Omne bonum summumque bonum mercesque bonorum
<petr_riga. aur. exod. 1256>	Est Deus; hec confert uisio sola Dei.

<petr_riga. aur. exod. tit.>	miserebor cui uoluero
<petr_riga. aur. exod. 1257>	"Ne pro plebe rogas, cuius cor te latet; eque
<petr_riga. aur. exod. 1258>	Iudico; non clemens huic ero, corda scio;
<petr_riga. aur. exod. 1259>	Huic pius, huic dulcis, huic clemens, huicque beatus
<petr_riga. aur. exod. 1260>	Efficiar mundo qui michi corde placet."

<petr_riga. aur. exod. tit.>	ecce, inquit, locus apud me; stabis supra petram. Cumque transibit gloria mea, ponam te in foramine petre,  et uidebis posteriora mea
<petr_riga. aur. exod. 1261>	Terga suprema Dei cerni concessa supremum
<petr_riga. aur. exod. 1262>	Designant tempus quo petra Christus adest.

<petr_riga. aur. exod. tit.>	in foramine petre
<petr_riga. aur. exod. 1263>	Petra forata fuit quia clauis Christus et hasta
<petr_riga. aur. exod. 1264>	In cruce transfixus, uulnera quinque tulit.

<petr_riga. aur. exod. tit.>	precide, ait Deus, tibi duas tabulas
<petr_riga. aur. exod. 1265>	Prime franguntur tabule; fractura priorum
<petr_riga. aur. exod. 1266>	Signat quod fuerit lex quasi fracta uetus.
<petr_riga. aur. exod. 1267>	His tabulis quas non lesit fractura notatur
<petr_riga. aur. exod. 1268>	Lex noua, que Christi firma uigore manet.

<petr_riga. aur. exod. tit.>	qui reddis iniquitatem patrum filiis
<petr_riga. aur. exod. 1269>	Ramos corrumpit radix, uitiumque paternum
<petr_riga. aur. exod. 1270>	Redditur in pueros et facit esse reos:
<petr_riga. aur. exod. 1271>	Culpa prioris Ade nascentes uulnerat omnes
<petr_riga. aur. exod. 1272>	Donec sanet eos unda Sequentis Ade.

<petr_riga. aur. exod. tit.>	videntibus cunctis faciam signa que non sunt uisa
<petr_riga. aur. exod. 1273>	Que sunt signa quibus non illustrauit Hebreos
<petr_riga. aur. exod. 1274>	Illa Dei uirtus, illa timenda manus?
<petr_riga. aur. exod. 1275>	Signa decem Pharao tremuit, siccum mare fluctus
<petr_riga. aur. exod. 1276>	Siccari stupuit, pro dape manna pluit,
<petr_riga. aur. exod. 1277>	Pauit eos ueniens austro perflante coturnix,
<petr_riga. aur. exod. 1278>	Rupem dirumpens petra fluenta dedit.
<petr_riga. aur. exod. 1279>	Ergo, quod est signum quod uisum non erat? Illud
<petr_riga. aur. exod. 1280>	Certe quod Dominus querere iussit Achaz:
<petr_riga. aur. exod. 1281>	"Propterea signum Dominus uobis dabit: 'Ecce
<petr_riga. aur. exod. 1282>	Virgo concipiet, Emmanuel pariet.'"
<petr_riga. aur. exod. 1283>	Hec Dominus docuit ut Hebreus uerba notaret
<petr_riga. aur. exod. 1284>	Vtque fidem signo uirginis ille daret.

<petr_riga. aur. exod. tit.>	non apparebis uacuus in conspectu meo
<petr_riga. aur. exod. 1285>	Ante Deum uacuus nemo ueniat, quia nullus
<petr_riga. aur. exod. 1286>	Expers uirtutis debet adesse Deo.

<petr_riga. aur. exod. tit.>	sollempnitatem hebdomadarum
<petr_riga. aur. exod. 1287>	Septima lux celebris, hebdomada septima festis
<petr_riga. aur. exod. 1288>	Insita, festiuus septimus annus erit;
<petr_riga. aur. exod. 1289>	Multiplicatus item per septem septimus annus
<petr_riga. aur. exod. 1290>	Precipitur populo, lege iubente Dei.

<petr_riga. aur. exod. tit.>	tribus temporibus anni
<petr_riga. aur. exod. 1291>	Pascha sacrum primo, Pentecostenque secundo,
<petr_riga. aur. exod. 1292>	Festa Tabernaculi tertio iussa coli.

<petr_riga. aur. exod. tit.>	moratus est Moyses quadraginta diebus
<petr_riga. aur. exod. 1293>	Stando quater denis Moyses in monte diebus,
<petr_riga. aur. exod. 1294>	Cornutus rediit, scripta secunda ferens;
<petr_riga. aur. exod. 1295>	Promebat radios facies cornuta nitentes,
<petr_riga. aur. exod. 1296>	Nec poterat tantum turba uidere decus.
<petr_riga. aur. exod. 1297>	Internum sensum faciei gloria signat,
<petr_riga. aur. exod. 1298>	In quo Iudeus figere corda nequit.
<petr_riga. aur. exod. 1299>	Stante super faciem Moysi uelamine simplex
<petr_riga. aur. exod. 1300>	Littera signatur, quam synagoga tenet,
<petr_riga. aur. exod. 1301>	Sed nos abstersa caligine mystica legis
<petr_riga. aur. exod. 1302>	Cernimus, in nobis sol sine nube nitet.

<petr_riga. aur. exod. tit.>	omnes uiri et mulieres obtulerunt dona
<petr_riga. aur. exod. 1303>	Feminei sexus deuotio siue uirilis
<petr_riga. aur. exod. 1304>	Offert sponte suum munus in edis opus:
<petr_riga. aur. exod. 1305>	Infirmas mentes muliebria dona, uirorum
<petr_riga. aur. exod. 1306>	Munera iustorum fortia facta notant.

<petr_riga. aur. exod. tit.>	armillas, inaures, anulos, dextralia, uas auri, iacinctum, purpuram, coccum, byssum, pilos caprarum
<petr_riga. aur. exod. 1307>	Fortiter astringens fortes armilla lacertos
<petr_riga. aur. exod. 1308>	Fortis doctoris forte figurat opus.
<petr_riga. aur. exod. 1309>	Si uerbo Domini quis obedit, prebet inaurem,
<petr_riga. aur. exod. 1310>	Implens deuoto corde quod aure capit.
<petr_riga. aur. exod. 1311>	Anulus archani signat signacula uerbi,
<petr_riga. aur. exod. 1312>	Non debemus enim cuique profunda loqui.
<petr_riga. aur. exod. 1313>	Ornamenta manus dextre, dextralia dextros
<petr_riga. aur. exod. 1314>	Insinuant actus, nulla sinistra notant.
<petr_riga. aur. exod. 1315>	Vas auri mens est sapiens, spes summa iacinctus,
<petr_riga. aur. exod. 1316>	Iustitie uirtus purpura, coccus amor,
<petr_riga. aur. exod. 1317>	Byssus munda caro, capreque pili, quibus asper
<petr_riga. aur. exod. 1318>	Texitur ornatus, aspera uita patrum.
<petr_riga. aur. exod. 1319>	Hoc domus ecclesie splendore coruscat et instar
<petr_riga. aur. exod. 1320>	Pauonis uario picta colore micat.

<petr_riga. aur. exod. tit.>	ecce uocauit Dominus Beseleel ex nomine de tribu Iuda filium Huri, Oliab quoque etc.
<petr_riga. aur. exod. 1321>	Beseleel sonat umbra Dei, protectio patris
<petr_riga. aur. exod. 1322>	Est Oliab: doctos signat uterque uiros;
<petr_riga. aur. exod. 1323>	Doctor quippe Patris Summi protectus ab umbra,
<petr_riga. aur. exod. 1324>	Semper in ecclesia uerba sacrata docet.
<petr_riga. aur. exod. 1325>	De Iuda trahit ille genus, de Dan genus iste,
<petr_riga. aur. exod. 1326>	Nec res doctori dissonat ista bono:
<petr_riga. aur. exod. 1327>	Iudas nempe sonat confessio, iudicium Dan:
<petr_riga. aur. exod. 1328>	Predicat ista duo doctor ubique bonus.

<petr_riga. aur. exod. tit.>	postquam completa sunt omnia etc.
<petr_riga. aur. exod. 1329>	Omnibus expletis Domini descendit ibidem
<petr_riga. aur. exod. 1330>	Gloria, celesti nube tegente domum.
<petr_riga. aur. exod. 1331>	Tempore lucis adest illic presentia nubis;
<petr_riga. aur. exod. 1332>	Tempore noctis adest splendidus ignis ibi.
<petr_riga. aur. exod. 1333>	Lux uitam iusti, nox uitam signat iniqui,
<petr_riga. aur. exod. 1334>	Nubes blanditur, terror in igne manet,
<petr_riga. aur. exod. 1335>	Nam Deus est blandus iustis et durus iniquis;
<petr_riga. aur. exod. 1336>	Hos in nube leuat, hos Deus igne cremat.
<petr_riga. aur. exod. 1337>	Sed pietas Christi nos igni subtrahat isti,
<petr_riga. aur. exod. 1338>	Crimina nostra lauet, nos super astra leuet.