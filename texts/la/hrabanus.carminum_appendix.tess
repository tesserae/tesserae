<hraban. carm_app. 1.1>	Alta res, magnumque bonum, salubre.
<hraban. carm_app. 1.2>	Munus ex alto veniens, supernum
<hraban. carm_app. 1.3>	Conditoris maxime ius potentis,
<hraban. carm_app. 1.4>	Lux pia mundi.
<hraban. carm_app. 1.5>	Caritas praeclara tonantis, atque
<hraban. carm_app. 1.6>	Ardor et communio trinitatis,
<hraban. carm_app. 1.7>	Cuncta virtus rite regens potens lex
<hraban. carm_app. 1.8>	Agmina caeli.
<hraban. carm_app. 1.9>	Haec creaturae fuit alma origo,
<hraban. carm_app. 1.10>	Nam per hanc caelestia condita extant,
<hraban. carm_app. 1.11>	Et maris terraeque simul reperta
<hraban. carm_app. 1.12>	Germina constant.
<hraban. carm_app. 1.13>	Haec Adam primum dedit in se habere,
<hraban. carm_app. 1.14>	En dei exemplar, fieretque imago
<hraban. carm_app. 1.15>	Conditoris, praeposuitque toto hunc
<hraban. carm_app. 1.16>	Conditor orbi.
<hraban. carm_app. 1.17>	Haec prophetas et patri- fecit -archas,
<hraban. carm_app. 1.18>	Cum sacro spiramine eos replevit,
<hraban. carm_app. 1.19>	Ut salutarem pie praedicarent
<hraban. carm_app. 1.20>	Dogmate Christum.
<hraban. carm_app. 1.21>	Haecque huc descendere fecit ipsum
<hraban. carm_app. 1.22>	Filium summi patris ad medelam,
<hraban. carm_app. 1.23>	Ut supernam terrigenamque plebem
<hraban. carm_app. 1.24>	Iungeret auctor.
<hraban. carm_app. 1.25>	Haec pati Christum cruce, haec flagella,
<hraban. carm_app. 1.26>	Sputa, spinas, ferre dedit sepulcrum
<hraban. carm_app. 1.27>	Atque victorem fore, deque morte
<hraban. carm_app. 1.28>	Surgere fecit.
<hraban. carm_app. 1.29>	Haec Pauli regnum dedit esse apertum,
<hraban. carm_app. 1.30>	Christus ex quo celsa petit, sequentes
<hraban. carm_app. 1.31>	Eius et vestigia fecit omnes
<hraban. carm_app. 1.32>	Scandere caelum.
<hraban. carm_app. 1.33>	Spiritum sanctum dedit haec ab arce
<hraban. carm_app. 1.34>	Pentecostes, sicque sacravit.
<hraban. carm_app. 1.35>	Primitivum, cum paracletus agmen
<hraban. carm_app. 1.36>	Visitat orbe.
<hraban. carm_app. 1.37>	Haec salubrem dirigit et cohortem,
<hraban. carm_app. 1.38>	Primitus Christi comites dehincque
<hraban. carm_app. 1.39>	Praedicatores fidei, ut salutem
<hraban. carm_app. 1.40>	Mundus haberet.
<hraban. carm_app. 1.41>	Martyres cum virginibus paravit
<hraban. carm_app. 1.42>	Ad honorem regis in arce magni,
<hraban. carm_app. 1.43>	Christianam ducit ad astra plebem ad
<hraban. carm_app. 1.44>	Gaudia vitae.
<hraban. carm_app. 1.45>	Corpus haec Christi copulans adunat,
<hraban. carm_app. 1.46>	Membra cum membris sociat valenter,
<hraban. carm_app. 1.47>	Membra supponit capiti, caput cum
<hraban. carm_app. 1.48>	Corpore iungit.
<hraban. carm_app. 1.49>	Ecce haec dilectio, vera haec arx,
<hraban. carm_app. 1.50>	Summa virtutum, caput et regina,
<hraban. carm_app. 1.51>	Plenitudo haec legis et utriusque
<hraban. carm_app. 1.52>	Fons bonitatis.
<hraban. carm_app. 1.53>	Nemo viventum sine hac videbit
<hraban. carm_app. 1.54>	Regis aeterni faciem, sed atra
<hraban. carm_app. 1.55>	Introibit Tartara, torret hunc quo
<hraban. carm_app. 1.56>	Inferus ardens.
<hraban. carm_app. 1.57>	Hancque mandatum vocitat novum auctor.
<hraban. carm_app. 1.58>	Hanc habere eius comites iubebat
<hraban. carm_app. 1.59>	Valde, hinc nos hanc habeamus omnes
<hraban. carm_app. 1.60>	Pectore puro.

<hraban. carm_app. 2.1.1>	Lumen clarum rite fulget
<hraban. carm_app. 2.1.2>	Orto magno sydere,
<hraban. carm_app. 2.1.3>	Quod per totum splendet orbem,
<hraban. carm_app. 2.1.4>	Umbras noctis aufugans.
<hraban. carm_app. 2.1.5>	Christo nato rege magno,
<hraban. carm_app. 2.1.6>	Totus orbis gaudeat.
<hraban. carm_app. 2.2.1>	Dux de Iuda, quem propheta
<hraban. carm_app. 2.2.2>	Olim iam praedixerat,
<hraban. carm_app. 2.2.3>	Laetus nobis ecce venit,
<hraban. carm_app. 2.2.4>	Bethlem nascens inclita.
<hraban. carm_app. 2.2.5>	Christo nato rege magno,
<hraban. carm_app. 2.2.6>	Totus orbis gaudeat.
<hraban. carm_app. 2.3.1>	Hunc regalis virgo mater,
<hraban. carm_app. 2.3.2>	Partu gaudens edidit,
<hraban. carm_app. 2.3.3>	Quem Gabrihel nuntiavit
<hraban. carm_app. 2.3.4>	Salvatorem gentium.
<hraban. carm_app. 2.3.5>	Christo nato rege magno,
<hraban. carm_app. 2.3.6>	Totus orbis gaudeat.
<hraban. carm_app. 2.4.1>	Cum pastores excubantes
<hraban. carm_app. 2.4.2>	Cura mordet nam gregis,
<hraban. carm_app. 2.4.3>	Clarus ipsos ad laetandum
<hraban. carm_app. 2.4.4>	Exortatur nuntius.
<hraban. carm_app. 2.4.5>	Christo nato rege magno,
<hraban. carm_app. 2.4.6>	Totus orbis gaudeat.
<hraban. carm_app. 2.5.1>	Concinebat angelorum
<hraban. carm_app. 2.5.2>	Turba laeta laudibus,
<hraban. carm_app. 2.5.3>	Terrae pacem praedicantes,
<hraban. carm_app. 2.5.4>	Caelo reddunt gloriam.
<hraban. carm_app. 2.5.5>	Christo nato rege magno,
<hraban. carm_app. 2.5.6>	Totus orbis gaudeat.
<hraban. carm_app. 2.6.1>	O stupendum mirandumque
<hraban. carm_app. 2.6.2>	Sacramentum gloriae,
<hraban. carm_app. 2.6.3>	Quod tonantem supra cuncta
<hraban. carm_app. 2.6.4>	Virgo gestat parvula.
<hraban. carm_app. 2.6.5>	Christo nato rege magno,
<hraban. carm_app. 2.6.6>	Totus orbis gaudeat.
<hraban. carm_app. 2.7.1>	Factor caeli, terrae factor,
<hraban. carm_app. 2.7.2>	Vulva est clausus feminae,
<hraban. carm_app. 2.7.3>	Auctor summus angelorum
<hraban. carm_app. 2.7.4>	Fit praesepe conditus.
<hraban. carm_app. 2.7.5>	Christo nato rege magno,
<hraban. carm_app. 2.7.6>	Totus orbis gaudeat.
<hraban. carm_app. 2.8.1>	Palmo caelum qui metitur,
<hraban. carm_app. 2.8.2>	Terram claudit pugili,
<hraban. carm_app. 2.8.3>	Pannis paucis obvolutus,
<hraban. carm_app. 2.8.4>	Infans vagit parvulus.
<hraban. carm_app. 2.8.5>	Christo nato rege magno,
<hraban. carm_app. 2.8.6>	Totus orbis gaudeat.
<hraban. carm_app. 2.9.1>	Quae divisit lucem ab umbris
<hraban. carm_app. 2.9.2>	Summi primum dextera.
<hraban. carm_app. 2.9.3>	Matris mammas ecce tractat,
<hraban. carm_app. 2.9.4>	Lactis potum quaesitans.
<hraban. carm_app. 2.9.5>	Christo nato rege magno,
<hraban. carm_app. 2.9.6>	Totus orbis gaudeat.
<hraban. carm_app. 2.10.1>	Os praeclarum conditoris,
<hraban. carm_app. 2.10.2>	Quod formavit saeculum,
<hraban. carm_app. 2.10.3>	En admotum nunc libenter
<hraban. carm_app. 2.10.4>	Sugit matris ubera.
<hraban. carm_app. 2.10.5>	Christo nato rege magno,
<hraban. carm_app. 2.10.6>	Totus orbis gaudeat.
<hraban. carm_app. 2.11.1>	O beata mater Christi,
<hraban. carm_app. 2.11.2>	David stirpis femina,
<hraban. carm_app. 2.11.3>	Tu laus orbis et regina;
<hraban. carm_app. 2.11.4>	Laeta virgo Maria.
<hraban. carm_app. 2.11.5>	Christo nato rege magno,
<hraban. carm_app. 2.11.6>	Totus orbis gaudeat.
<hraban. carm_app. 2.12.1>	Votis adsis tu piorum,
<hraban. carm_app. 2.12.2>	Omne servans saeculum,
<hraban. carm_app. 2.12.3>	Patriarchis et prophetis
<hraban. carm_app. 2.12.4>	Laus corona gloriae.
<hraban. carm_app. 2.12.5>	Christo nato rege magno,
<hraban. carm_app. 2.12.6>	Totus orbis gaudeat.
<hraban. carm_app. 2.13.1>	Ecce sperant laetabunda,
<hraban. carm_app. 2.13.2>	Angelorum agmina,
<hraban. carm_app. 2.13.3>	Christi plebem quod gubernes,
<hraban. carm_app. 2.13.4>	Archanorum conscia.
<hraban. carm_app. 2.13.5>	Christo nato rege magno,
<hraban. carm_app. 2.13.6>	Totus orbis gaudeat.
<hraban. carm_app. 2.14.1>	Nam te, virgo caelebs, nupta,
<hraban. carm_app. 2.14.2>	Sexus omnis appetit,
<hraban. carm_app. 2.14.3>	Tu parentes atque natos
<hraban. carm_app. 2.14.4>	Deprecando protege.
<hraban. carm_app. 2.14.5>	Christo nato rege magno,
<hraban. carm_app. 2.14.6>	Totus orbis gaudeat.
<hraban. carm_app. 2.15.1>	Gaudet caelum cum supernis
<hraban. carm_app. 2.15.2>	Angelorum milibus,
<hraban. carm_app. 2.15.3>	Omnis terrae plenitudo,
<hraban. carm_app. 2.15.4>	Pontus, astra, flumina.
<hraban. carm_app. 2.15.5>	Christo nato rege magno
<hraban. carm_app. 2.15.6>	Totus orbis gaudeat.

<hraban. carm_app. 3.1.1>	Carmina psallere voce lyra,
<hraban. carm_app. 3.1.2>	Edere tunc iuvat arte melos,
<hraban. carm_app. 3.1.3>	Quomodo lactea turba perit,
<hraban. carm_app. 3.1.4>	Principis impie caesa dolo,
<hraban. carm_app. 3.1.5>	Ipsaque sanguine tincta suo est.
<hraban. carm_app. 3.2.1>	Ast ubi se furiata lues
<hraban. carm_app. 3.2.2>	Excitat, inque necem domini
<hraban. carm_app. 3.2.3>	Provocat invida corda ducis,
<hraban. carm_app. 3.2.4>	Concite mittere cogit eum
<hraban. carm_app. 3.2.5>	Sternere et agmina plura nece.
<hraban. carm_app. 3.3.1>	Ceu leo nam fremit in facinus,
<hraban. carm_app. 3.3.2>	Cuius ab ore tener subito
<hraban. carm_app. 3.3.3>	Effugit agnus in arva procul:
<hraban. carm_app. 3.3.4>	Vertit in innocuum arma gregem,
<hraban. carm_app. 3.3.5>	Atterit, excruciat, lacerat:
<hraban. carm_app. 3.4.1>	Sic Herodes, stimulante chao,
<hraban. carm_app. 3.4.2>	More lupi furibundus, amens,
<hraban. carm_app. 3.4.3>	Parvula millia strage dedit,
<hraban. carm_app. 3.4.4>	Turgidus, horridus atque ferox,
<hraban. carm_app. 3.4.5>	Christus et arma nefanda vitat.
<hraban. carm_app. 3.5.1>	Quis tibi tunc, lanio, ardor erat
<hraban. carm_app. 3.5.2>	Talia cum quoque prospiceres,
<hraban. carm_app. 3.5.3>	Pectore quosve dabas gemitus
<hraban. carm_app. 3.5.4>	Cum puerilia membra secans,
<hraban. carm_app. 3.5.5>	Matribus ipse lugere dabas?
<hraban. carm_app. 3.6.1>	Dux bonus, arbiter egregius,
<hraban. carm_app. 3.6.2>	Sanguine pasceris innocuo,
<hraban. carm_app. 3.6.3>	Corporibus minimis inhians,
<hraban. carm_app. 3.6.4>	Viscera sobria dilaceras,
<hraban. carm_app. 3.6.5>	Gaudia mors aliena dabit.
<hraban. carm_app. 3.7.1>	Ergo age, tortor, adure, seca,
<hraban. carm_app. 3.7.2>	Divide membra coacta luto,
<hraban. carm_app. 3.7.3>	Solvere rem fragilem facile est;
<hraban. carm_app. 3.7.4>	Non penetrat dolor interius:
<hraban. carm_app. 3.7.5>	Mentis in arce manet dominus.
<hraban. carm_app. 3.8.1>	Hic funeris quia causa fuit,
<hraban. carm_app. 3.8.2>	Praemia his super astra dabit;
<hraban. carm_app. 3.8.3>	Tu quoque mortis amator amens,
<hraban. carm_app. 3.8.4>	Mortis in extima iure cadis,
<hraban. carm_app. 3.8.5>	Et gemitum sine fine dabis.
<hraban. carm_app. 3.9.1>	Cedat amor lacrimantum hominum,
<hraban. carm_app. 3.9.2>	Qui celebrare suprema solent,
<hraban. carm_app. 3.9.3>	Flebile cedat et officium:
<hraban. carm_app. 3.9.4>	Martyribus quia regna patent,
<hraban. carm_app. 3.9.5>	Gaudia perpetuoque manent.
<hraban. carm_app. 3.10.1>	O socii, sine fine deum
<hraban. carm_app. 3.10.2>	Carmine iam resonemus eum,
<hraban. carm_app. 3.10.3>	Qui sua munera rite dedit,
<hraban. carm_app. 3.10.4>	Nostra libenter et ipse capit.
<hraban. carm_app. 3.10.5>	Christus et optimus hic deus est.

<hraban. carm_app. 4.1.1>	En caeli rutilant lumine splendida,
<hraban. carm_app. 4.1.2>	Testantur dominum nascere parvulum,
<hraban. carm_app. 4.1.3>	Qui format minima et qui creat ardua,
<hraban. carm_app. 4.1.4>	Regni sceptra tenens, est deus atque homo.
<hraban. carm_app. 4.2.1>	Duxit stella magos mystica quaerere,
<hraban. carm_app. 4.2.2>	Regis pacifici rite cunabula,
<hraban. carm_app. 4.2.3>	Quem Iudaea tenens orbis in ultima
<hraban. carm_app. 4.2.4>	Diffusis radiis nunciat inclyta.
<hraban. carm_app. 4.3.1>	Herodes capiens impius auribus,
<hraban. carm_app. 4.3.2>	Quod rex hic fuerat natus in urbibus
<hraban. carm_app. 4.3.3>	Iudaeae, hunc citius quaerere praecipit
<hraban. carm_app. 4.3.4>	Tristis, moxque neci tradere destinat.
<hraban. carm_app. 4.4.1>	Inventus dominus indice sidere est,
<hraban. carm_app. 4.4.2>	In Bethleem pariter cumque parentibus,
<hraban. carm_app. 4.4.3>	Cui mox ergo magi munera deferunt,
<hraban. carm_app. 4.4.4>	Thus, myrrham, aurum ab Ophir, regi, homini, deo.
<hraban. carm_app. 4.5.1>	Huic, trux ipse licet saeviat horride,
<hraban. carm_app. 4.5.2>	Herodes iubeat caedere parvulos,
<hraban. carm_app. 4.5.3>	Regnum rite suum firmiter undique
<hraban. carm_app. 4.5.4>	Servatur, domino corruit invidus.
<hraban. carm_app. 4.6.1>	En est ista dies munere nobilis,
<hraban. carm_app. 4.6.2>	Baptismo haec domini nobilis extitit,
<hraban. carm_app. 4.6.3>	Quod vinum dominus fecerat ex aqua,
<hraban. carm_app. 4.6.4>	Commendat placide haec sacra dogmata.
<hraban. carm_app. 4.7.1>	Gaudemus pariter mentibus, en precor,
<hraban. carm_app. 4.7.2>	Quod nobis dominus hic pius advenit,
<hraban. carm_app. 4.7.3>	Quod nostra voluit munera sumere,
<hraban. carm_app. 4.7.4>	Quod baptisma dedit, pocula contulit.
<hraban. carm_app. 4.8.1>	Nam rex Christus adest orbis et arbiter,
<hraban. carm_app. 4.8.2>	Lux de luce pia, et pater omnium,
<hraban. carm_app. 4.8.3>	Qui nos ad patriam ducat et optimam,
<hraban. carm_app. 4.8.4>	Et vitae faciat gaudia metere.

<hraban. carm_app. 5.1.1>	Venit deus factus homo,
<hraban. carm_app. 5.1.2>	Exultet omnis natio,
<hraban. carm_app. 5.1.3>	Caelum dedit sidus novum.
<hraban. carm_app. 5.1.4>	Apparet auctor omnium.
<hraban. carm_app. 5.2.1>	Magi ferebant munera,
<hraban. carm_app. 5.2.2>	Primi legati gentium,
<hraban. carm_app. 5.2.3>	Quae cum sacro mysterio
<hraban. carm_app. 5.2.4>	Signant latentis gloriam.
<hraban. carm_app. 5.3.1>	Aurum potentis regmina,
<hraban. carm_app. 5.3.2>	Numen sacrum thus indicat,
<hraban. carm_app. 5.3.3>	Carnemque myrrha mortuam,
<hraban. carm_app. 5.3.4>	Mundi piantem machinam.
<hraban. carm_app. 5.4.1>	Herodes, hostis invidus,
<hraban. carm_app. 5.4.2>	Ignorat haec trucissimus,
<hraban. carm_app. 5.4.3>	Christus saluti gentium
<hraban. carm_app. 5.4.4>	Quae sic ministrat providus.
<hraban. carm_app. 5.5.1>	Iesus precamur optime,
<hraban. carm_app. 5.5.2>	Tu nos benignus dirige,
<hraban. carm_app. 5.5.3>	Prompti feramus quod tibi
<hraban. carm_app. 5.5.4>	Laudis sacrata munera.

<hraban. carm_app. 6.1.1>	Christus, redemptor plebium,
<hraban. carm_app. 6.1.2>	Baptisma consecrat novum:
<hraban. carm_app. 6.1.3>	Venite cuncti criminum
<hraban. carm_app. 6.1.4>	Lavare sordes omnium.
<hraban. carm_app. 6.2.1>	Iordanis amnem dedicat
<hraban. carm_app. 6.2.2>	Salvator undas expians,
<hraban. carm_app. 6.2.3>	Fontes abyssi flumina,
<hraban. carm_app. 6.2.4>	Consecrat orbis artifex.
<hraban. carm_app. 6.3.1>	Fletus amaros fundite,
<hraban. carm_app. 6.3.2>	Mentis secreta pandite,
<hraban. carm_app. 6.3.3>	Salsae per ora lacrimae
<hraban. carm_app. 6.3.4>	Dulcem salutem praeparent.
<hraban. carm_app. 6.4.1>	Fex nulla nos coinquinet,
<hraban. carm_app. 6.4.2>	Mortis vetustae portio,
<hraban. carm_app. 6.4.3>	Sed lucis alma mansio
<hraban. carm_app. 6.4.4>	Vitam perennem conferat.

<hraban. carm_app. 7.1>	Cantemus domino deoque nostro,
<hraban. carm_app. 7.2>	Fratres, unanimes probas verenter
<hraban. carm_app. 7.3>	Laudes ex animo pio canentes,
<hraban. carm_app. 7.4>	Nunc paschalia festa cum tenemus.
<hraban. carm_app. 7.5>	Surrexit quia Christus a sepulcro,
<hraban. carm_app. 7.6>	Conlaetetur homo choro angelorum.
<hraban. carm_app. 7.7>	Agnus nempe sacer patres de Aegypto,
<hraban. carm_app. 7.8>	Olim eduxerat edito cruore,
<hraban. carm_app. 7.9>	Et nunc sanguine Christus a tenebris
<hraban. carm_app. 7.10>	Infernalibus ipse nos redemit.
<hraban. carm_app. 7.11>	Surrexit quia Christus a sepulcro,
<hraban. carm_app. 7.12>	Conlaetetur homo choro angelorum.
<hraban. carm_app. 7.13>	Qui sicut populum tulit priorem
<hraban. carm_app. 7.14>	Per rubrum mare hoste ibi interempto,
<hraban. carm_app. 7.15>	Sic baptismate nosque liberavit,
<hraban. carm_app. 7.16>	Submerso zabulo unda passionis.
<hraban. carm_app. 7.17>	Surrexit Christus a sepulcro,
<hraban. carm_app. 7.18>	Conlaetetur homo choro angelorum.
<hraban. carm_app. 7.19>	Nam Iudaea fremens necem paravit
<hraban. carm_app. 7.20>	Christo inferre crucis dolo magistro,
<hraban. carm_app. 7.21>	Quam sedare nequit pia medela,
<hraban. carm_app. 7.22>	Nec verbi studium boni parentis.
<hraban. carm_app. 7.23>	Surrexit Christus a sepulcro,
<hraban. carm_app. 7.24>	Conlaetetur homo choro angelorum.
<hraban. carm_app. 7.25>	Prendunt arte nova, prodente alumno,
<hraban. carm_app. 7.26>	Doctorem manibus trahunt ligando:
<hraban. carm_app. 7.27>	Tradunt pontici dein tyranno,
<hraban. carm_app. 7.28>	Insontem ut cruciet, pium ac flagellet.
<hraban. carm_app. 7.29>	Surrexit Christus a sepulcro,
<hraban. carm_app. 7.30>	Conlaetetur homo choro angelorum.
<hraban. carm_app. 7.31>	Postquam dat alapas, vomunt salivam
<hraban. carm_app. 7.32>	In sacram faciem, et caput coronant
<hraban. carm_app. 7.33>	Spinis, in cruce hunc repente figunt:
<hraban. carm_app. 7.34>	Potum fel dederant, latus terebant.
<hraban. carm_app. 7.35>	Surrexit Christus a sepulcro,
<hraban. carm_app. 7.36>	Conlaetetur homo choro angelorum.
<hraban. carm_app. 7.37>	Emittens animam chaos penetrat
<hraban. carm_app. 7.38>	Christus mortis ovans fugans tenebras;
<hraban. carm_app. 7.39>	Iustos eripuit, ligavit hostem,
<hraban. carm_app. 7.40>	Donans astra piis, dolorem iniquis.
<hraban. carm_app. 7.41>	Surrexit Christus a sepulcro,
<hraban. carm_app. 7.42>	Conlaetetur homo choro angelorum.
<hraban. carm_app. 7.43>	Surgit diluculo a sopore mortis
<hraban. carm_app. 7.44>	Salvator placide angelo ministro,
<hraban. carm_app. 7.45>	Custodes pavitant, pii resultant,
<hraban. carm_app. 7.46>	Gaudent discipuli, invidi dolebant.
<hraban. carm_app. 7.47>	Surrexit Christus a sepulcro,
<hraban. carm_app. 7.48>	Conlaetetur homo choro angelorum.
<hraban. carm_app. 7.49>	Cognoscit Maria ex sono magistrum,
<hraban. carm_app. 7.50>	Thomas perque latus deum reclamat,
<hraban. carm_app. 7.51>	Flagrans rite Petrus adit sepulcrum,
<hraban. carm_app. 7.52>	In monte dominum undecimque adorant.
<hraban. carm_app. 7.53>	Surrexit Christus a sepulcro,
<hraban. carm_app. 7.54>	Conlaetetur homo choro angelorum.
<hraban. carm_app. 7.55>	Quid, Iudaea, furis deo reluctans,
<hraban. carm_app. 7.56>	Fingens arte scelus dolo reperto,
<hraban. carm_app. 7.57>	Furatum crepitans, qui ovat coruscans,
<hraban. carm_app. 7.58>	Qui mundum reparat, Sathan trucidat?
<hraban. carm_app. 7.59>	Surrexit Christus a sepulcro,
<hraban. carm_app. 7.60>	Conlaetetur homo choro angelorum.
<hraban. carm_app. 7.61>	Laudant astra, poli, mare solumque,
<hraban. carm_app. 7.62>	Gaudentes dominum vivere Christum,
<hraban. carm_app. 7.63>	Tristis sola doles iniqua fingens,
<hraban. carm_app. 7.64>	Consors daemonum, particeps gehennae.
<hraban. carm_app. 7.65>	Surrexit quia Christus a sepulcro,
<hraban. carm_app. 7.66>	Conlaetetur homo choro angelorum.

<hraban. carm_app. 8.1.1>	Adest dies sanctus dei,
<hraban. carm_app. 8.1.2>	Claro resplendens lumine,
<hraban. carm_app. 8.1.3>	Quo victor ad caelos potens,
<hraban. carm_app. 8.1.4>	Rex Christus exultans petit.
<hraban. carm_app. 8.2.1>	Quem turba tunc eum laudibus
<hraban. carm_app. 8.2.2>	Fortem resultans praedicat,
<hraban. carm_app. 8.2.3>	Regem triumphantem sequens
<hraban. carm_app. 8.2.4>	Intrat polorum ianuas.
<hraban. carm_app. 8.3.1>	Hoc tunc videntes principes
<hraban. carm_app. 8.3.2>	Hinc obstupescunt protinus,
<hraban. carm_app. 8.3.3>	Quis sit tonans, interrogant,
<hraban. carm_app. 8.3.4>	Tanti ducis hic transitus.
<hraban. carm_app. 8.4.1>	Reddunt quibus mox praevia
<hraban. carm_app. 8.4.2>	Haec angelorum tum agmina:
<hraban. carm_app. 8.4.3>	"Rex gloriae fortis, potens
<hraban. carm_app. 8.4.4>	Est iste virtutum deus".
<hraban. carm_app. 8.5.1>	Claustra ast patent mox omnia,
<hraban. carm_app. 8.5.2>	Gaudent in alto millia,
<hraban. carm_app. 8.5.3>	Christum sedentem cum vident
<hraban. carm_app. 8.5.4>	Laetum superna gloria.
<hraban. carm_app. 8.6.1>	O rex supernae gloriae,
<hraban. carm_app. 8.6.2>	Qui patris in dextra sedes,
<hraban. carm_app. 8.6.3>	Tu nos vide clemens tuos
<hraban. carm_app. 8.6.4>	Nunc deprecantes servulos.
<hraban. carm_app. 8.7.1>	Da spem, fidem et catholicam,
<hraban. carm_app. 8.7.2>	Da caritatis munera,
<hraban. carm_app. 8.7.3>	Grates pias rite ut tibi
<hraban. carm_app. 8.7.4>	Reddamus omni tempore.

<hraban. carm_app. 9.1.1>	Festum nunc celebre magnaque gaudia
<hraban. carm_app. 9.1.2>	Compellunt animos carmina promere,
<hraban. carm_app. 9.1.3>	Cum Christus solium scandit ad arduum
<hraban. carm_app. 9.1.4>	Caelorum pius arbiter.
<hraban. carm_app. 9.2.1>	Conscendit iubilans laetus ad aethera,
<hraban. carm_app. 9.2.2>	Sanctorum populus praedicat inclitum,
<hraban. carm_app. 9.2.3>	Concinit pariter angelicus chorus
<hraban. carm_app. 9.2.4>	Victoris boni gloriam.
<hraban. carm_app. 9.3.1>	Qui scandens superos vincula vinxerat,
<hraban. carm_app. 9.3.2>	Donans terrigenis munera plurima,
<hraban. carm_app. 9.3.3>	Districtus rediens arbiter omnium,
<hraban. carm_app. 9.3.4>	Qui mitis modo transiit.
<hraban. carm_app. 9.4.1>	Oramus, domine, conditor inclite,
<hraban. carm_app. 9.4.2>	Devotos famulos respice, protegens
<hraban. carm_app. 9.4.3>	Ne nos livor edax daemonis obruat,
<hraban. carm_app. 9.4.4>	Demergat vel in inferos.
<hraban. carm_app. 9.5.1>	Ut cum flammivoma nube reverteris,
<hraban. carm_app. 9.5.2>	Occulta hominum pandere iudicans,
<hraban. carm_app. 9.5.3>	Ne des supplicia horrida noxiis,
<hraban. carm_app. 9.5.4>	Sed iustis bona praemia.
<hraban. carm_app. 9.6.1>	Praesta hoc, genitor optime, maxime,
<hraban. carm_app. 9.6.2>	Hoc tu, nate dei et bone spiritus,
<hraban. carm_app. 9.6.3>	Regnans perpetuo fulgida trinitas
<hraban. carm_app. 9.6.4>	Per cuncta pie saecula.

<hraban. carm_app. 10.1.1>	Sanctorum pariter promite principum
<hraban. carm_app. 10.1.2>	Natalem, socii, psallite laudibus,
<hraban. carm_app. 10.1.3>	Insignemque triumphum
<hraban. carm_app. 10.1.4>	Gaudentes sonitu date.
<hraban. carm_app. 10.2.1>	Hoc poscit utique inclyta gloria
<hraban. carm_app. 10.2.2>	Tantorum comitum regis et optimi,
<hraban. carm_app. 10.2.3>	Cum quo lucis in arce
<hraban. carm_app. 10.2.4>	Laeti perpetuo manent.
<hraban. carm_app. 10.3.1>	Nam Petrus titulum erigit arduum,
<hraban. carm_app. 10.3.2>	Cum pro laude dei claviger aetheris
<hraban. carm_app. 10.3.3>	Exultat generosus
<hraban. carm_app. 10.3.4>	Caeli regna potens tenens.
<hraban. carm_app. 10.4.1>	Cuius perpetuus extat ut inclytus
<hraban. carm_app. 10.4.2>	Paulus nam socius, doctor et optimus,
<hraban. carm_app. 10.4.3>	Christi vas pretiosum
<hraban. carm_app. 10.4.4>	Et rector populi dei.
<hraban. carm_app. 10.5.1>	En quos iste vocat, ille supra locat;
<hraban. carm_app. 10.5.2>	Quos Paulus adhibet, hos Petrus inserit:
<hraban. carm_app. 10.5.3>	Christi testis uterque est,
<hraban. carm_app. 10.5.4>	Caeli civis et incola.
<hraban. carm_app. 10.6.1>	Christum morte crucis nam sequitur Petrus,
<hraban. carm_app. 10.6.2>	Cum caesus capite Paulus et horride est,
<hraban. carm_app. 10.6.3>	Victores caput unum
<hraban. carm_app. 10.6.4>	Ambo rite tenent deum.
<hraban. carm_app. 10.7.1>	Nos horum precibus, Christe, piissimis
<hraban. carm_app. 10.7.2>	Te dones citius poscere caelitus;
<hraban. carm_app. 10.7.3>	Absit quod scelus omne
<hraban. carm_app. 10.7.4>	Et cuncta veniant bene.
<hraban. carm_app. 10.8.1>	Immunes manibus simus et actibus,
<hraban. carm_app. 10.8.2>	Sensum corde pium confer et optimum,
<hraban. carm_app. 10.8.3>	Ut te rite colentes
<hraban. carm_app. 10.8.4>	Cernamus dominum greges.
<hraban. carm_app. 10.9.1>	Cuius orbis honor, cuius et aethera,
<hraban. carm_app. 10.9.2>	Cuius vita salus, et bona maxima,
<hraban. carm_app. 10.9.3>	Est cui nomen in aevum,
<hraban. carm_app. 10.9.4>	Regnum perpetuum simul.
<hraban. carm_app. 10.10.1>	Sit patri ingenito gloria maxima,
<hraban. carm_app. 10.10.2>	Sit nato pariter consona gloria
<hraban. carm_app. 10.10.3>	Cum flatu simul almo
<hraban. carm_app. 10.10.4>	Per cuncta pie saecula.

<hraban. carm_app. 11.1.1>	Nobis ecce dies ordine congruo
<hraban. carm_app. 11.1.2>	Venit nunc celebris, clarus, amabilis,
<hraban. carm_app. 11.1.3>	Quo victor supra alta
<hraban. carm_app. 11.1.4>	Scandit propere sidera.
<hraban. carm_app. 11.2.1>	Andreas domini sanctus apostolus
<hraban. carm_app. 11.2.2>	Germanusque Petri principis inclyti,
<hraban. carm_app. 11.2.3>	Princeps ipse virilis,
<hraban. carm_app. 11.2.4>	Consors martyrio fuit.
<hraban. carm_app. 11.3.1>	Dum Christum comites gressibus et pares
<hraban. carm_app. 11.3.2>	Exaequant pariter, dogmata colligunt
<hraban. carm_app. 11.3.3>	Eius, morte sequuntur
<hraban. carm_app. 11.3.4>	Et vestigia per crucem.
<hraban. carm_app. 11.4.1>	Piscator fuerat Petrus et Andreas,
<hraban. carm_app. 11.4.2>	Post ambo rapiunt orbis et agmina,
<hraban. carm_app. 11.4.3>	Vastant aequora mundi,
<hraban. carm_app. 11.4.4>	Ad regna atque trahunt poli.
<hraban. carm_app. 11.5.1>	Laudem rite crucis fortiter expetunt,
<hraban. carm_app. 11.5.2>	Dum Christi crepitant de cruce gloriam,
<hraban. carm_app. 11.5.3>	Caeli regna capessunt,
<hraban. carm_app. 11.5.4>	Vitam de cruce colligunt.
<hraban. carm_app. 11.6.1>	Andreas utique, conspiciens crucem,
<hraban. carm_app. 11.6.2>	Exclamat subito taliter intonans:
<hraban. carm_app. 11.6.3>	"Salve, sancte triumphus,
<hraban. carm_app. 11.6.4>	Christi perpetuus honor".
<hraban. carm_app. 11.7.1>	Me nunc tu famulum suscipe cernuum,
<hraban. carm_app. 11.7.2>	Quae dudum dominum extuleras pium,
<hraban. carm_app. 11.7.3>	Tu nunc redde magistro,
<hraban. carm_app. 11.7.4>	Quae me exquisieras deo.
<hraban. carm_app. 11.8.1>	Huius nos precibus, Christe, piissimis
<hraban. carm_app. 11.8.2>	Absolve, petimus, ipse reatibus,
<hraban. carm_app. 11.8.3>	Luci trade redemptos,
<hraban. carm_app. 11.8.4>	Purgans sanguine noxios.
<hraban. carm_app. 11.9.1>	Da mentem sobriam, sic regis advenam,
<hraban. carm_app. 11.9.2>	Da stamen operis de fece corporis,
<hraban. carm_app. 11.9.3>	Intus, foris, ubique
<hraban. carm_app. 11.9.4>	Tu nos, inclyte, protege.
<hraban. carm_app. 11.10.1>	Praesta hoc, genitor optime, maxime,
<hraban. carm_app. 11.10.2>	Hoc tu, nate dei, et bone spiritus,
<hraban. carm_app. 11.10.3>	Regnans solus in arce,
<hraban. carm_app. 11.10.4>	Per cuncta pie saecula.

<hraban. carm_app. 12.1>	Sancte confessor, meritis beate,
<hraban. carm_app. 12.2>	Cerne devotum tibi congregatum
<hraban. carm_app. 12.3>	Mentibus coetum resonare cantum
<hraban. carm_app. 12.4>	Voce canorum.
<hraban. carm_app. 12.5>	Qui tuum gaudet celebrare festum,
<hraban. carm_app. 12.6>	Quo sacer lethum viceras amarum,
<hraban. carm_app. 12.7>	Corporis claustra reserans eundo
<hraban. carm_app. 12.8>	Victor ad astra.
<hraban. carm_app. 12.9>	Unde nunc praesens pie te rogamus,
<hraban. carm_app. 12.10>	Iudicem pulses precibus sacratis,
<hraban. carm_app. 12.11>	Quatenus nostri miserando clemens
<hraban. carm_app. 12.12>	Sit memor auctor.
<hraban. carm_app. 12.13>	Detque nos semper sibi corde fidos
<hraban. carm_app. 12.14>	Actibus gratis satis et placere,
<hraban. carm_app. 12.15>	Amnis et noxae veniam mereri
<hraban. carm_app. 12.16>	Ipse redemptor.
<hraban. carm_app. 12.17>	Hoc, pater sancte, precibus beati
<hraban. carm_app. 12.18>	Annuas, tecum tuus atque natus
<hraban. carm_app. 12.19>	Almus et flatus tribuat, precamur,
<hraban. carm_app. 12.20>	Trinus et unus.

<hraban. carm_app. 13.1.1>	Gratuletur omnis caro nato Christo domino,
<hraban. carm_app. 13.1.2>	Qui pro culpa protoplasti carnem nostram induit,
<hraban. carm_app. 13.1.3>	Ut salvaret, quos plasmavit dei sapientia.
<hraban. carm_app. 13.2.1>	Verbum patris caro factum nascitur ex virgine,
<hraban. carm_app. 13.2.2>	Non amissa deitate formam servi suscipit,
<hraban. carm_app. 13.2.3>	Ut peccatum de peccato damnaret omnipotens.
<hraban. carm_app. 13.3.1>	Magnam valde commendavit per Iohannem gratiam,
<hraban. carm_app. 13.3.2>	Baptizatus in Iordane lavit mundi crimina,
<hraban. carm_app. 13.3.3>	Ut credentium purgaret gentium piacula.
<hraban. carm_app. 13.4.1>	Quem et vox paterna vocat: "Ecce meus filius,
<hraban. carm_app. 13.4.2>	In quo complacui, dilectus, caeli terrae dominus,
<hraban. carm_app. 13.4.3>	Ipsi gentes oboedite regesque subdimini."
<hraban. carm_app. 13.5.1>	Qui venit surdis auditum, caecis visum reddere,
<hraban. carm_app. 13.5.2>	Claudis gressus restaurare, mortuos viviscere,
<hraban. carm_app. 13.5.3>	Paraliticos curare, daemonesque pellere.
<hraban. carm_app. 13.6.1>	Leprosos quoque mundare, morbos omnes tergere,
<hraban. carm_app. 13.6.2>	Fluctus maris mitigare, ire super latices,
<hraban. carm_app. 13.6.3>	Et ignota demonstrare saeculis miracula.
<hraban. carm_app. 13.7.1>	Nam et sponte immolari voluit pro omnibus,
<hraban. carm_app. 13.7.2>	Colaphis, sputis infectus, coronatus sentibus,
<hraban. carm_app. 13.7.3>	Lignoque clavis confixus in crucis patibulo.
<hraban. carm_app. 13.8.1>	Hoc in ligno vitis vera pinguem botrum protulit,
<hraban. carm_app. 13.8.2>	Ex qua nobis manaverunt sacramenta maxima:
<hraban. carm_app. 13.8.3>	Sanguis roseus et aquae, quae libantur mistice.
<hraban. carm_app. 13.9.1>	Mersus traxit victor antri tetri laetus Tartara,
<hraban. carm_app. 13.9.2>	Terra tremuit ab imo, crepuerunt marmora,
<hraban. carm_app. 13.9.3>	Et multorum tunc sanctorum surrexerunt corpora.
<hraban. carm_app. 13.10.1>	Virus pepulit chelidri et momordit inferos,
<hraban. carm_app. 13.10.2>	Patriarchas captivatos longum post exilium
<hraban. carm_app. 13.10.3>	Ab inferno liberavit, paradysum transtulit.
<hraban. carm_app. 13.11.1>	Claustra ferrea disrupit et concussit Tartara,
<hraban. carm_app. 13.11.2>	Terra tremuit ab imo, crepuerunt marmora,
<hraban. carm_app. 13.11.3>	Et multorum tunc sanctorum surrexerunt corpora.
<hraban. carm_app. 13.12.1>	Exultate nationes plausu cordis intimo,
<hraban. carm_app. 13.12.2>	Quia vicit leo fortis draconem pestiferum;
<hraban. carm_app. 13.12.3>	Passus est et resurrexit cum triumpho nobili.
<hraban. carm_app. 13.13.1>	Sedem caeli repedavit, dextra patris residens;
<hraban. carm_app. 13.13.2>	Inde creditur venturus in die iudicii,
<hraban. carm_app. 13.13.3>	Mundi molem inflammare, impios exurere.
<hraban. carm_app. 13.14.1>	Reddere sanctis mercedem digno de certamine,
<hraban. carm_app. 13.14.2>	Qui praecepta servaverunt testamenti gemini,
<hraban. carm_app. 13.14.3>	Ut effecti cives dei socientur angelis.
<hraban. carm_app. 13.15.1>	Gloria aeterno patri et agno mitissimo,
<hraban. carm_app. 13.15.2>	Qui frequenter immolatur permanetque integer,
<hraban. carm_app. 13.15.3>	Utraque natura deus cum spiritu sancto, amen.

<hraban. carm_app. 14.1.1>	Deus orbis reparator, lux aeternae gloriae,
<hraban. carm_app. 14.1.2>	Mihi, quaeso, penitenti praebe pius veniam,
<hraban. carm_app. 14.2.1>	Ut admissi delitescant facinoris cumuli,
<hraban. carm_app. 14.2.2>	Quorum gravi mole cogor anxiari spiritu.
<hraban. carm_app. 14.3.1>	En ad rutila polorum non sum dignus sidera
<hraban. carm_app. 14.3.2>	Infelices pro delictis sublevare oculos,
<hraban. carm_app. 14.4.1>	Nisi tu clemens, mearum lacrimarum rivulos
<hraban. carm_app. 14.4.2>	Ope tuae pietatis digneris respicere.
<hraban. carm_app. 14.5.1>	It ablata viciorum sorde puro pectore
<hraban. carm_app. 14.5.2>	Tibi regi sempiterno errates queam solvere.
<hraban. carm_app. 14.6.1>	Ergo, pius, obstinati duriciam corculi
<hraban. carm_app. 14.6.2>	Emollesce et medere sacro medicamine.
<hraban. carm_app. 14.7.1>	Qui cum patre sempiterno regni tenes solium
<hraban. carm_app. 14.7.2>	Unitate in perenni atque sancto spiritu.

<hraban. carm_app. 15.1.1>	Surrexit Christus a sopore dormiens,
<hraban. carm_app. 15.1.2>	Pronus adfixus suscitavit mortuos,
<hraban. carm_app. 15.1.3>	Morte redemit hominem, quem condidit.
<hraban. carm_app. 15.2.1>	Iudas tradidit redemptorem saeculi,
<hraban. carm_app. 15.2.2>	Inde accepit falsitatis pretium,
<hraban. carm_app. 15.2.3>	Ipsum reiecit, se suspendit laqueo.
<hraban. carm_app. 15.3.1>	Iudaei ergo comprenderunt dominum,
<hraban. carm_app. 15.3.2>	Et flagellatum duxere in praetorium,
<hraban. carm_app. 15.3.3>	Et coronatum duxere ante praesidem.
<hraban. carm_app. 15.4.1>	Pilatus praeses inquirebat crimina,
<hraban. carm_app. 15.4.2>	Nihil invenit in eo facinoris,
<hraban. carm_app. 15.4.3>	Christus tacendo Adam de morte liberat.
<hraban. carm_app. 15.5.1>	Ductus ad crucem cum duobus latronibus,
<hraban. carm_app. 15.5.2>	Clavis confixus propter peccatoribus:
<hraban. carm_app. 15.5.3>	Latro confessus, cui est misertus dominus.
<hraban. carm_app. 15.6.1>	"Memora, domine, me peccatorem hominem,
<hraban. carm_app. 15.6.2>	Qui non sum dignus ego tecum loquere,
<hraban. carm_app. 15.6.3>	Sed propter meam tantam neglegentiam,
<hraban. carm_app. 15.6.4>	Precor te, Iesus, dona indulgentiam".
<hraban. carm_app. 15.7.1>	"Quoniam", inquit Christus, "pietate tactus es,
<hraban. carm_app. 15.7.3>	Hodie, latro, mecum eris in paradiso,
<hraban. carm_app. 15.7.3>	Non penetrabis infernales laqueos".
<hraban. carm_app. 15.8.1>	Cum suspirasset, descendit ad inferos,
<hraban. carm_app. 15.8.2>	Ut lux refulsit, ubi erant tenebrae,
<hraban. carm_app. 15.8.3>	Tabescunt nimis tartarei daemones.
<hraban. carm_app. 15.9.1>	Portas confregit, sic Adam eripuit,
<hraban. carm_app. 15.9.2>	Tertia die de sepulchro exiens,
<hraban. carm_app. 15.9.3>	Veniebant ibi quaedam mulieres,
<hraban. carm_app. 15.9.4>	Angelus dixit: "Iam surrexit dominus."
<hraban. carm_app. 15.10.1>	Gaudio pleno nuntians discipulis
<hraban. carm_app. 15.10.2>	Currit Iohannes, Petrus cursum rapuit,
<hraban. carm_app. 15.10.3>	Non invenerunt nisi solum lapidem.
<hraban. carm_app. 15.11.1>	Postquam surrexit visus est discipulis,
<hraban. carm_app. 15.11.2>	Caelos ascendit, triumphat cum angelis,
<hraban. carm_app. 15.11.3>	Adam restaurat ad sedem paradysi.
<hraban. carm_app. 15.12.1>	Gloria deo patri atque filio
<hraban. carm_app. 15.12.2>	Iesuque Christo, sancto spiritui,
<hraban. carm_app. 15.12.3>	Qui semper regnat nunc et in perpetuo.

<hraban. carm_app. 16.1.1>	Alma, vera ac praeclara, indivisa caritas,
<hraban. carm_app. 16.1.2>	Quam qui habet deum amat diligitque proximum,
<hraban. carm_app. 16.1.3>	Qui non habet, nullum auget incrementum veniae.
<hraban. carm_app. 16.2.1>	Belua saeva, truculenta nempe avaritia,
<hraban. carm_app. 16.2.2>	Quae in aevum secum trahit sibi consectaneos,
<hraban. carm_app. 16.2.3>	Ad inferna tenebrosa, ubi poenam sentiunt.
<hraban. carm_app. 16.3.1>	Caritatem vocitavit dilectus apostolus
<hraban. carm_app. 16.3.2>	Deum verum, summum bonum, omnia qui condidit,
<hraban. carm_app. 16.3.3>	Quem qui timet, ipse habet caritatis vinculum.
<hraban. carm_app. 16.4.1>	Dira fames, duplum malum est cupido pessima,
<hraban. carm_app. 16.4.2>	Dimittendi et augendi semper erit anxia,
<hraban. carm_app. 16.4.3>	Ipsa namque et gehenna numquam dicunt: Sufficit.
<hraban. carm_app. 16.5.1>	Ex radice caritatis cuncta bona prodeunt,
<hraban. carm_app. 16.5.2>	Non est lingua angelorum simul atque hominum
<hraban. carm_app. 16.5.3>	Huic simul comparata, quae est mater omnium.
<hraban. carm_app. 16.6.1>	Fera fallax, foetor malus haec est avaritia,
<hraban. carm_app. 16.6.2>	Quae est tristis et rugosa et intolerabilis,
<hraban. carm_app. 16.6.3>	Ipsa sibi neque fratri confert adminicula.
<hraban. carm_app. 16.7.1>	Grata, laeta et alacris virtus ista maxima,
<hraban. carm_app. 16.7.2>	Ipsa credit atque sperat, omniaque sustinet,
<hraban. carm_app. 16.7.3>	Patienter cuncta gestans laxat noxis crimina.
<hraban. carm_app. 16.8.1>	Heu, quam dolenda nimis haec est inanis stipula,
<hraban. carm_app. 16.8.2>	Semper stridens atque mordens frendensque in labiis,
<hraban. carm_app. 16.8.3>	Quae nec sibi miseretur nec succurrit aliis.
<hraban. carm_app. 16.9.1>	Ille namque caritatis sequitur vestigia,
<hraban. carm_app. 16.9.2>	Qui et fratrem propter deum deumque in proximo
<hraban. carm_app. 16.9.3>	Veneratur, ut lex docet diligendo iugiter.
<hraban. carm_app. 16.10.1>	Kalips item infernalis est avarus clericus,
<hraban. carm_app. 16.10.2>	Qui exemplum scripturarum convertit in vitium,
<hraban. carm_app. 16.10.3>	Quem nec Paulus inter sanctos nominari censuit.
<hraban. carm_app. 16.11.1>	Laetum enim largitorem ipsum amat dominus,
<hraban. carm_app. 16.11.2>	Qui alacri semper corde inpertit pauperibus:
<hraban. carm_app. 16.11.3>	En ipsius iustitia permanet in saecula.
<hraban. carm_app. 16.12.1>	Male vero distributa tunc perit pecunia,
<hraban. carm_app. 16.12.2>	Quando ore murmuranti, corde quoque dolenti
<hraban. carm_app. 16.12.3>	Datur tamen, iam non erit summo deo placita.
<hraban. carm_app. 16.13.1>	Nutu dei felix homo conlaetatur fratribus,
<hraban. carm_app. 16.13.2>	Misellinis et pupillis, egenis et orfanis,
<hraban. carm_app. 16.13.3>	In his saepe susceperunt viri celsi dominum.
<hraban. carm_app. 16.14.1>	Olim iamque extitisse sacrae ferunt paginae,
<hraban. carm_app. 16.14.2>	Quod nec ullus, puto, latet pauperem et divitem,
<hraban. carm_app. 16.14.3>	Quos qui vult considerare ...
<hraban. carm_app. 16.15.1>	Pauper felix collocatur sinu summo Abrahae
<hraban. carm_app. 16.15.2>	Patriarchae, glomeratur decor sanctis aedibus,
<hraban. carm_app. 16.15.3>	Dives vero catenatus mancipatur ignibus.
<hraban. carm_app. 16.16.1>	Quare, frater christiane, tale post exitium
<hraban. carm_app. 16.16.2>	Es immemor utrorumque aeternale praemium?
<hraban. carm_app. 16.16.3>	Qui propter vitam istam parvam capis tuum meritum.
<hraban. carm_app. 16.17.1>	Rex aeternus, rector regum legumque dispositor
<hraban. carm_app. 16.17.2>	Ipse reddit cunctis aequum pro factis et meritis,
<hraban. carm_app. 16.17.3>	Quae post huius saecli noctem nos in imo penetrant.
<hraban. carm_app. 16.18.1>	Sana fide sanctae spei homo intende sagaciter,
<hraban. carm_app. 16.18.2>	Quia cessant fides atque ipsa spes in ultimo,
<hraban. carm_app. 16.18.3>	Laeta tamen haec in aevum clara regnat caritas.
<hraban. carm_app. 16.19.1>	Toto nisu o beata caritatis viscera
<hraban. carm_app. 16.19.2>	Semper mente retinete, semper ore promite,
<hraban. carm_app. 16.19.3>	Et tam dictu atque factu proximis impendite.
<hraban. carm_app. 16.20.1>	Viva tuba, salpinx sancta et sanctorum agmina
<hraban. carm_app. 16.20.2>	Haec exemplis verbis sacris cecinerunt populis,
<hraban. carm_app. 16.20.3>	Unde regna semper laeta capessere patriae.
<hraban. carm_app. 16.21.1>	Christe, fave votis, Iesu regum rex et domine,
<hraban. carm_app. 16.21.2>	Trahe ad te qui te volunt caritate sequier,
<hraban. carm_app. 16.21.3>	Quia tu es vita luxque viaque perpetua.
<hraban. carm_app. 16.22.1>	Ymnum tibi nunc cantamus, sacrosancta caritas,
<hraban. carm_app. 16.22.2>	Quia tu es benedicta celsa scandens aethera,
<hraban. carm_app. 16.22.3>	Quae est omen atque nomen dei patris gloriae.
<hraban. carm_app. 16.23.1>	Zmaragdo luces pulchrior, omni gemma clarior,
<hraban. carm_app. 16.23.2>	Nitor splendens, super aethra sedens alto solio,
<hraban. carm_app. 16.23.3>	Fac ut tecum caritate regnemus in gloria.

<hraban. carm_app. 17.1.1>	Sophia patris,
<hraban. carm_app. 17.1.2>	Christe magister,
<hraban. carm_app. 17.1.3>	Munera linguae
<hraban. carm_app. 17.1.4>	Dulcia nostrae
<hraban. carm_app. 17.1.5>	Da, deus auctor
<hraban. carm_app. 17.1.6>	Rexque redemptor.
<hraban. carm_app. 17.2.1>	Semina verbi
<hraban. carm_app. 17.2.2>	Sparge per orbem
<hraban. carm_app. 17.2.3>	Gentibus, ut te
<hraban. carm_app. 17.2.4>	Rite canentes
<hraban. carm_app. 17.2.5>	Laudibus ornent,
<hraban. carm_app. 17.2.6>	Lucis amator.
<hraban. carm_app. 17.3.1>	Psallite summo,
<hraban. carm_app. 17.3.2>	Psallite regi,
<hraban. carm_app. 17.3.3>	Psallite Iesu,
<hraban. carm_app. 17.3.4>	Psallite Christo,
<hraban. carm_app. 17.3.5>	Psallite vivo,
<hraban. carm_app. 17.3.6>	Psallite vero.
<hraban. carm_app. 17.4.1>	Osanna in altis,
<hraban. carm_app. 17.4.2>	Osanna in astris,
<hraban. carm_app. 17.4.3>	Osanna in arvis,
<hraban. carm_app. 17.4.4>	Osanna in undis,
<hraban. carm_app. 17.4.5>	Osanna in istis,
<hraban. carm_app. 17.4.6>	O deus, odis.
<hraban. carm_app. 17.5.1>	Gloria patri,
<hraban. carm_app. 17.5.2>	Gloria nato,
<hraban. carm_app. 17.5.3>	Gloria sancto
<hraban. carm_app. 17.5.4>	Spiritui, qui es
<hraban. carm_app. 17.5.5>	Summa potestas
<hraban. carm_app. 17.5.6>	Sanctaque virtus.

<hraban. carm_app. 18.1>	Te, Genesis, crux alma beat, tua munera laudat.
<hraban. carm_app. 18.2>	Exitus atque canit transitus carmen amore.
<hraban. carm_app. 18.3>	Iura sacerdotis Leviticus optime psallit.
<hraban. carm_app. 18.4>	Ast Numerus cantat magnalia mira triumphi.
<hraban. carm_app. 18.5>	Nam Deuteronomium renovantis gaudia dicit.
<hraban. carm_app. 18.6>	Crux mihi certa salus, crux est quam semper adoro,
<hraban. carm_app. 18.7>	     Crux domini mecum, crux mihi refugium.
<hraban. carm_app. 18.8>	Crux Christi sequitur de summo stemmate natum:
<hraban. carm_app. 18.9>	     Exsilium meruit, dum tibi, Gothe, placet.
<hraban. carm_app. 18.10>	At Christo placuit, cum non tibi, Gothe, placeret,
<hraban. carm_app. 18.11>	     Et meruit vitam perpetuamque sophus.
<hraban. carm_app. 18.12>	Instruit in terris ...... virtute latina,
<hraban. carm_app. 18.13>	     In caelum sequitur crux pia ...

<hraban. carm_app. 19.1>	Plangat Fulda suum, plangat pia Fulda patronum,
<hraban. carm_app. 19.2>	     Hattonem magnum dotibus eximium.
<hraban. carm_app. 19.3>	Plangant cuncta suo fuerant quae subdita fraeno,
<hraban. carm_app. 19.4>	     Hic quia cum cecidit, spes sua magna ruit.
<hraban. carm_app. 19.5>	Ah ah quam vigili novit satis arte mederi
<hraban. carm_app. 19.6>	     Languori vario, qui nocuit misero.
<hraban. carm_app. 19.7>	Nunc ungens oleo, nunc purgans vulnera vino
<hraban. carm_app. 19.8>	     Morbida decidit, crescere viva dedit.
<hraban. carm_app. 19.9>	Prorsus iustitiae nimio fervebat amore,
<hraban. carm_app. 19.10>	     Fortia prudenter temperat acta super.
<hraban. carm_app. 19.11>	Huic tu perpetuam, lector, deposcito pausam,
<hraban. carm_app. 19.12>	     Felix ut mundo vivat in empyreo.