<walahfr. blaithm. 1>	Si tantam meruere suo pro carmine famam,
<walahfr. blaithm. 2>	Qui scelerosorum mores et facta tulerunt
<walahfr. blaithm. 3>	Laudibus in caelum, perfusi daemonis arte
<walahfr. blaithm. 4>	Frivola nectentes hominum monimenta malorum:
<walahfr. blaithm. 5>	Cur non liberius sanctorum facta canamus?
<walahfr. blaithm. 6>	Quos placuisse deo nobis miracula produnt,
<walahfr. blaithm. 7>	Quae fidei virtute gerunt per munera Christi.
<walahfr. blaithm. 8>	Nam scriptura canit, domino spondente, pusillis:
<walahfr. blaithm. 9>	"Os aperire tuum studeas, ego verba ministro."
<walahfr. blaithm. 10>	Quapropter, venerande pater, carissime Felix,
<walahfr. blaithm. 11>	Praeceptis parere tuis ex corde paratus,
<walahfr. blaithm. 12>	Strabus ego, misit quem terra Alamannica natu,
<walahfr. blaithm. 13>	Scribere disposui de vita et fine beati
<walahfr. blaithm. 14>	Blaithmaic, genuit quem dives Hibernia mundo,
<walahfr. blaithm. 15>	Martyriique sequens misit perfectio caelo,
<walahfr. blaithm. 16>	Ipsius ut meritis veniam per saecla capessam.
<walahfr. blaithm. 17>	Regali de stirpe satus summumque decorem
<walahfr. blaithm. 18>	Nobilitatis habens florebat regius heres,
<walahfr. blaithm. 19>	Iste dei sanctus, vitam ducendo pudicam;
<walahfr. blaithm. 20>	Quodque solet raro factum et non saepe videri:
<walahfr. blaithm. 21>	Quanto maior erat, tanto deiectior ibat,
<walahfr. blaithm. 22>	Spes patriae, fortuna patris, rex ille futurus,
<walahfr. blaithm. 23>	Iudicio iustus, prudens et corpore castus,
<walahfr. blaithm. 24>	Sobrius, ornatus, iocundus, cautus, honestus,
<walahfr. blaithm. 25>	Nobilis in genere egregio, generosior actu,
<walahfr. blaithm. 26>	Obsequio locuples, melius virtutibus auctus,
<walahfr. blaithm. 27>	Tractabat laicus quod clericus efficiebat,
<walahfr. blaithm. 28>	Cuius honorandum nomen sermone Latino
<walahfr. blaithm. 29>	"Pulcher natus" adest meritoque probabilis illo
<walahfr. blaithm. 30>	Nomine dignus erat, patrem qui cunctipotentem
<walahfr. blaithm. 31>	Elegit pulchroque deum quaesivit amore.
<walahfr. blaithm. 32>	Sordebant terrena animo divina petenti
<walahfr. blaithm. 33>	Secretumque latens in solo pectore mansit,
<walahfr. blaithm. 34>	Donec ad effectum processit sancta voluntas.
<walahfr. blaithm. 35>	Coenobium furtim quoddam sine teste petebat,
<walahfr. blaithm. 36>	Quique fuit pridem patriae per regmina princeps,
<walahfr. blaithm. 37>	Nomine pro Christi est factus tunc verna minoris:
<walahfr. blaithm. 38>	Fascibus in mediis qui quondam terruit omnes,
<walahfr. blaithm. 39>	Omnibus amissis sibimet sine milite servit.
<walahfr. blaithm. 40>	Fama ut forte volans patris pervenit ad aures,
<walahfr. blaithm. 41>	Hinc stupor atque dolor mentem cinxere parentis,
<walahfr. blaithm. 42>	Subtractum dolet heredem mittitque senatum,
<walahfr. blaithm. 43>	Agmina, praetores, populum, praecepta, maniplos;
<walahfr. blaithm. 44>	Duxque comesque ibant, properanter episcopus asstat,
<walahfr. blaithm. 45>	Abbatumque cohors, vicini carne propinqui
<walahfr. blaithm. 46>	Hoc solum nitente manu, si qualibet arte
<walahfr. blaithm. 47>	Efficerent reducem vitata pericula mentem
<walahfr. blaithm. 48>	Corde subire alio. O talis, quam caeca voluntas!
<walahfr. blaithm. 49>	Ille procellarum se vix de gurgite dempsit
<walahfr. blaithm. 50>	Quaesitoque diu titubans stetit anchora portu.
<walahfr. blaithm. 51>	Nondum curarum potuit laxasse rudentes,
<walahfr. blaithm. 52>	Nec terra fixisse pedem, cum concita ventis
<walahfr. blaithm. 53>	Aura pharetratis impegit ab equore puppim,
<walahfr. blaithm. 54>	Vique sua tremulam dissolveret unda carinam,
<walahfr. blaithm. 55>	Ni regeret proram, qui saecula cuncta gubernat.
<walahfr. blaithm. 56>	Mox miro a cunctis semper complexus amore,
<walahfr. blaithm. 57>	Cunctorum studuit fieri dicique minister.
<walahfr. blaithm. 58>	Mente humilis, linguae custos et norma bonorum,
<walahfr. blaithm. 59>	Verba dei capiens sitienti corde libenter,
<walahfr. blaithm. 60>	Discendis studiosa gerens praecordia libris,
<walahfr. blaithm. 61>	Perdidicit divina animo documenta sagaci,
<walahfr. blaithm. 62>	Sicque vigens doctrinarum morumque nitore
<walahfr. blaithm. 63>	Agmina multorum rexit veneranda virorum,
<walahfr. blaithm. 64>	Exemplis sua dicta probans, vanosque favores
<walahfr. blaithm. 65>	Pro nihilo ducens, cui laus et gloria solum
<walahfr. blaithm. 66>	Christus erat, Christus sermo, Christus documentum;
<walahfr. blaithm. 67>	Pax, clipeus, lorica, preces, patientia, bellum,
<walahfr. blaithm. 68>	Mucro dei verbum, spes et dilectio totum;
<walahfr. blaithm. 69>	Nulli detraxit, nulli convitia struxit:
<walahfr. blaithm. 70>	Singula quid fari per singula verba necesse est?
<walahfr. blaithm. 71>	Cum quicquid legitur virtutum rite teneret,
<walahfr. blaithm. 72>	Et quicquid vitii monstrat scriptura caveret,
<walahfr. blaithm. 73>	Omnibus existens feliciter omnia factus,
<walahfr. blaithm. 74>	Ut cunctos faceret Christo sua lucra referre,
<walahfr. blaithm. 75>	Utilis et prudens servus per ovilia Christi,
<walahfr. blaithm. 76>	Tempore qui certo mensuram farris opimi
<walahfr. blaithm. 77>	Conservis tribuens radiavit ubique fidelis.
<walahfr. blaithm. 78>	Utque nihil meriti, nihil et probitatis abesset,
<walahfr. blaithm. 79>	Martyrii palmam quaesivit mente benigna.
<walahfr. blaithm. 80>	Saepius hac causa peregrinas visere terras
<walahfr. blaithm. 81>	Nisus, ab incepto populo retrahente quievit,
<walahfr. blaithm. 82>	Unde animo sedit fugitivo calle parumper
<walahfr. blaithm. 83>	Optatam temptare viam: cum discipulorum
<walahfr. blaithm. 84>	Agmine non multo, preciosa monilia secum
<walahfr. blaithm. 85>	Virtutum sub mole gerens, ruptisque tenebris
<walahfr. blaithm. 86>	Nocte fugam capiens properanter abire parabat,
<walahfr. blaithm. 87>	Ecce superveniens fugitivis turba sequentum
<walahfr. blaithm. 88>	Ad caulas capto retrahit pastore bidentes.
<walahfr. blaithm. 89>	Hoc quoque non taceam, sanctus quod spiritus illi
<walahfr. blaithm. 90>	More prophetarum rerum secreta ferebat.
<walahfr. blaithm. 91>	Nam dum fama patrem longe lateque beati
<walahfr. blaithm. 92>	Ipsius ad superos vita fugiente volasse
<walahfr. blaithm. 93>	Proderet, exposuit non esse, sed esse futurum
<walahfr. blaithm. 94>	Post modicum tempus, sancto spiramine doctus.
<walahfr. blaithm. 95>	Insula Pictorum quaedam monstratur in oris
<walahfr. blaithm. 96>	Fluctivago suspensa salo, cognominis Eo,
<walahfr. blaithm. 97>	Qua sanctus domini requiescit carne Columba.
<walahfr. blaithm. 98>	Hanc petiit voto patiendi stigmata Christi:
<walahfr. blaithm. 99>	Illic namque frequens pagana caterva Danorum
<walahfr. blaithm. 100>	Adventare solet, furiis armata malignis.
<walahfr. blaithm. 101>	Sed sanctus domini tales temptare leones
<walahfr. blaithm. 102>	Disponens animo, vana formidine mentem
<walahfr. blaithm. 103>	Exuit et clipeo fidei galeaque salutis
<walahfr. blaithm. 104>	Munitus hominum non horruit arma malorum,
<walahfr. blaithm. 105>	Qui cum doctiloquo potuit cecinisse propheta:
<walahfr. blaithm. 106>	"Est deus adiutor mihimet, timor improbus absit".
<walahfr. blaithm. 107>	Iam quoque doctus erat per publica bella ministros
<walahfr. blaithm. 108>	Temnere daemonicos, ipsum qui rite tyrannum
<walahfr. blaithm. 109>	Straverat, et cunctis solus superavit in armis.
<walahfr. blaithm. 110>	Tempus erat, quo magna dei clementia servum
<walahfr. blaithm. 111>	Consociare suum nitidis super astra maniplis
<walahfr. blaithm. 112>	Disposuit, certamque bono conferre coronam
<walahfr. blaithm. 113>	Victori, cum sancta viri mens praescia rerum
<walahfr. blaithm. 114>	Venturos properare lupos, ut membra piarum
<walahfr. blaithm. 115>	Dividerent ovium, sensu praenosceret alto.
<walahfr. blaithm. 116>	"Vos", ait, "o socii, vobiscum mente sagaci
<walahfr. blaithm. 117>	Quaerite, si poenas Christi pro nomine vobis
<walahfr. blaithm. 118>	Sit tolerare animus mecum: quicumque potestis
<walahfr. blaithm. 119>	Expectare, precor sensus armare viriles.
<walahfr. blaithm. 120>	At quibus infirmi pavitant penetralia cordis,
<walahfr. blaithm. 121>	Ecce fugam celerent, ut parta pericula vitent,
<walahfr. blaithm. 122>	Ad meliora suos armantes vota lacertos.
<walahfr. blaithm. 123>	Proxima stat nobis certae temptatio mortis,
<walahfr. blaithm. 124>	Firma fides vigilet rebus suspensa futuris,
<walahfr. blaithm. 125>	Cauta minus fortes servet tutela fugarum".
<walahfr. blaithm. 126>	His dictis conpuncta cohors, quod posse videbat,
<walahfr. blaithm. 127>	Hoc animo statuit, quidam sub pectore firmo,
<walahfr. blaithm. 128>	Sacrilegas spectare manus gladioque furenti
<walahfr. blaithm. 129>	Supposuisse caput gaudebant mente serena.
<walahfr. blaithm. 130>	Ast alii, quibus hoc nondum fiducia mentis
<walahfr. blaithm. 131>	Persuasit, per nota fugam loca calle capessunt.
<walahfr. blaithm. 132>	Aurea discutiens tenebras Aurora madentes
<walahfr. blaithm. 133>	Claruit et nitidus pulchro sol orbe refulsit,
<walahfr. blaithm. 134>	Cum sacer hic doctor missarum sancta celebrans
<walahfr. blaithm. 135>	Officia ante sacram vitulus stetit integer aram,
<walahfr. blaithm. 136>	Hostia grata deo mucrone litanda minaci.
<walahfr. blaithm. 137>	Cetera turba iacet lacrimis precibusque tonanti
<walahfr. blaithm. 138>	Conmendans animas de pondere carnis ituras.
<walahfr. blaithm. 139>	Ecce furens maledicta cohors per aperta ruebat
<walahfr. blaithm. 140>	Tecta viris minitando pericula saeva beatis,
<walahfr. blaithm. 141>	Et reliquis rabida sociis feritate peremptis,
<walahfr. blaithm. 142>	Ad sanctum venere patrem, preciosa metalla
<walahfr. blaithm. 143>	Reddere cogentes, quis sancti sancta Columbae
<walahfr. blaithm. 144>	Ossa iacent, quam quippe suis de sedibus arcam
<walahfr. blaithm. 145>	Tollentes tumulo terra posuere cavato,
<walahfr. blaithm. 146>	Cespite sub denso gnari iam pestis iniquae.
<walahfr. blaithm. 147>	Hanc praedam cupiere Dani, sed sanctus inermi
<walahfr. blaithm. 148>	Restitit ille manu, firmo conamine mentis
<walahfr. blaithm. 149>	Contra stare aciem pugnamque lacessere doctus,
<walahfr. blaithm. 150>	Cedere dissuetus tibi talia, barbare, dicta
<walahfr. blaithm. 151>	Ingerit: "Ignoro penitus quod quaeritis, aurum
<walahfr. blaithm. 152>	Quo sit humi positum, tectum quibus atque latebris.
<walahfr. blaithm. 153>	Quod si scire mihi, Christo admittente, liceret,
<walahfr. blaithm. 154>	Numquam nostra tuis hoc auribus ora referrent.
<walahfr. blaithm. 155>	Barbare, duc gladios, capulum cape, iamque trucida;
<walahfr. blaithm. 156>	Auxilio, deus alme, humilem conmendo tuo me."
<walahfr. blaithm. 157>	Hinc pia truncatis discerpitur hostia membris,
<walahfr. blaithm. 158>	Quodque ferox miles censu pensare nequibat,
<walahfr. blaithm. 159>	Rimari in gelidis coepit per vulnera fibris.
<walahfr. blaithm. 160>	Nec mirum, nam semper erant, semperque resurgunt,
<walahfr. blaithm. 161>	Quos furor in famulos domini malus excitet omnes,
<walahfr. blaithm. 162>	Ut quod pro cunctis Christi censura peregit,
<walahfr. blaithm. 163>	Cuncti hoc pro Christo faciant licet impare facto.
<walahfr. blaithm. 164>	Ille igitur Christi factus pro nomine martyr,
<walahfr. blaithm. 165>	Testis, fert ut fama, loco requiescit eodem,
<walahfr. blaithm. 166>	Multa ubi pro meritis dantur miracula sanctis,
<walahfr. blaithm. 167>	Qua colitur dominus digno veneranter honore
<walahfr. blaithm. 168>	Cum sanctis, quorum meritis mea crimina solvi
<walahfr. blaithm. 169>	Credo, quibus laudum supplex donaria misi.
<walahfr. blaithm. 170>	Nil negat his Christus, cui maxima lucra tulerunt,
<walahfr. blaithm. 171>	Qui cum patre pio, sanctoque in saecula flatu
<walahfr. blaithm. 172>	Regnat et aeterno pollet sine fine decore.