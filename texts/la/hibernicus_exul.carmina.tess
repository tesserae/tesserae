<hibern_exul. carm. 1.1.1>	O deus omnipotens, convexae conditor arcis,
<hibern_exul. carm. 1.1.2>	Terrarum et maris et quae tantus continet orbis,
<hibern_exul. carm. 1.1.3>	Suscipe vota tuae plebis, dignare rogatus
<hibern_exul. carm. 1.1.4>	Caesaris eximii Karoli firmare salutem;
<hibern_exul. carm. 1.1.5>	Multiplices vitam protendens, rector, in annos,
<hibern_exul. carm. 1.1.6>	Imperio oceanum consignans ordine metam,
<hibern_exul. carm. 1.1.7>	Hostibus oppressis firmata pace perenni,
<hibern_exul. carm. 1.1.8>	Optime quod princeps sedatum rite gubernet,
<hibern_exul. carm. 1.1.9>	Permulcente sua divino munere dextra.
<hibern_exul. carm. 1.1.10>	Unus in aetherea altitonans qui praesidet aula;
<hibern_exul. carm. 1.1.11>	Convenit et solum terris regnare sub illo,
<hibern_exul. carm. 1.1.12>	Qui merito cunctis praestans mortalibus esset.
<hibern_exul. carm. 1.1.13>	Discedant variae sectae, discedat et error
<hibern_exul. carm. 1.1.14>	Antiquus, quondam male suasus ab ore maligni.
<hibern_exul. carm. 1.1.15>	Sancta fides niteat comitanter gressibus altis,
<hibern_exul. carm. 1.1.16>	Cum Karoli magni ut vastum perlustret et orbem,
<hibern_exul. carm. 1.1.17>	Imperio dictoque simul domitis virtute superbis.
<hibern_exul. carm. 1.1.18>	Ac post innumeros captos ex hoste triumphos,
<hibern_exul. carm. 1.1.19>	Cum victore suo victrix letetur et ipsa.
<hibern_exul. carm. 1.1.20>	Post tanta in terris, post tot sublimia facta,
<hibern_exul. carm. 1.1.21>	Pleno tum demum completo temporis aevo,
<hibern_exul. carm. 1.1.22>	Felici centenos cursu evectus in annos,
<hibern_exul. carm. 1.1.23>	Alma fides obviam, comitante cohorte sororum
<hibern_exul. carm. 1.1.24>	Virtutum, veniens Karolum super astra levabit,
<hibern_exul. carm. 1.1.25>	Perpetuam tribuens Christo praestante coronam.
<hibern_exul. carm. 1.1.26>	Versibus incomptis, summo sed mentis amore,
<hibern_exul. carm. 1.1.27>	Haec tibi conficiens, Caesar: dignare superne
<hibern_exul. carm. 1.1.28>	Munera, quaeso, tui devoti sumere servi.

<hibern_exul. carm. 1.2.1>	His ego litterulis domini deposco salutem
<hibern_exul. carm. 1.2.2>	Perpetuam Karoli servulus ipse sui.
<hibern_exul. carm. 1.2.3>	His te, praeclara Gundrada, saluto, puella,
<hibern_exul. carm. 1.2.4>	Quae ore nitens pulchro, pulchrior es merito.
<hibern_exul. carm. 1.2.5>	Littera, festina dominae conferre salutem
<hibern_exul. carm. 1.2.6>	Gundradae egregiae moribus et facie.

<hibern_exul. carm. 2.1>	"Dum proceres mundi regem venerare videntur
<hibern_exul. carm. 2.2>	Ponderibus vastis ingentia dona ferentes,
<hibern_exul. carm. 2.3>	Inmensum argenti pondus, fulgentis et auri,
<hibern_exul. carm. 2.4>	Gemmarum cumulos sacro stipante metallo,
<hibern_exul. carm. 2.5>	Purpura splendentes aurato tegmine vestes,
<hibern_exul. carm. 2.6>	Spumantes et equos flavo stringente capistro
<hibern_exul. carm. 2.7>	Ardua barbarico gestantes colla sub auro -
<hibern_exul. carm. 2.8>	Annua sublimi haec debentur munera regi - :
<hibern_exul. carm. 2.9>	Dic mihi, quae pariter reddemus, garrula Musa,
<hibern_exul. carm. 2.10>	Ne forte in vanum regi servire videmur,
<hibern_exul. carm. 2.11>	Quae tali ac tanto patri munuscula demus?"
<hibern_exul. carm. 2.12>	"Carmina quin etiam modolata voce canamus,
<hibern_exul. carm. 2.13>	Dulcisonas regi promamus pectore laudes,
<hibern_exul. carm. 2.14>	Et nostris cunctus reboet clangoribus orbis."
<hibern_exul. carm. 2.15>	"O sola ante alias cantus dulcedine capta,
<hibern_exul. carm. 2.16>	Divitiis orbis conpares carmina, Musa!
<hibern_exul. carm. 2.17>	Sed dic, quid valeant nostri iam carminis odae?"
<hibern_exul. carm. 2.18>	"Heu, numquid sotius Musarum nomina nescis,
<hibern_exul. carm. 2.19>	Aut forte inludens nostrorum munera tempnis?"
<hibern_exul. carm. 2.20>	"Dilectus sotius, Musae quoque dulcis alumnus,
<hibern_exul. carm. 2.21>	Haud equidem ignoro Musarum dulcia dona.
<hibern_exul. carm. 2.22>	Sed dic nunc, veterum vatum mihi maxima nutrix,
<hibern_exul. carm. 2.23>	Quae nostrae laudis concludent saecula finem?"
<hibern_exul. carm. 2.24>	"Sidereae summus dum sphaerae volvitur axis,
<hibern_exul. carm. 2.25>	Et nox obscura claris dum pellitur astris,
<hibern_exul. carm. 2.26>	Splendidus eximiis surgit dum phosforus umbris,
<hibern_exul. carm. 2.27>	Et celer aequoreas ventus dum verberat undas,
<hibern_exul. carm. 2.28>	In mare dum properant spumosis cursibus amnes,
<hibern_exul. carm. 2.29>	Nubila dum tangunt minaci vertice montes,
<hibern_exul. carm. 2.30>	Atque iacent humiles limoso limite valles,
<hibern_exul. carm. 2.31>	Aut summi extollunt praerupta cacumina colles,
<hibern_exul. carm. 2.32>	Regumque obrizo candor dum fulminat auro,
<hibern_exul. carm. 2.33>	Munera Musarum saeclis aeterna manebunt.
<hibern_exul. carm. 2.34>	His regum veterum clarescunt inclita gesta,
<hibern_exul. carm. 2.35>	Praesentum et saeclis narrantur facta futuris,
<hibern_exul. carm. 2.36>	Musarum et donis laudatur conditor orbis,
<hibern_exul. carm. 2.37>	Sedibus aethereis fulgens virtutibus almis,
<hibern_exul. carm. 2.38>	Nostris assiduis gratulatur cantibus aequis.
<hibern_exul. carm. 2.39>	His igitur donis regem venerare memento,
<hibern_exul. carm. 2.40>	Ast ego praecipuo comitabor fistola cantu."
<hibern_exul. carm. 2.41>	"Dic igitur modolans, nutrix mihi maxima vatum,
<hibern_exul. carm. 2.42>	Quis pacem eximiam conatus frangere patrum?
<hibern_exul. carm. 2.43>	Quis frustra egregiam commovit in arma quietem?
<hibern_exul. carm. 2.44>	Quae pestis tetigit servum per cuncta fidelem,
<hibern_exul. carm. 2.45>	Ut domini faciem meruisset cernere tristem?"
<hibern_exul. carm. 2.46>	"Lubricus hoc serpens profudit ab ore venenum,
<hibern_exul. carm. 2.47>	Isdem qui condam miseris edixerat anguis
<hibern_exul. carm. 2.48>	Coniugibus mortis mortales pectore voces,
<hibern_exul. carm. 2.49>	Qui geminos saevo laniavit vulnere fratres,
<hibern_exul. carm. 2.50>	Et qui germanas maculavit sanguine palmas,
<hibern_exul. carm. 2.51>	Fraternum foedus loetales vertit in iras,
<hibern_exul. carm. 2.52>	Quique pietatis nescire suasit amorem, -
<hibern_exul. carm. 2.53>	Hinc natus delerans patrium derisit honorem -
<hibern_exul. carm. 2.54>	Qui populos dudum docuit conscendere turrim,
<hibern_exul. carm. 2.55>	Et dominum servis iussit nescire tonantem:
<hibern_exul. carm. 2.56>	Hic solus scindit perfectae foedera pacis,
<hibern_exul. carm. 2.57>	Et populos saevis gaudet committere bellis,
<hibern_exul. carm. 2.58>	Ut nullus Christo digne famuletur in orbe,
<hibern_exul. carm. 2.59>	Mortiferis suadet verbis consurgere lites,
<hibern_exul. carm. 2.60>	Seminat et rixas, ubi pacis sola iubentur
<hibern_exul. carm. 2.61>	Foedera, perpetui quis dantur praemia regni.
<hibern_exul. carm. 2.62>	Invidus hic serpens temptavit frangere pacem,
<hibern_exul. carm. 2.63>	Qua rex egregius Karolus, duxque inclitus una
<hibern_exul. carm. 2.64>	Dasilo perpetue tenebantur iure beato.
<hibern_exul. carm. 2.65>	Adgreditur fama, cunctum contaminat orbem,
<hibern_exul. carm. 2.66>	Vocibus his puras pulsavit perfidus aures:
<hibern_exul. carm. 2.67>	"Dasilo peccavit, linquit quia regia iussa,
<hibern_exul. carm. 2.68>	Et sibi servitii non solvit foedera pacti."
<hibern_exul. carm. 2.69>	Haec dicta egregias Karoli volvuntur ad aures,
<hibern_exul. carm. 2.70>	Et rumor coepit latum volitare per orbem,
<hibern_exul. carm. 2.71>	Pulsaturque ipsis regis praesentia verbis,
<hibern_exul. carm. 2.72>	In primisque pias his dictis abdidit aures,
<hibern_exul. carm. 2.73>	Aiebat cunctis: "Hic vir mihi valde fidelis
<hibern_exul. carm. 2.74>	Est, et Francorum deposcit prospera regnis."
<hibern_exul. carm. 2.75>	Ast rumor frequens regi firmabat, et omnis
<hibern_exul. carm. 2.76>	Conclamat tellus: "Non est dux ille fidelis!"
<hibern_exul. carm. 2.77>	Vocibus his tandem motus iustissimus heros
<hibern_exul. carm. 2.78>	Agmina coniungit, classemque in margine ponit
<hibern_exul. carm. 2.79>	Reni, qui Gallis scindit Germanica terris.
<hibern_exul. carm. 2.80>	Felici cursu dictum transnavigat amnem,
<hibern_exul. carm. 2.81>	Inclitaque innumeris tremuit Germania turmis.
<hibern_exul. carm. 2.82>	At rex Francorum stipatus milibus altis
<hibern_exul. carm. 2.83>	Maximus et patriis exultat victor in armis,
<hibern_exul. carm. 2.84>	Alloquitur proceres fidos, ac talibus inquid:
<hibern_exul. carm. 2.85>	"O gens regalis, profecta a moenibus altis
<hibern_exul. carm. 2.86>	Troiae, nam patres nostros his appulit oris,
<hibern_exul. carm. 2.87>	Tradidit atque illis hos agros arbiter orbis,
<hibern_exul. carm. 2.88>	Subdidit et populos Francorum legibus aequis,
<hibern_exul. carm. 2.89>	Perpetueque illis sanxit formator ab astris
<hibern_exul. carm. 2.90>	Hos fines amplos, capiendas funditus urbes,
<hibern_exul. carm. 2.91>	Ancillas, servos, famulatus reddidit omnes.
<hibern_exul. carm. 2.92>	At nuper nostris hostis surrexit in arvis.
<hibern_exul. carm. 2.93>	Invidus hunc serpens fortassis vulnere saevo
<hibern_exul. carm. 2.94>	Armillas grandi gemmarum pondere et auri,
<hibern_exul. carm. 2.95>	Offertur sonipes auri sub tegmine fulgens.
<hibern_exul. carm. 2.96>	His puer ex donis domini ditatur opimis,
<hibern_exul. carm. 2.97>	Ad quem haec rex placidis deprompsit dicta loquellis:
<hibern_exul. carm. 2.98>	"Suscipe perpetui servitus pignora nostri."
<hibern_exul. carm. 2.99>	Oscula tum libans genibus predulcia regis
<hibern_exul. carm. 2.100>	Dux, atque has celeres produxit pectore voces:
<hibern_exul. carm. 2.101>	"Rex, tibi donetur munus per cuncta salutis.
<hibern_exul. carm. 2.102>	Ast ego servitium vobis per saecula solvo."
<hibern_exul. carm. 2.103>	Sic fatus, regis cum dono ad castra recessit.

<hibern_exul. carm. 3.1>	Haec est vera fides, caeli quae ducit ad aulam,
<hibern_exul. carm. 3.2>	Hanc teneat, requiem quisquis habere cupit.
<hibern_exul. carm. 3.3>	Est etenim virtus cunctis credentibus ampla
<hibern_exul. carm. 3.4>	More fide trino phise placere deo.
<hibern_exul. carm. 3.5>	Summus apex Karolus Caesar, pax orbis opima,
<hibern_exul. carm. 3.6>	Huic turmas hominum subdere colla docet.
<hibern_exul. carm. 3.7>	Altior ut cuncti regni rex unus honore,
<hibern_exul. carm. 3.8>	More, fides forma Caesar, ut opto prior,
<hibern_exul. carm. 3.9>	Qui sibi praesentis regni concesserat arcem,
<hibern_exul. carm. 3.10>	Arce poli summum det sibi, posco, locum.
<hibern_exul. carm. 3.11>	Exiguus regi parvum nunc reddo libellum
<hibern_exul. carm. 3.12>	Collectum ex variis flore comante rosis.

<hibern_exul. carm. 4.1>	Carta, Christo comite, per telluris spatium
<hibern_exul. carm. 4.2>	Ad Caesaris splendidum nunc perge palatium,
<hibern_exul. carm. 4.3>	Fer salutes Caesari ac suis agminibus,
<hibern_exul. carm. 4.4>	Gloriosis pueris sacrisque virginibus.
<hibern_exul. carm. 4.5>	Via pergens prospera per Christi suffragia
<hibern_exul. carm. 4.6>	Prona coram Caesare verba dicas talia:
<hibern_exul. carm. 4.7>	Dic, ut Caesar Karolus perpeti praeconio
<hibern_exul. carm. 4.8>	Sit sanus, sit longevus, sit felix victoria.
<hibern_exul. carm. 4.9>	Dic, regnator omnium det sibi subsidium,
<hibern_exul. carm. 4.10>	Confortet, custodiat, dilatet imperium.
<hibern_exul. carm. 4.11>	Dic, ut fautor fuerat iustis rite regibus,
<hibern_exul. carm. 4.12>	Fiat Christus Karolo ac sibi fidelibus.
<hibern_exul. carm. 4.13>	Dic, regales pueri per prolixa spatia
<hibern_exul. carm. 4.14>	Sint sani, sint longevi salvatoris gratia.
<hibern_exul. carm. 4.15>	Sint coronae regiae digni, dic, honoribus
<hibern_exul. carm. 4.16>	Felices ac victores genitoris moribus.
<hibern_exul. carm. 4.17>	Regalibus puellis, dic, fiat sublimitas,
<hibern_exul. carm. 4.18>	Sit sancta, sit sobria, sit vera virginitas.
<hibern_exul. carm. 4.19>	Christus amat virgines propter castimoniam,
<hibern_exul. carm. 4.20>	Det, ut illis promiserat, in futuro gloriam.
<hibern_exul. carm. 4.21>	Dic, protegat dominus sic Francos armigeros,
<hibern_exul. carm. 4.22>	Regem, clerum, comites, milites belligeros.
<hibern_exul. carm. 4.23>	Post haec, carta, Caesarem rogato continuo,
<hibern_exul. carm. 4.24>	De me Christi servulo sit memor exiguo.

<hibern_exul. carm. 5.1>	Laudibus eximiis celebrantur saecula prisca,
<hibern_exul. carm. 5.2>	Omneque praeteritum gratificare solet,
<hibern_exul. carm. 5.3>	Cum moveat praesens clamosis ora loquellis,
<hibern_exul. carm. 5.4>	Adgravat et plebis corda molesta dies.
<hibern_exul. carm. 5.5>	Credere quae sese incertis successibus ultro,
<hibern_exul. carm. 5.6>	Aut etiam nimia speque futura capit.
<hibern_exul. carm. 5.7>	Hoc homines inter passim contingit haberi,
<hibern_exul. carm. 5.8>	Rumori veterum cedere fama nova.
<hibern_exul. carm. 5.9>	Nobis econtra ordo est commutatus et usus,
<hibern_exul. carm. 5.10>	Priscis quaeque extant tempora praeferimus.
<hibern_exul. carm. 5.11>	In quis Romuleum summa virtute gubernat
<hibern_exul. carm. 5.12>	Imperium dominus pacificus Karolus,
<hibern_exul. carm. 5.13>	Cui cedunt proceres et gloria celsa priorum,
<hibern_exul. carm. 5.14>	Solis obumbrantur sidera ceu radiis,
<hibern_exul. carm. 5.15>	Flumina ceu Nilo, colles vincuntur Olimpo,
<hibern_exul. carm. 5.16>	Argento obrizum plus velut ore nitet:
<hibern_exul. carm. 5.17>	Sic, auguste, tibi cedit iam, maxime regum,
<hibern_exul. carm. 5.18>	Fama, vigor, virtus, gloria, nomen, honor.
<hibern_exul. carm. 5.19>	Singula nam reliquis virtutum dona redundant?
<hibern_exul. carm. 5.20>	In te cuncta videt quisque notando probat.
<hibern_exul. carm. 5.21>	Sunt, quos forma decens, alios ventosa loquella,
<hibern_exul. carm. 5.22>	Nobilis aut sanguis dextrave Marte potens

<hibern_exul. carm. 6.1.1>	Haec est mira domus vario depicta metallo,
<hibern_exul. carm. 6.1.2>	Nobilis in clero, dogmate clara pio.
<hibern_exul. carm. 6.1.3>	Auro tecta nitent, paries argenteus albet,
<hibern_exul. carm. 6.1.4>	Ex nitido pressa marmore terra gemit.
<hibern_exul. carm. 6.1.5>	Haec formosa domus - viator cognoscere debes -
<hibern_exul. carm. 6.1.6>	Corpora sanctorum continet una trium.

<hibern_exul. carm. 6.2.1>	Hic fons inriguus vitalia dora ministrat,
<hibern_exul. carm. 6.2.2>	Et renovans populos mittit ad astra deo.
<hibern_exul. carm. 6.2.3>	En ibi Christus adest, qui primi fontis origo
<hibern_exul. carm. 6.2.4>	Abluit omne scelus, purgat et omne nefas.
<hibern_exul. carm. 6.2.5>	Currite nunc pueri ad latices undasque sacratas,
<hibern_exul. carm. 6.2.6>	Sordibus in mersis munera ferte deo.

<hibern_exul. carm. 6.3.1>	Ne David grabatum temptator callidus intret,
<hibern_exul. carm. 6.3.2>	Signetur domini ista fenestra manu!
<hibern_exul. carm. 6.3.3>	Quadrus euuangelii defendat numerus omne
<hibern_exul. carm. 6.3.4>	Corpus, et interius cunctipotens animam.

<hibern_exul. carm. 6.4.1>	Qui Egyptios agni dudum de sanguine postes
<hibern_exul. carm. 6.4.2>	Signavit, nostros signet et ipse deus.

<hibern_exul. carm. 6.5.1>	Qui ex duro latices iussit producere saxo,
<hibern_exul. carm. 6.5.2>	Hic iubeat purum fundere saepe merum.

<hibern_exul. carm. 7.1>	Sit tibi summa salus semper sine fine beata:
<hibern_exul. carm. 7.2>	Hoc optat Martin vestraeque salutis amator,
<hibern_exul. carm. 7.3>	Adsiduis dominum precibusque poposcerit almum,
<hibern_exul. carm. 7.4>	Aeternamque simul faciat te sumere palmam.
<hibern_exul. carm. 7.5>	Pectore nam puro dominum portare memento,
<hibern_exul. carm. 7.6>	Ut illum valeas rectorem semper habere.
<hibern_exul. carm. 7.7>	Sit tibi vita, salus Christus, et gloria perpes:
<hibern_exul. carm. 7.8>	Solventi veniet criminum solutio Christi.

<hibern_exul. carm. 8.1>	Quisquis alumne, velis varias cognoscere rerum
<hibern_exul. carm. 8.2>	Causas, nutricem me cole corde piam.
<hibern_exul. carm. 8.3>	Sedulus esto mei cultor, devotus amator,
<hibern_exul. carm. 8.4>	Intentus humilis pectore, mente, manu.
<hibern_exul. carm. 8.5>	Aeternas poteris nostras hinc prendere gazas,
<hibern_exul. carm. 8.6>	Quae fragiles procerum divitias superant.
<hibern_exul. carm. 8.7>	Quis conlata simul species quaecunque videtur
<hibern_exul. carm. 8.8>	Clara per aspectum, cedit honore minor.
<hibern_exul. carm. 8.9>	Ast ego quae pridem sotium solata laboris
<hibern_exul. carm. 8.10>	Adflictos variis sum comitata malis,
<hibern_exul. carm. 8.11>	In laetis tristes, laetos in tristibus esse,
<hibern_exul. carm. 8.12>	Cunctos praemonui sic fore saepe meos.
<hibern_exul. carm. 8.13>	Huius in adversis vitae nec morte reliqui,
<hibern_exul. carm. 8.14>	Sed labente die lucidiora dedi.

<hibern_exul. carm. 9.1.1 >	Discite nunc, pueri! Docilis cito vertitur aetas,
<hibern_exul. carm. 9.1.2 >	Tempora praetereunt, axe rotante diem.
<hibern_exul. carm. 9.1.3 >	Ardenti ut sonipes carpit celer aequora cursu,
<hibern_exul. carm. 9.1.4 >	Sic volat, heu, iuvenis non remanente gradu.
<hibern_exul. carm. 9.1.5 >	Curvantur facili vi lenta cacumina virgae,
<hibern_exul. carm. 9.1.6 >	Sed rigidos ramos flectere nemo valet.
<hibern_exul. carm. 9.1.7 >	Dum faciles animi vobis sint forte, sodales,
<hibern_exul. carm. 9.1.8 >	Discere ne pigeat scita superna dei.
<hibern_exul. carm. 9.1.9 >	Ne bene concessum spatium perdatis inane,
<hibern_exul. carm. 9.1.10>	Nam sine doctrina vita perit hominum.

<hibern_exul. carm. 9.2.1>	Quemlibet hic segnem levitatis culpa remordet,
<hibern_exul. carm. 9.2.2>	Aut puer aut iuvenis nullus inultus erit.
<hibern_exul. carm. 9.2.3>	Grandevi torquendi dulci carendo lyeo,
<hibern_exul. carm. 9.2.4>	At pigri infantes seva flagella ferent.
<hibern_exul. carm. 9.2.5>	Malueram potius, cuncti sed sponte parerent,
<hibern_exul. carm. 9.2.6>	Gratia quo meritis, ultio nulla foret.

<hibern_exul. carm. 10.1>	Haec, rogo, parva domus caelesti pace serena
<hibern_exul. carm. 10.2>	Sit super et firmam consolidata petram.
<hibern_exul. carm. 10.3>	Hic sit purus amor Christi, spes recta fidesque,
<hibern_exul. carm. 10.4>	Assiduis votis laus tonet alma dei.

<hibern_exul. carm. 11.1>	Disce libens, iuvenis, sacris insistere curis,
<hibern_exul. carm. 11.2>	His quibus aethereus cernitur ipse deus.
<hibern_exul. carm. 11.3>	Despice terrestrem firmato pectore laudem,
<hibern_exul. carm. 11.4>	Quae semper floret, laus tibi sola placet.
<hibern_exul. carm. 11.5>	Omnia praetereunt, divinae gloria laudis
<hibern_exul. carm. 11.6>	Temporibus cunctis iure beata manet.

<hibern_exul. carm. 12.1>	Felix illa hominum est mors et preciosa bonorum,
<hibern_exul. carm. 12.2>	Gloria quam sequitur, vita salusque quies.
<hibern_exul. carm. 12.3>	Qui patriam repetunt linquentes extera mundi,
<hibern_exul. carm. 12.4>	Post miseros luctus gaudia longa tenent.
<hibern_exul. carm. 12.5>	Ex quorum numero clarus iam iure sacerdos
<hibern_exul. carm. 12.6>	Corpore deposito hoc iacet in tumulo;
<hibern_exul. carm. 12.7>	Clarus qui meritis vitae, spe, nomine fulsit,
<hibern_exul. carm. 12.8>	Virtutum radiis splendor ubique suis.
<hibern_exul. carm. 12.9>	Qui probitate pater fuit omnibus atque magister,
<hibern_exul. carm. 12.10>	Illos arte monens, hos pietate regens.
<hibern_exul. carm. 12.11>	Ecclesiae cultor, fautor peregrum, altor egentum,
<hibern_exul. carm. 12.12>	Proderat at cunctis hic pietate pari.
<hibern_exul. carm. 12.13>	Eloquio dulcis, factis probus, ore serenus,
<hibern_exul. carm. 12.14>	Pectore nectareo, prumptus ad omne bonum.
<hibern_exul. carm. 12.15>	Sed quia certum est te palmam meruisse, patrone,
<hibern_exul. carm. 12.16>	Pro peregrino me, posco, precare tuo.

<hibern_exul. carm. 13.1>	Qui pietate pater, pastor cura, ore magister,
<hibern_exul. carm. 13.2>	Tranquillus, placidus, prumptus ad omne bonum,
<hibern_exul. carm. 13.3>	Ecclesiae cultor, largus miserator egenum,
<hibern_exul. carm. 13.4>	Fardulfus fuerat: hoc iacet in tumulo,
<hibern_exul. carm. 13.5>	In hac aede dei tolli qui nomine claro
<hibern_exul. carm. 13.6>	Aeternis meruit laudibus et precibus.

<hibern_exul. carm. 14.1.1>	Egregii proceres Clotharius ac Dagobertus,
<hibern_exul. carm. 14.1.2>	Filius et pater hic memorantur laude perenni,
<hibern_exul. carm. 14.1.3>	Sed magis ecclesiam ditavit hanc Dagobertus
<hibern_exul. carm. 14.1.4>	Cum Nanthilde sua, quam exornant aurea busta.

<hibern_exul. carm. 14.2.1>	Effigies regum hic et nomina clara refulgent
<hibern_exul. carm. 14.2.2>	Praecipui Caroli et Pipini fortis alumni.
<hibern_exul. carm. 14.2.3>	Optimus augustus, summo qui patre coruscat
<hibern_exul. carm. 14.2.4>	Caesar, quem peperit Berta pulcherrima mater.

<hibern_exul. carm. 15.1>	Hoc iacet in tumulo Pippinus, rex venerandus,
<hibern_exul. carm. 15.2>	Hesperiam rexit, hoc iacet in tumulo.
<hibern_exul. carm. 15.3>	Francia quem genuit pulchra pietate repletum,
<hibern_exul. carm. 15.4>	Nunc tenet Hesperia, Francia quem genuit.
<hibern_exul. carm. 15.5>	Nobilis in genere, pulchra de stirpe coruscans,
<hibern_exul. carm. 15.6>	Quem genuit Karolus nobilis in genere.
<hibern_exul. carm. 15.7>	Nubila cuncta fugans mundi properavit ad aethra,
<hibern_exul. carm. 15.8>	Nunc sine fine manet nubila cuncta fugans.
<hibern_exul. carm. 15.9>	Deque sua facie superabat lilia pulchra,
<hibern_exul. carm. 15.10>	Fulsit clara dies deque sua facie.
<hibern_exul. carm. 15.11>	Nobilior meritis quam quis valet ore referre,
<hibern_exul. carm. 15.12>	In specie pulcher, nobilior meritis.
<hibern_exul. carm. 15.13>	Unus amor populi, virtus, pax omnibus una,
<hibern_exul. carm. 15.14>	Dilexit cunctos, unus amor populi.
<hibern_exul. carm. 15.15>	Rex bonus et placidus, nulli bonitate secundus,
<hibern_exul. carm. 15.16>	Iure alios rexit rex bonus et placidus.
<hibern_exul. carm. 15.17>	Cuius ab ore pio populus sua vota metebat,
<hibern_exul. carm. 15.18>	Suavia cuncta bibit cuius ab ore pio.
<hibern_exul. carm. 15.19>	Raptus ab orbe fuit cito pastor largus egentum,
<hibern_exul. carm. 15.20>	.  .  .  .  .  .  .  .  raptus ab orbe fuit.

<hibern_exul. carm. 16.1.1>	Qui manibus librum, lector, comprenderis istum,
<hibern_exul. carm. 16.1.2>	Hic praecepta dei discere sacra potes.
<hibern_exul. carm. 16.1.3>	Scriptorem forsan operis si noscere curas,
<hibern_exul. carm. 16.1.4>	Illius nomen nolo latere tibi.
<hibern_exul. carm. 16.1.5>	Edidit hunc librum Motharius ipse sacerdos,
<hibern_exul. carm. 16.1.6>	Conscripsit digitis hoc opus ex propriis,
<hibern_exul. carm. 16.1.7>	Atque in honore dedit sanctae sacer ille Mariae,
<hibern_exul. carm. 16.1.8>	Ut possit requiem prendere perpetuam.
<hibern_exul. carm. 16.1.9>	Quisquis es, o lector, librum qui legeris istum,
<hibern_exul. carm. 16.1.10>	"Det sibi", dic, "dominus perpetuam requiem".

<hibern_exul. carm. 16.2.1>	Hoc recubat tumulo Motharius ille sacerdos,
<hibern_exul. carm. 16.2.2>	Qui prius in mundo vixit amore pio.
<hibern_exul. carm. 16.2.3>	Felix ille fuit, mundi terrena reliquit,
<hibern_exul. carm. 16.2.4>	Eligit et sacras discere litterulas,
<hibern_exul. carm. 16.2.5>	Plenius ut domini potuisset noscere iussa,
<hibern_exul. carm. 16.2.6>	Ante fuit humilis, plenus amore dei.

<hibern_exul. carm. 17.1>	Quisquis es hunc cernens titulum, dic pectore puro:
<hibern_exul. carm. 17.2>	Sit requies illi, lector opime, precor.
<hibern_exul. carm. 17.3>	Te precor, omnipotens quadrati conditor orbis,
<hibern_exul. carm. 17.4>	Dungalus ut vigeat miles ubique tuus.
<hibern_exul. carm. 17.5>	Atque suum iugiter defendas corpus in aevum,
<hibern_exul. carm. 17.6>	Ne lupus incautus dilacerare queat.
<hibern_exul. carm. 17.7>	Sidereum ut valeat rite conprendere Olimphum,
<hibern_exul. carm. 17.8>	Cum sanctis vitam participare queat.
<hibern_exul. carm. 17.9>	Querere divinum non cessat nocte dieque
<hibern_exul. carm. 17.10>	Auxilium, ut possit vincere cuncta mala.
<hibern_exul. carm. 17.11>	Divitias varias tempnit mundi perituri,
<hibern_exul. carm. 17.12>	A mundi curis libera corda vehit.
<hibern_exul. carm. 17.13>	Atque regit propriam iusto moderamine carnem,
<hibern_exul. carm. 17.14>	Pro carnis vitio ne pereat anima.
<hibern_exul. carm. 17.15>	Mortiferasque rogat mundi contempnere pompas,
<hibern_exul. carm. 17.16>	Caelestis regni querere lucra rogat,
<hibern_exul. carm. 17.17>	In domini meditans toto conamine lege,
<hibern_exul. carm. 17.18>	Et servit domino mens pia iure suo.
<hibern_exul. carm. 17.19>	Discipulos proprios inlustrat lumine sacro,
<hibern_exul. carm. 17.20>	Ceu posita in celso clara lucerna loco.
<hibern_exul. carm. 17.21>	Scripturas promit casto de pectore sacras,
<hibern_exul. carm. 17.22>	Edocet infirmos et validos pariter.
<hibern_exul. carm. 17.23>	Lacte rigans pueros et dat capientibus escam,
<hibern_exul. carm. 17.24>	Hinc lac ut capiant, inde cibum pariter.
<hibern_exul. carm. 17.25>	Ceu pia mater alit natos cum mente benigna,
<hibern_exul. carm. 17.26>	Aescam grandevis, lac rudibus tribuens.
<hibern_exul. carm. 17.27>	Plura quid enumerem sanctis virtutibus istis,
<hibern_exul. carm. 17.28>	Dicere quas nequeo, scribere nec valeo.
<hibern_exul. carm. 17.29>	Pectore si fluerent verba ceu flumina nostro,
<hibern_exul. carm. 17.30>	Nec sic sufficerem digna referre tibi.
<hibern_exul. carm. 17.31>	Sis sanus, vigeas, opto, per tempora longa,
<hibern_exul. carm. 17.32>	Perpetuam requiem det tibi, posco, deus.
<hibern_exul. carm. 17.33>	Volvitur incertis mundus cum casibus iste,
<hibern_exul. carm. 17.34>	Et genus humanum pessima mors perimit,
<hibern_exul. carm. 17.35>	Cum venit extremum, nil prosunt tempora longa,
<hibern_exul. carm. 17.36>	De mortis nullus lege solutus adest.

<hibern_exul. carm. 18.1>	Authelmi monachi busto sunt membra sub isto,
<hibern_exul. carm. 18.2>	Mors inimica annis quem tulit in teneris.
<hibern_exul. carm. 18.3>	Principio vitae felix terrena reliquit,
<hibern_exul. carm. 18.4>	Despexit mundum, nunc super astra micat.
<hibern_exul. carm. 18.5>	Nobilis in genere, placidus, bonus, omnibus aequus,
<hibern_exul. carm. 18.6>	Nobilior meritis, quam valet ore loqui.
<hibern_exul. carm. 18.7>	Atque fuit sapiens, humilis, pietate repletus,
<hibern_exul. carm. 18.8>	Ingenio fortis fulsit in orbe potens.
<hibern_exul. carm. 18.9>	Quisquis es, o lector, titulum qui perlegis istum,
<hibern_exul. carm. 18.10>	Perpetuam requiem det sibi, posce, deus.

<hibern_exul. carm. 19.1>	Aurea caelorum postquam de virgine prolis
<hibern_exul. carm. 19.2>	Sumpserat apta sibi mundi pro crimine membra,
<hibern_exul. carm. 19.3>	Iam decimus quartus post centies octo volabat
<hibern_exul. carm. 19.4>	Annus, fluctivagi meruit quo fervida secli
<hibern_exul. carm. 19.5>	Aetherei Karolus, Francorum gloria gentis,
<hibern_exul. carm. 19.6>	Aequora transire et placidum conprendere portum.
<hibern_exul. carm. 19.7>	Qui deciesque quater per sex feliciter annos
<hibern_exul. carm. 19.8>	Sceptra tenens regni et regno rex regna reiungens,
<hibern_exul. carm. 19.9>	Febro - migravit quinto - arii ex orbe kalendas,
<hibern_exul. carm. 19.10>	Septuaginta senex vitae qui terminat annos.
<hibern_exul. carm. 19.11>	Quapropter flagito, precibus si flecteris ullis,
<hibern_exul. carm. 19.12>	Quique huius relegis, lector, epigrammata versus,
<hibern_exul. carm. 19.13>	"Astriferam Karoli teneat", dic, "spiritus arcem"!

<hibern_exul. carm. 20.1.1>	Quisque venis studio discendi fretus, amice,
<hibern_exul. carm. 20.1.2>	Grammaticae normam querere rectiloquam,
<hibern_exul. carm. 20.1.3>	Huius adito domus properanti limina gressu,
<hibern_exul. carm. 20.1.4>	Quam signat titulus versibus iste suis.
<hibern_exul. carm. 20.1.5>	Ad liquidum certo quam primus dogmata duxit
<hibern_exul. carm. 20.1.6>	Donatus, fama notus in orbe pia.
<hibern_exul. carm. 20.1.7>	Nobilium post quem doctorum turba secuta est,
<hibern_exul. carm. 20.1.8>	Quorum quisque sua nobilitate viget.
<hibern_exul. carm. 20.1.9>	Hanc quicumque capis studioso pectore, lector,
<hibern_exul. carm. 20.1.10>	Et servas pura mentis in arce tua,
<hibern_exul. carm. 20.1.11>	Diceris doctor, recti sermonis amator,
<hibern_exul. carm. 20.1.12>	Eloquiique potens, rusticitate carens.

<hibern_exul. carm. 20.2.1>	Facundi dicti si cui est studiosa voluntas,
<hibern_exul. carm. 20.2.2>	Quo civile datur ius bene nosse pium,
<hibern_exul. carm. 20.2.3>	Haec subeat, vario rutilant quae tecta nitore,
<hibern_exul. carm. 20.2.4>	Hinc quoniam pleno dogmata fonte fluunt,
<hibern_exul. carm. 20.2.5>	Quae Greci asseverant Gorgia auctore reperta
<hibern_exul. carm. 20.2.6>	Ermagora cumque, quin et Aristotele.
<hibern_exul. carm. 20.2.7>	At te concelebrant auctorem iure Latini,
<hibern_exul. carm. 20.2.8>	Rethorica, Tulli, nobilitate micans.
<hibern_exul. carm. 20.2.9>	Cui lector placidam si quis accommodet aurem
<hibern_exul. carm. 20.2.10>	Pectoris atque suo ordine cuncta ferat,
<hibern_exul. carm. 20.2.11>	Utilitas vitae quae sit, discernet honeste
<hibern_exul. carm. 20.2.12>	Moribus et lingua clarus et arte vigil.

<hibern_exul. carm. 20.3.1>	Quisquis habes votum, quae sit dialectica, scire
<hibern_exul. carm. 20.3.2>	Atque potestatis vim quoque nosse petis,
<hibern_exul. carm. 20.3.3>	Ostia, signavi quorum hoc carmine limen,
<hibern_exul. carm. 20.3.4>	Ingredere, et nostris sedibus hospes adi.
<hibern_exul. carm. 20.3.5>	Cuius Aristotelis venerabilis auctor habetur,
<hibern_exul. carm. 20.3.6>	Cum quo Porphirius claret et ipse quidem;
<hibern_exul. carm. 20.3.7>	Turba magistrorum quos est imitata aliorum,
<hibern_exul. carm. 20.3.8>	Perque exempla sequens nobile nomen habet.
<hibern_exul. carm. 20.3.9>	Hac ratione viget reliquis subtilior ista,
<hibern_exul. carm. 20.3.10>	Ut facile inveniat querere quaeque cupit.
<hibern_exul. carm. 20.3.11>	Cui potis a falsi discernere crimine verum
<hibern_exul. carm. 20.3.12>	Discussaque bonum nube referre palam.

<hibern_exul. carm. 20.4.1>	Lector arithmeticae conductus amore magistrae,
<hibern_exul. carm. 20.4.2>	Qui queris, numeri qua ratione nitent,
<hibern_exul. carm. 20.4.3>	Istius alta subi splendentis culmina tecti,
<hibern_exul. carm. 20.4.4>	Horum certa satis mox tibi origo fiet.
<hibern_exul. carm. 20.4.5>	Pitagoras huius nam primus dicitur auctor,
<hibern_exul. carm. 20.4.6>	Post quem Nichomacus amplificavit opus.
<hibern_exul. carm. 20.4.7>	Cum quibus et noster celebraris honore, Boeti,
<hibern_exul. carm. 20.4.8>	Pro quo fama tui nominis eva manet.
<hibern_exul. carm. 20.4.9>	Hanc artem, lector, opibus nullius egere
<hibern_exul. carm. 20.4.10>	Noveris, ast aliis hac opus esse scias.
<hibern_exul. carm. 20.4.11>	Haec numeros praestat verbis rationibus atque
<hibern_exul. carm. 20.4.12>	Rebus, et his non est quod queat esse sine.

<hibern_exul. carm. 20.5.1>	Qui cupiat formas quas dat geometrica nosse,
<hibern_exul. carm. 20.5.2>	Vel qua mensura pertica docta cadat,
<hibern_exul. carm. 20.5.3>	Haec subeat tecti laquearia fulva nitentis,
<hibern_exul. carm. 20.5.4>	Quo prudens terrae mensio tractat opus.
<hibern_exul. carm. 20.5.5>	Cuius ab Egypto prima processit origo,
<hibern_exul. carm. 20.5.6>	Finibus in cuius est celebrata nimis.
<hibern_exul. carm. 20.5.7>	Attica quam multum quondam doctrina secuta est,
<hibern_exul. carm. 20.5.8>	Inde Latinorum nec minus aucta modo.
<hibern_exul. carm. 20.5.9>	Quam si quis studeas solerti adtendere mente,
<hibern_exul. carm. 20.5.10>	Lector, habens omnis utilitatis opes,
<hibern_exul. carm. 20.5.11>	Advertes, quantum tibi prosit linea, vel quo
<hibern_exul. carm. 20.5.12>	Forma figurarum plena necesse fiat.

<hibern_exul. carm. 20.6.1>	Musica quid valeat, quid sit, quicumque requiris,
<hibern_exul. carm. 20.6.2>	Hanc intrato domum, quae tibi clara patet.
<hibern_exul. carm. 20.6.3>	Hic nam repperies, quo constant cuncta tenore,
<hibern_exul. carm. 20.6.4>	Organa vel valeant artificare melos.
<hibern_exul. carm. 20.6.5>	Haec constat primo Tubal auctore reperta,
<hibern_exul. carm. 20.6.6>	Asserit ut Moyses ille dei famulus.
<hibern_exul. carm. 20.6.7>	Pitagora et Lino necnon Amphione Greci
<hibern_exul. carm. 20.6.8>	Auctore inventam hanc etiam referunt.
<hibern_exul. carm. 20.6.9>	Emicat haec omni fulgens dulcedine clara,
<hibern_exul. carm. 20.6.10>	Omnibus et terris concelebrata nitet.
<hibern_exul. carm. 20.6.11>	Huic potis est saevos facile mulcere leones.
<hibern_exul. carm. 20.6.12>	Et lenire tigres melificando truces.

<hibern_exul. carm. 20.7.1>	Atrorum cupidus quisquis scrutator adisti
<hibern_exul. carm. 20.7.2>	Limina praesentis inradiata domus,
<hibern_exul. carm. 20.7.3>	Huic inferre pedem veloci nitere gressu,
<hibern_exul. carm. 20.7.4>	Haec quia cuncta tenet munera, quaeque petis.
<hibern_exul. carm. 20.7.5>	Dicitur Aegypti namque haec in finibus orta,
<hibern_exul. carm. 20.7.6>	Atque Abraham sanctum hanc docuisse patrem.
<hibern_exul. carm. 20.7.7>	Istius auctorem nam Greci Athlanta fatentur,
<hibern_exul. carm. 20.7.8>	Sidera quem caeli cuncta notasse volunt.
<hibern_exul. carm. 20.7.9>	Cuius notitiam quisquis perceperit omnem,
<hibern_exul. carm. 20.7.10>	Stellarumque ortus occubitusque notet,
<hibern_exul. carm. 20.7.11>	Inde futurorum poterit praesagia nosse,
<hibern_exul. carm. 20.7.12>	Et quae occulta iacent, mox manifesta fore.

<hibern_exul. carm. 20.8.1>	Lucida quae cernis clarescere tecta, viator,
<hibern_exul. carm. 20.8.2>	Si medicina tibi est opus, hospes adi,
<hibern_exul. carm. 20.8.3>	Hic quia odoriferis circumdata tympora sertis
<hibern_exul. carm. 20.8.4>	Ipsa salutifera munera tractat ovans.
<hibern_exul. carm. 20.8.5>	Quam repperit primus phisicae tractator Apollo,
<hibern_exul. carm. 20.8.6>	Cum quo Scolaphius, natus hic, ille pater.
<hibern_exul. carm. 20.8.7>	Post quos Hypocrates longo post tempore id ipsum
<hibern_exul. carm. 20.8.8>	Dogmatibus claris magnificavit opus.
<hibern_exul. carm. 20.8.9>	Haec sorbere lues, longe et depellere pestes,
<hibern_exul. carm. 20.8.10>	Haec morbos cunctos namque fugare potest.
<hibern_exul. carm. 20.8.11>	Ipsa quidem egrotis reddit medicando salutem,
<hibern_exul. carm. 20.8.12>	Munere deque suo languida membra fovens.

<hibern_exul. carm. 21.1>	Dextera magna dei ecclesiam tueatur ab hoste,
<hibern_exul. carm. 21.2>	Hanc quoque multiplicet dextera magna dei.
<hibern_exul. carm. 21.3>	Dextera summa dei Karolum conservet ovantem,
<hibern_exul. carm. 21.4>	Augustum et protegat dextera summa dei.
<hibern_exul. carm. 21.5>	Dextera celsa dei regiam conservet in evum
<hibern_exul. carm. 21.6>	Prolem, et laetificet dextera celsa dei.
<hibern_exul. carm. 21.7>	Dextera clara dei astrologos omnesque ministros
<hibern_exul. carm. 21.8>	Salvet et ornet, amet dextera clara dei.

<hibern_exul. carm. 22.1>	Suscipe, Christe, animas carae genitricis in aula:
<hibern_exul. carm. 22.2>	Est pater et frater, suscipe Christe animas.
<hibern_exul. carm. 22.3>	Mortua membra iacent, primus quae pertulit Adam;
<hibern_exul. carm. 22.4>	Iesu, vita veni: mortua membra iacent.
<hibern_exul. carm. 22.5>	Corpora cuncta levas hominum de pulvere terrae,
<hibern_exul. carm. 22.6>	Cum tuba clara sonat, corpora cuncta levas.
<hibern_exul. carm. 22.7>	Colligat hos cineres pariter caeloque recondat,
<hibern_exul. carm. 22.8>	Dextera quae fecit, colligat hos cineres.
<hibern_exul. carm. 22.9>	Respice, Christe, preces fratrum pro fratribus istis,
<hibern_exul. carm. 22.10>	Quasque rigant lacrimae, respice, Christe, preces.

<hibern_exul. carm. 23.1>	Hanc tibi victricem, dux inclite, sume coronam,
<hibern_exul. carm. 23.2>	Intextam sertis floribus et variis,
<hibern_exul. carm. 23.3>	Luceat ut vestro fulgens in vertice semper,
<hibern_exul. carm. 23.4>	Divina exornans tempora et omne caput,
<hibern_exul. carm. 23.5>	Optatum adducens domini sublimis honorem,
<hibern_exul. carm. 23.6>	Altithroni genitor, qui ethere sceptra tenet.
<hibern_exul. carm. 23.7>	Rex regum et summus princeps, dominus dominantum,
<hibern_exul. carm. 23.8>	Dispositor sapiens, conditor architenens,
<hibern_exul. carm. 23.9>	Omnia qui superat, replet, sustentat et ambit,
<hibern_exul. carm. 23.10>	Denique cuncta regit, prava sed ipse domat;
<hibern_exul. carm. 23.11>	Unus ubique deus, sancto spiramine fulgens,
<hibern_exul. carm. 23.12>	Numine qui proprio cingere cuncta valet;
<hibern_exul. carm. 23.13>	Gloria summa potens, retinent quam septaque nulla,
<hibern_exul. carm. 23.14>	Aera, terra, polus, tartara nec pelagus;
<hibern_exul. carm. 23.15>	Laudibus inmensis quam milia sancta celebrant
<hibern_exul. carm. 23.16>	Votiferae plebes et chorus angelicus;
<hibern_exul. carm. 23.17>	Sanctus amore pio sanctus super omnia sanctus,
<hibern_exul. carm. 23.18>	Trinus ubique deus semper et unus adest.
<hibern_exul. carm. 23.19>	Versibus his vestram obtamus vegitare salutem:
<hibern_exul. carm. 23.20>	Exiguum et famulum commemorare tuum.

<hibern_exul. carm. 24.1>	Baldo, dei famule, clare magister,
<hibern_exul. carm. 24.2>	In domino valeas, opto frequenter.
<hibern_exul. carm. 24.3>	Crede tui, Dungal, inmemor haud sum,
<hibern_exul. carm. 24.4>	Nec fidae fidei foedera frango,
<hibern_exul. carm. 24.5>	Nec solvo stabilis glutten amoris.
<hibern_exul. carm. 24.6>	Non obliviscor dogmata Christi,
<hibern_exul. carm. 24.7>	In quibus ammoneor regmine firmo,
<hibern_exul. carm. 24.8>	Ut semper recolam fratris amorem,
<hibern_exul. carm. 24.9>	Nam sine dilectu nemo meretur
<hibern_exul. carm. 24.10>	Prendere perpetui praemia regni.
<hibern_exul. carm. 24.11>	Dic, rogo, dic, frater, postulo, dicas,
<hibern_exul. carm. 24.12>	Unde tibi veniunt suspiciones,
<hibern_exul. carm. 24.13>	In quo sensisti me violantem
<hibern_exul. carm. 24.14>	Aut commiscentem fasque nefasque?
<hibern_exul. carm. 24.15>	Fors inimicus homo falsa profando
<hibern_exul. carm. 24.16>	Et me conrosit, teque fefellit,
<hibern_exul. carm. 24.17>	Sed vitiosus agit saepe retractans
<hibern_exul. carm. 24.18>	Omne, quod ipse suo corde recondit,
<hibern_exul. carm. 24.19>	Omnibus id vitium esse volutat.
<hibern_exul. carm. 24.20>	Sed quocumque modo haec reputentur,
<hibern_exul. carm. 24.21>	Diligo te, frater, te colo corde,
<hibern_exul. carm. 24.22>	Te memoro recolens, teque recordor,
<hibern_exul. carm. 24.23>	Sensibus et quamvis corporis absim,
<hibern_exul. carm. 24.24>	Sum tibi cottidie pectore praesens,
<hibern_exul. carm. 24.25>	Et si possibile forte fuisset,
<hibern_exul. carm. 24.26>	Tecum colloquio uterer apto,
<hibern_exul. carm. 24.27>	Atque tuam faciem semper amandam
<hibern_exul. carm. 24.28>	Visu corporeo saepe viderem.
<hibern_exul. carm. 24.29>	Sed dum non valeam haec adipisci,
<hibern_exul. carm. 24.30>	Ad te transmittam cordis ocellum,
<hibern_exul. carm. 24.31>	Qui te prospiciat, teque notescat,
<hibern_exul. carm. 24.32>	Porrigat atque tibi pignus amoris.
<hibern_exul. carm. 24.33>	Salve perpetuo praesule Christo
<hibern_exul. carm. 24.34>	Et virtute dei vive valeque.