<nith. hist. 1.praef> Cum, ut optime, mi domine, nosti, iam paene annis duobus illatam a fratre uestro persecutionem uos uestrique haudquaquam meriti pateremini, antequam Cadhellonicam introissemus ciuitatem, praecepistis, ut res uestris temporibus gestas stili officio memoriae traderem. Opportuna quidem placidaque res, fateor, fuerat praecepta, si otium tanti negotii, ut digne exsequeretur, fuisset concessum; nunc autem, si quod minus uel incultius, quam oportuerit pro rerum magnitudine, huic operi inueneritis insertum, tanto facilior uenia a uobis uestrisque mihi debetur, quanto me nostis eodem turbine, quo et uos, dum hoc opus peregerim, esse agitatum. Praeterire autem ea quae temporibus pii patris uestri gesta sunt disposueram sed facilius cuilibet legenti altercationum uestrarum ueritas patebit, si quaedam, quae suo in tempore contigisse nouimus, summotenus praelibauero. Aui quoque insuper uestri uenerandam memoriam per omnia obmittere ratum minime uidetur; ac per hoc textus hinc sumat exordium.<nith. hist. 1.1> Karolus bonae memoriae et merito Magnus imperator ab uniuersis nationibus uocatus, !hora uidelicet plus minus diei tertia! in senectute bona decedens omnem Europam omni bonitate repletam reliquit, uir quippe omni sapientia et omni uirtute humanum genus suo in tempore adeo praecellens, ut omnibus orbem inhabitantibus terribilis, amabilis pariterque et admirabilis uideretur, ac per hoc omne imperium omnibus modis, ut cunctis manifeste claruit, honestum et utile effecit. Nam super omne, quod admirabile fateor fore, Francorum barbarorumque ferocia ac ferrea corda, quae nec Romana potentia domare ualuit, hic solus moderato terrore ita repressit, ut nihil in imperio moliri, praeter quod publicae utilitati congruebat, manifeste auderent. Regnauit feliciter per annos duos et XXX imperiique gubernacula nihilominus cum omni felicitate per annos quattuordecim possedit.<nith. hist. 1.2> Heres autem tantae sublimitatis Lodhuwicus, filiorum eius iusto matrimonio susceptorum nouissimus, ceteris decedentibus successit. Qui ut pro certo patrem obisse comperit, Aquis ab Aquitania protinus uenit; quo undique ad se uenientem populum absque quolibet impedimento suae dicioni addixit, de ceteris, qui sibi creduli uidebantur, deliberaturus. Initio quidem imperii suscepti pecuniam ingenti numero a patre relictam trifariam diuidere iussit et unam partem causa funeris expendit, duas uero inter se et sorores suas a patre iusto matrimonio susceptas diuisit, quas et instanter a palatio ad sua monasteria abire praecepit. Fratres quoque adhuc tenera aetate, Drugonem, Hugonem et Teodericum, participes mensae effecit, quos et in palatio una secum nutriri praecepit, et Bernardo nepoti suo, filio Pippini, regnum Italiae concessit. Qui quoniam ab eo paulo post defecit, capitur et a Bertmundo Lugdunensis prouinciae praefecto luminibus et uita pariter priuatur. Hinc autem metuens, ne post dicti fratres populo sollicitato eadem facerent, ad conuentum publicum eos uenire praecepit, totondit ac per monasteria sub libera custodia commendauit. Quo peracto filios suos iusto matrimonio iunxit et uniuersum imperium inter eos ita diuisit, ut Pippinus quidem Aquitaniam, Lodhuwicus autem Baioariam, Lodharius uero post discessum eius uniuersum imperium haberet, cui et una secum imperatoris nomen habere concessit. Interea Irmengardis regina materque illorum decessit, ac paulo post Lodhuwicus imperator Iudith in matrimonium sumpsit, ex qua Karolus creatur.<nith. hist. 1.3> Karolo quidem nato, quoniam omne imperium inter reliquos filios pater diuiserat, quid huic faceret, ignorabat. Cumque anxius pater pro filio filios rogaret, tandem Lodharius consensit ac sacramento testatus est, ut portionem regni quam uellet eidem pater daret, tutoremque ac defensorem illius se fore contra omnes inimicos eius in futuro iurando firmauit. Instigante autem Hugone, cuius filiam in matrimonium Lodharius duxerat, ac Mathfrido ceterisque, sero se hoc fecisse paenituit et, quemadmodum illud quod fecerat annullare posset, quaerebat. Quod patrem matremque minime latuit; ac per hoc hinc inde quod pater statuerat Lodharius diruere, etsi non manifeste, occulte studebat. Ad quod Bernardum quendam, ducem Septimaniae, pater in supplementum sibi sumens camerarium constituit Karolumque eidem commendauit ac secundum a se in imperio praefecit. Qui dum inconsulte re publica abuteretur, quam solidare debuit penitus euertit. Per idem tempus Karolo Alamannia per edictum traditur. Tum tandem Lodharius quasi iusta querimonia reperta tam fratres quam et uniuersam plebem ueluti ad restaurandum rei publicae statum animabat. Quam ob rem pariter cum omni populo patri ad Compendium superueniunt, reginam uelauerunt, fratres eius Cunradum et Rodulfum totonderunt atque in Aquitaniam seruandos Pippino commiserunt. Bernardus quoque fuga lapsus in Septimaniam se recepit; Eribertus frater eius captus ac luminibus priuatus in Italia custodiendus traditur.Et Lodharius quidem, eo tenore re publica adepta, patrem et Karolum sub libera custodia seruabat; cum quo monachos, qui eidem uitam monasticam traderent et eandem uitam illum assumere suaderent, esse praeceperat. Res autem publica, quoniam quisque cupiditate illectus sua quaerebat, cotidie deterius ibat. Quam ob rem tam monachi, quos supra memorauimus, quam et ceteri, qui quod factum fuerat dolebant, illum percontari coeperunt, si res publica eidem restitueretur, an eam pro uiribus erigere ac fouere uellet, maximeque cultum diuinum, quo omnis ordo tuetur ac regitur. Quod quia facile confessum, in restauratione eius ocius consensum est; assumptoque Guntbaldo quodam monacho sub specie religionis in hoc negotio ad Pippinum Ludouicumque, filios eius, occulte direxit, promittens, si in sua restitutione una cum his qui hoc cupiebant adesse uoluissent, regnum utrisque se ampliare uelle. Ac per hoc perfacile cupideque paruere; conuentuque condicto regina et fratres eius eidem restituuntur, ac plebs uniuersa dicioni eius se subdidit. Hinc hi qui cum Lodhario senserunt in concilium deducti et ab ipso Lodhario ad mortem diiudicati aut uita donata in exsilium retrusi sunt. Lodharium quoque sola Italia contentum ea pactione abire permisit, ut extra patris uoluntatem nihil deinceps moliri in regno temptaret. Cumque se haec ita haberent, et res publica paululum respirari uideretur, confestim Guntbaldus monachus, quem supra memorauimus, quia multa in restitutione eius laborauerat, secundus in imperio esse uolebat; quod quoniam Bernardus, uti praemissum est, olim fuerat, summa industria iterum esse certabat. Pippinus quoque et Lodhuwicus, quamquam eis regna, sicut promissum fuerat, aucta fuissent, tamen in imperio ut post patrem primi essent, uterque laborabat; at illi, per quos tunc res publica tractabatur, uoluntati eorum obsistebant.<nith. hist. 1.4> Per idem tempus Aquitania Pippino dempta Karolo datur, et in eius obsequio primatus populi, qui cum patre sentiebat, iurat. Quod quidem hi, quos supra rettulimus, grauiter ferentes, ut res publica inutiliter tractaretur, diuulgant populumque quasi ad iustum regimen sollicitant; Walanam, Elisachar, Mathfridum ceterosque, qui in exsilium retrusi fuerant custodia emittunt; Lodharium, ut rem publicam inuadat, compellunt; insuper autem et Gregorium Romanae summae sedis pontificem, ut sua auctoritate liberius quod cupiebant perficere possent, sub eadem specie magnis precibus in supplementum suae uoluntatis assumunt. Quam ob rem imperator una cum omni quod habebat imperio, tres reges filiique eius aduersus eum cum ingenti exercitu, insuper papa Gregorius cum omni comitatu Romano Elisazam confluunt iuxtaque montem Sigwaldi castra ponunt ac uariis affectionibus populum, ut a patre deficeret, filii compellunt. Nouissime quibusdam fuga lapsis, cum perpaucis pater capitur; uxor ab eo dempta in Langobardiam exsilio mittitur, ac Karolus una cum patre sub magna custodia seruatur. Gregorius siquidem papa itineris paenitudine correptus tardius quam uellet Romam reuertitur.Et Lodharius quidem iterum eo tenore imperium adeptum quod iniuste tam facile iterato obtinuit, iterato facilius iuste amisit. Nam Pippinus et Lodhuwicus uidentes, quod Lodharius uniuersum imperium sibi uindicare iliosque deteriores efficere uellet, grauiter ferebant; insuper autem, dum Huc, Lambertus atque Mathfridus, quis illorum secundus post Lodharium in imperio haberetur, ambigerent, dissedere coeperunt et, quoniam quisque eorum propria quaerebat, rem publicam penitus neglegebant. Quod quidem populus cernens molestus erat. Occurrebat insuper etiam filiis uerecundia et paenitudo, quod patrem bis honore priuauerant, uniuersae plebi, quod bis imperatorem dimiserant, ac per hoc hinc inde in restitutione eius consentiunt et undique ad Sanctum Dionysium, ubi tunc Lodharius patrem et Karolum seruabat, affluere contendunt. Cernens Lodharius praedictam animositatem uires suas excedere, antequam conueniant, arma sumit, patrem ac Karolum dimittit itinereque arrepto Uiennam petit. Plebs autem non modica, quae praesens aderat, et iam iamque Lodhario pro patre uim inferre uolebat rege recepto basilicam sancti Dionysii una cum episcopis et omni clero confluunt, laudes Deo deuote referunt, coronam et arma regi suo imponunt et ad cetera deliberaturi contendunt. Lodharium pater persequi distulit, sed legatos, qui eum citra Alpes festinare iuberent, post illum direxit; Pippinum ad se uenientem benigne excepit, gratias in eo, quod pro sua restitutione laborauerat, egit ac reuerti eum in Aquitaniam, uti petiuerat, permisit. Hinc inde fideles, qui euaserant et rem publicam regere consueuerant, confluunt; cum quibus itinere arrepto Aquis hiematum petit, tandemque Lodhuwicum uenientem gratanter excepit, quem et una secum causa praesidii esse praecepit. Interea hi qui Iudith in Italia seruabant audientes, quod Lodharius fugam inierat, et pater imperium regebat, arrepta Iudith fugam ineunt, Aquis prospere perueniunt, gratum munus imperatori deferunt. Uerumtamen haud est toro regio recepta, donec se criminibus obiectis innoxiam, quia criminator deerat, sacramento una cum propinquis coram plebe effecit.<nith. hist. 1.5> Per idem tempus Mathfridus et Lantbertus ceterique a parte Lodharii penes marcam Brittannicam morabantur. Ad quos pellendos missus est Uodo et omnes inter Sequanam et Ligerem degentes, qui manu ualida collecta hinc atque inde conuenerunt. Et hos quidem paucitas ac per hoc summa necessitas unanimes effecit, Uodonem autem et suos maxima multitudo securos, discordes et inordinatos reddidit. Quapropter proelio commisso fugerunt. Cecidit Uodo et Odo, Uiuianus, Fulbertus ac plebis innumera multitudo. Quod quidem citato cursu uictores Lodhario notantes mandant, ut, quantocius posset, illis cum exercitu occurrat. Qui libenter paruit et Cauillonum collecta manu ualida uenit, ciuitatem obsidione cinxit, proeliando triduum obsedit et tandem urbem captam una cum ecclesiis incendit. Gerbergam more maleficorum in Ararim mergi praecepit, Gozhelmum et Senilam capite puniuit, Warino autem uitam donauit et, ut se deinceps pro uiribus iuuaret, iure iurando constrinxit. Hinc autem Lodharius et sui duobus proeliis feliciter gestis magnanimes effecti, uniuersum imperium perfacile inuadere sperantes, ad cetera deliberaturi Aurilianensem urbem petunt. Quod pater audiens e Francia manu ualida collecta, insuper Lodhuwico filio suo cum uniuersis, qui trans Rhenum morabantur, in auxilium sibi assumpto tantum facinus a filio in imperium commissum uindicaturus perrexit. Lodharius quoque eadem spe, qua Francos abducere consuerat, animatus ire obuius ratum duxit; ac per hoc hinc inde confluunt, supraque fluuium iuxta uillam quae Caluiacus dicitur castra ponunt. Sed Franci, eo quod imperatorem bis reliquerant, paenitudine correpti et, ut deinde tale quid committerent, turpe iudicantes ad defectionem impelli dedignati sunt; quam ob rem cum nec fuge nec proelii locum uideret, ea pactione nouissime proelium diremit, ut infra dies statutos Alpibus excederet ac deinceps sine patris iussione fines Franciae ingredi non praesumeret et extra patris uoluntatem in eius imperio deinceps nihil moliri temptaret. Quod et ita se et suos seruaturos tam is quam et sui sacramento firmauerunt.<nith. hist. 1.6> Eis ita compositis pater, uti et cum quibus consueuerat, imperium regebat. Uidens autem, quod populus nullo modo diebus uitae suae illum relinquere, uti consueuerat, uellet, conuentu Aquis hieme indicto portionem regni his terminis notatam Karolo dedit: Id est a mari per fines Saxoniae usque ad fines Ribuariorum totam Frisiam et per fines Ribuariorum comitatus Moilla, Haettra, Hammolant, Masagouwi, deinde uero quicquid inter Mosam et Sequanam usque Burgundiam una cum Uiridunense consistit et de Burgundia Tullensem, Odornensem, Bedensem, Blesensem, Pertensem, utrosque Barrenses, Brionensem, Tricasinum, Autisioderensem, Senonicum, Wastinensem, Milidunensem, Stampensem, Castrensem, Parisiacum et deinde per Sequanam usque in mare Oceanum et per ipsum mare usque in Frisiam, omnes uidelicet episcopatus, abbatias, comitatus, fiscos et omnia infra praedictos fines consistentia cum omnibus ad se pertinentibus, in quacumque regione consistebant et sui iuris esse uidebantur, una cum auctoritate diuina atque paterna praefato filio suo Karolo dedit, firmumque ut permaneret, Dei omnipotentis clementiam exorauit. Hilduinus autem abbas ecclesiae sancti Dionysii et Gerardus comes Parisius ciuitatis ceterique omnes praedictos fines inhabitantes conuenerunt fidemque sacramento Karolo firmauerunt. Quod quidem Lotharius et Lodhuwicus audientes grauiter ferebant, unde et colloquium indixerunt. Ad quod uenientes, cum nihil ex his indignari se posse uiderent, callide dissimulantes quippiam se contra patris uoluntatem moliri uelle, discesserunt; uerumtamen ob id colloquium commotio non modica exorta est, sed facile quieuit. Hinc autem Carisiacum mediante Septembrio uenit seditionemque quandam similiter perfacile sedauit ac praefato Karolo arma et coronam nec non et quandam portionem regni inter Sequanam et Ligerem dedit, Pippinum ac Karolum, ut uidebatur, unanimes effecit ac deinde Pippinum in Aquitaniam abire cum gratia permisit, Karolum uero in partem regni, quam illi dederat, direxit. Quo ueniens, omnes hos fines inhabitantes ad illum uenerunt et fidem sacramento commendati eidem firmauerunt.Eodem tempore nuntiatur, quod Lodhuwicus a patre suo desciuisset et quicquid trans Rhenum regni continebatur sibi uindicare uellet; quod pater eius audiens indicto conuentu Magonciacum uenit ac traiecto exercitu fugere illum in Baioariam compulit. Post Aquis exsultans rediit, quoniam, quocumque se uerterat, nutu diuino uictor erat. Uerumtamen ingruente senili aetate et propter uarias afflictiones paene decrepita imminente, mater ac primores populi, qui in uoluntate patris pro Karolo laborauerant, metuentes, si infectis rebus decederet, odia fratrum usque ad internecionem sibi insurgere, ratum duxerunt, ut quemlibet e filiis pater in supplementum sibi assumeret, et, si post discessum eius ceteri concordes esse nollent, saltem hi duo unanimes effecti ualerent resistere inuidorum factioni. Cumque necessitate instante ac per hoc assiduis meditationibus in hac electione uersarentur, uniuersorum sententia consensit, si Lodharius certum se in hoc negotio praebere uellet, cum eo foedus iniri debere. Nam, uti praemissum est, idem olim patri matrique ac Karolo iurauerat, ut partem regni quam uellet pater eidem daret, et eandem se consentire et protegere illi contra omnes inimicos omnibus diebus uitae suae deberet. Quam ob rem missos deligunt et in Italiam ad Lodharium mittunt promittentes, si patris uoluntatem deinceps erga Karolum conseruare uellet, omnia, quae in illum hactenus deliquerat, remitti et omne regnum absque Baioaria inter illum et Karolum diuidendum; quae quoniam Lodhario et suis rata uidebantur, utraque ex parte sic uelle ac sic se perficere iurauerunt.<nith. hist. 1.7> Ergo ad urbem Uangionum conuentu indicto conuenerunt; in quo Lodharius humillime ad pedes patris coram cunctis procidit dicens: 'Noui me coram Deo et te, domine pater, deliquisse; non regnum, sed indulgentiam et, ut gratiam tuam merear, quaeso'. Idem autem ut pius ac clemens pater et delicta postulanti indulsit et gratiam roganti concessit, eo scilicet pacto, ut deinceps nihil quolibet modo contra suam uoluntatem nec in Karolum nec in regnum alicubi egisset. Dein benigne illum excepit ac deosculans gratias Deo pro filio, quem auersum reconciliauerat, egit. Ad prandium deinde conuersi sunt, in crastinum de ceteris, quae sui iurauerant, deliberaturi. Die autem altera concilium ineunt. Hinc pater, ut sui iurauerant, perficere cupiens: 'Ecce, fili, ut promiseram, regnum omne coram te est, diuide illud, prout libuerit. Quod si tu diuiseris, partium electio Karoli erit; si autem nos illud diuiserimus, similiter partium electio tua erit.' Quod idem cum per triduum diuidere uellet, sed minime posset, Iosippum atque Richardum ad patrem direxit deprecans, ut ille et sui regnum diuiderent, partiumque electio sibi concederetur; insuper uero in ea fide, quam illis iurauerant, testati sunt, quod pro nulla re alia nisi sola ignorantia regionum id peragere differret. Quam ob rem pater, ut aequius ualuit, regnum omne absque Baioaria cum suis diuisit; et a Mosa partem australem Lodharius cum suis elegit, quin immo et accepit, occiduam uero, ut Karolo conferretur, consensit et una cum patre coram omni populo ita se uelle adnuntiauit. Hinc autem pater fratres, prout ualuit, unanimes effecit, rogans ac deprecans, ut inuicem se diligerent, et ut alter ab altero protegeretur, adhortans exorat et quod fieri desiderat optat. Quibus peractis benigne et pacifice Lodharium in Italiam ditatum remissionis gratia ac regni muneribus remittens, sacramenta, quae saepe iurauerat, quotiens in illum deliquerat, quotiens delicta eidem donauerat, in memoriam reducens ac piis uisceribus monens contestabatur, ne saltem id, quod tunc nouissime peregerant, coramque cunctis ita se uelle confirmauerat, frustrari quolibet modo permittat.<nith. hist. 1.8> Eodem tempore, ut Pippinus decessisset, pater nuntium acceperat; et pars quaedam populi, quid auus de regno uel nepotibus iuberet, praestolabatur; pars autem arrepto filio eius Pippino, quia natu maximus erat tyrannidem exercebat. Quapropter his ita, ut praefatum est, cum Lodhario perfectis, collecta manu ualida per Cauillonem Clarum-montem una cum Karolo ac matre pater petit ac partem populi, quae illum praestolabatur, inibi benigne recepit. Et quoniam olim regnum Aquitaniae Karolo donauerat, ut illi se commendarent, hortando suasit, iussit. Qui omnes commendati eidem sacramento fidem firmauerunt. Post quod, quomodo tyrannos compesceret, contendit. Per idem tempus Lodhuwicus a Baioaria solito more egressus Alamanniam inuasit cum quibusdam Toringis et Saxonibus sollicitatis; quam ob rem pater eius ab Aquitania reuocatus, dimisso uidelicet Karolo una cum matre eius Pictauis, ipse uero sanctum pascha Aquis celebrauit et sic uno eodemque itinere Toringam petiit. A qua Lodhuwico filio eius pulso, per Sclauos itinere redempto eum in Baioariam fugere compulit. Quo peracto Kal. Iulii ad Uangionum urbem conuentum indixit, ad quod Lodharium filium suum ab Italia uenire praecepit, cum eo ceterisque sibi credulis de Lodhuwico deliberaturus. Cumque se haec ita haberent, et Lodharius in Italia, Lodhuwicus trans Rhenum, et Karolus in Aquitania esset, Lodhuwicus imperator paterque illorum in insula quadam iuxta Magonciatum XII. Kal. Iulii obiit; quem Drogo frater et episcopus atque archicapellanus eius Mettis ciuitate sua apud Sanctum Arnulfum una cum episcopis, abbatibus comitibusque congruo honore sepulturae tradidit. Uixit per annos IIII et LX, rexit Aquitaniam per annos UII et XXX, imperiale uero nomen per annos UII et XX et per annos UII et XX et per menses sex obtinuit.<nith. hist. 2.praef> Explicitis pro tempore ac uiribus dissensionum uestrarum initiis, e quibus quique lector scire cupiens, quam ob rem post obitum patris uestri Lodharius uos fratremque persequi statuerit, decernat, colligat et, si iuste egerit, cognoscat, hinc iam, qua uirtute ac industria hoc exsecutus sit prout memoria uiresque suppleuerint, notare curabo. Uos uero difficultates, quae ex eadem molestia paruitati meae obstiterint, inspicere deposco et, si quid in hoc opere neglexero, ut ignoscatis, quaeso.<nith. hist. 2.1> Audiens Lodharius patrem suum obisse confestim nuntios ubique, praesertim per totam Franciam mittit, qui se uenturum in imperium, quod olim fuerat illi datum, affirment, promittens unicuique honores a patre concessos se concedere et eosdem augere uelle. Dubios quoque fidei sacramento firmari praecepit; insuper autem iussit, ut, quantocius possent, obuiam illi procederent, nolentibus uero capitale supplicium ut praediceretur, indixit ipse autem pedetemptim, quo se res uerteret, antequam Alpes excederet, scire uolens processit. Ergo cupiditate terroreque illecti undique ad illum confluunt; et hoc cernens spe uiribusque magnanimis effectus, quibus artibus uniuersum imperium liberius inuadere posset, deliberare coepit. Lodhuwicum quoque quoniam itineri suo contiguum esse prospexit, ut primum in illum manum mitteret, ratum duxit et, ut eundem uiribus adnullaret, operam omni uirtute adiecit. Interea ad Karolum in Aquitaniam legatos callide dirigens mandat se erga illum, sicuti pater statuerat, et sicut erga filiolum ex baptismate oportebat, beneuolum esse, uerumtamen ut nepoti suo, filio Pippini, donec cum eo loqueretur, parceret, deprecatus est. Et his ita compositis ad urbem Uangionum iter direxit. Eodem tempore Lodhuwicus partem exercitus inibi causa custodiae reliquerat et Saxonibus sollicitatis obuiam illis perrexerat. Quam ob rem Lodharius paruo conflictu custodes fugere compulit, Rhenum cum uniuerso exercitu transiens Franconofurth iter direxit. Quo insperate hinc Lodharius, inde Lodhuwicus confluunt, paceque sub nocte composita alter inibi, alter uero, quo Moin in Rhenum confluit, castra haud fraterno amore componunt. Cumque Lodhuwicus uiriliter resisteret, et Lodharius illum absque proelio sibi subigere diffideret, sperans Karolum facilius superari posse, ea pactione proelium diremit, ut III. Idus Nouembris eodem loco rursum conueniant et, ni concordia statutis interueniat, quid cuique debeatur, armis decernant; et his ita omissis Karolum sibi subigere contendit.<nith. hist. 2.2> Per idem tempus Karolus Bituricas ad placitum, quo Pippinum sui iurauerant uenturum, uenerat. Qui quidem ex omnibus nuntio recepto missos, uidelicet Nithardum et Adelgarium, delegit et, uti ocius ualuit, ad Lodharium direxit, mandans ac deprecans, ut memor sit sacramentorum, quae inter se iurauerant, et seruet, quae inter illos pater statuerat; insuper etiam fraternae filiolique condicionis meminerit; haberet sua sibi et, quod illi pater suo consensu concesserat, absque conflictu illum habere permittat; promittens, si hoc faceret, fidelem se illi et subiectum fore uelle, ita ut primogenito fratri esse oporteret. Insuper etiam quicquid hactenus in illum deliquerat pollicitus est se ex corde remittere, deprecatus, ne amplius suos sollicitet, ne regnum sibi a Deo commissum perturbet. Cederent undique paci atque concordiae, et hoc se sua suorumque ex parte ratum uidere ac per hoc conseruare uelle mandauit; quod etsi alter hoc ita esse non crederet, quocumque uellet modo ex his illum certum se efficere promisit. Quae quidem Lodharius simulans se benigne suscipere legatos tantum salutationis causa redire permisit ac per suos se responsurum de ceteris esse respondit. Insuper etiam, quoniam ad ipsum se uertere frustrata fide noluerunt, honoribus, quos pater illis dederat, priuauit; ita, quid fratri facere cogitaret, nolens indicium dabat. Interea omnes inter Mosam et Sequanam degentes ad Karolum miserunt mandantes, ut, antequam a Lodhario praeoccuparentur, ueniret, aduentum eius se praestolaturos promittentes. Quam ob rem cum perpaucis Karolus hoc iter accelerans ab Aquitania Carisiatum uenit et a Carbonariis et infra ad se uenientes benigne suscepit. Extra uero Herenfridus, Gislebertus, Bouo ac ceteri ab Odulfo decepti, firmatam fidem neglegentes, defecerunt.<nith. hist. 2.3> Eodem tempore missus ab Aquitania uenit nuntians, quod Pippinus cum his qui parti suae fauebant super matrem Karoli irruere uellet; ac per hoc Karolus Francos inibi omittens mandat, si illos frater suus, donec reuerteretur, opprimere uellet, obuiam sibi procederent. Insuper ad Lodharium Hugonem, Adelhardum, Gerhardum et Hegilonem direxit, cunctaque, quae tunc nuper illi mandauerat, replicans nec non et pro Deo deprecatus est, ne suos sibi subtrahens regnum, quod Deus paterque suo consensu illi dederat, amplius dissipet. Et his ita compositis in Aquitaniam festinus perrexit superque Pippinum et suos irruens fuga illos abire compulit. Per idem tempus cum Lodharius a Lodhuwico reuerteretur, et omnes citra Carbonarias ad illum uenirent, Mosa traiecta ratum duxit, ut Sequanam usque procederet. Quo dum tenderet, Hilduinus abbas Sancti Dionysii et Gerardus comes Parisii ciuitatis a Karolo deficientes fide frustrata ad illum uenerunt. Quod quidem Pippinus filius Bernardi regis Langobardorum ceterique cernentes elegerunt potius more seruorum fidem omittere, iuramenta contemnere, quam ad modicum tempus facultates relinquere, ac per hoc fide relicta quos supra memorauimus secuti eidem se dederunt. Hinc quoque Lodharius magnanimis effectus Sequanam excessit, praemittens more solito, qui ad defectionem inter Sequanam et Ligerem degentes partim minis, partim blanditiis subducerent. Ipse quoque, uti consueuerat, lento itinere subsecutus Carnutenam ciuitatem tendebat. Cumque Teodericum, Ericum et hos qui illum sequi deliberauerant ad se uenturos didicisset, spe multitudinis suae fretus, Ligerem usque ut procederet, deliberauit; Karolus quoque a fuga, qua Pippinum et suos disperserat, reuersus et, quoniam, matrem ubi tuto relinqueret, non habebat, pariter ad Franciae partes properabant.<nith. hist. 2.4> Audiens autem Karolus interea, quod hi omnes, quos supra memorauimus, ab eo defecissent, et Lodharius cum ingenti exercitu persequi illum usque ad internecionem statuisset, hinc autem Pippinus et hinc Brittones infesti erant, quid facerent, concilium conuocant, ineunt deque his omnibus deliberaturi, facile consilium perfacile inuentum est. Et quoniam nihil praeter uitam et corpora reliquum habebant, elegerunt potius nobiliter mori quam regem proditum derelinquere. Quam ob rem obuiam Lodhario pergunt, atque Aurilianensem urbem hinc inde petunt. Castra ponunt distantes ab inuicem plus minus leuwas UI, legatos inuicem dirigunt; et Karolus quidem sola iustitia pacem petebat, Lodharius uero, quo astu absque proelio illum decipere ac superare posset, operam dabat. Quod cum peragere strenue resistentibus diffideret, sperans uires suas, uti coeperant, cotidie accrescere, quam, cum Karolo decreuissent, facilius illum subiugari posse arbitrabatur. Hac autem spe deceptus ea pactione proelium diremit, ut cederet Karolo Aquitania, Septimania, Prouincia et decem comitatus inter Ligerim et Sequanam, eo uidelicet modo, ut his contentus interim inibi esset, donec Atiniacum UIII. Id. Maias conueniant; quasi quidem communi consensu utrorumque utilitatem praeuidere ac statuere uelle promisit. Primores quoque partium Karoli cernentes negotium uires suas excedere maximeque timebant, ne forte proelio commisso in tanta paucitate regem suum saluare difficile possent - erat enim spes cunctis non modica indolis eius -; quam ob rem statutis eo tenore consentiunt, ut deinceps Lodharius Karolo ita fidus amicus sit, sicut frater per iustitiam fratri esse debet, et regna, quae illi deputabat, quieta habere faceret ac interim super Lodhuwicum hostiliter ire dedisset; aliter autem iure quod iurauerant absoluti esse deberent. Qua quidem arte et regem suum a periculis subtrahunt et se mox a sacramento absoluunt. Nam antequam idem, qui haec iurauerant, domo egrederentur, aliquos ex his qui aderant subducere ab illo temptauit et in crastinum quosdam suorum recepit. Insuper et in regna, quae illi deputauerat, statim direxit et, in quantum potuit, ne illi se subderent, perturbauit et, ut e Prouincia ad se uenientes exciperet, perrexit et, quemadmodum Lodhuwicum dolo an ui superare posset, intendit.<nith. hist. 2.5> Interea Karolus Aurilianensem urbem ueniens Teotbaldum et Warinum cum quibusdam e Burgundia ad se uenientes gratanter ac benigne excepit. Hinc autem obuiam Bernardo, sicut mandauerat, Niuernensem urbem petit. Sed Bernardus more solito ad illum uenire distulit dicens se cum Pippino suisque sacramento firmasse, ut neuter absque alterius consensu cum quolibet quodcumque pactum inire deberet; quam ob rem testatus est ad illos se ire uelle, et si efficere posset, ut una secum sui deuenirent, bene; sin aliter, soluto iuramento infra dies quindecim ad illum reuersurum suaeque dicioni se commissurum esse promisit. Quam ob rem Karolus Bituricas iterum obuiam illi uenit. Quo Bernardus ueniens cum neutrum fecisset, grauiter Karolus ferens seductiones, quas patri fecerat et hactenus illi faciebat, timens, ne aliter illum comprehendere posset, subito in illum irruere statuit. Sed hoc Bernardus, quamquam tarde, praesensit, fugam iniit ac uix euasit. Karolus autem quosdam e suis strauit, quosdam saucios ac semiuiuos reliquit, quosdam saucios ac semiuiuos reliquit, quosdam uero illaesos cepit ac more captiuorum custodiri praecepit, suppellectilem autem uniuersam diripere permisit. Hinc quoque Bernardus humilior effectus paulo post supplex ad Karolum uenit, dicens et fidelem se illi fuisse et tunc, si liceret, esse uoluisset, et deinceps, quamquam hac contumelia affectus esset in futurum fore minime diffideret; quod etsi quilibet aliter dicere uellet, armis se hoc propulsurum promittit. Quibus Karolus credulus effectus ditatum muneribus et gratia in societatem amicitiae suscepit et, ut Pippinum ac suos, uti promiserat, subditos sibi efficere temptaret, direxit.Et his ita compositis Cenomannicam urbem adiit Lantbertum Ericumque una cum ceteris recepturus. Cumque ille illos inibi perhumane reciperet, protinus ad Nomenoium ducem Brittanniorum mittit scire cupiens, si suae se dicioni subdere uellet. Qui adquiescens consiliis plurimorum Karolo munera mittit ac sacramento fidem deinceps seruandam illi firmauit. Quibus peractis, quoniam tempus placiti, quod Attiniacum condixerant, appropinquare uidebatur, quid consulte ac solida fide sibi suisque agere oporteret, Karolus anxius erat. Ergo participes secretorum conuocat, rem omnibus notam replicat ac, quemadmodum a tanta calamitate congruentius se suosque exui posse existimarent, ut aperiretur, deposcit; seque in omnibus publicae utilitati et parere uelle, insuper etiam, si oporteret pro ea mortem subire, minime differre fatetur. Quibus cum undique uires creuisse uiderentur, reminiscentes insidiarum, quas Lodharius temporibus patris sui patri et Karolo inferre studuerat, quas etiam post obitum patris fratribus suis absque remedio struebat - occurrebant insuper sacramenta, quae tunc nuper fefellerat -, aiebant se omnem iustitiam ab eo libenter consequi uelle, sed his indiciis nil boni sperare posse; idcirco sibi undique consultum uideri, quocumque modo posset, ad condictum placitum uenire minime differret; quodsi frater suus, uti promiserat, communem utilitatem quaerere ac statuere uellet, hoc omnibus notis placere et, ut gratanter reciperetur, congruum esse; sin aliter, fretus iustitia ac per hoc auxilio diuino suorumque fidelium et, quicquid regni pater suus amborumque fidelium consensu illi dederat, obtinere omni uirtute non neglegat.<nith. hist. 2.6> Ergo omnes Aquitanos, qui suae parti fauebant, una cum matre post se uenire praecepit, insuper, quicumque e Burgundia nec non et inter Ligerem et Sequanam sui iuris esse uellent, similiter fecit. Idem autem ipse una cum his qui per praesens aderant, quamquam difficile uideretur, praefatum iter arripuit. Cumque Sequanam uenisset, repperit Guntboldum, Warnarium, Arnulfum, Gerardum nec non et omnes a Carbonariis et infra comites, abbates, episcopos, ob hoc uidelicet a Lodhario inibi relictos, ut si absque suo consensu transire uellet, minime posset. Accedebat insuper, quod amnis inundans uada ubique denegauerat, custodes autem fluminis omnes naues aut contriuerant aut certe submerserant, Gerardus quoque pontes, quoscumque repperit, destruxit. Igitur supra modum transitus difficilis effectus non modicam transire cupientibus importabat molestiam. Cum autem tot difficultatibus animi multimodis agitarentur consiliis, tandem mercatorum naues ab ostio, quo Sequana mare influit, feruenti aestu abductae propterque Rotomacensem urbem expositae nuntiantur. Quo ueniens harum duas minus de XXXta Karolus armato milite complet, idemque ingressus praemittit, qui se uenturum praenuntient, unicuique uolenti delicta cedens, nolentibus autem, ut habeant regnumque a Deo sibi datum illi relinquant. Quae dum spreuissent, classisque appropinquare uideretur, crucem, in qua iurauerant, et Karolum ut cognouerunt, relicto litore protinus fugerunt. Quos, quoniam in traiciendo equi moram fecerant, consequi nequibat, ad Sanctum Dionysium laudis obsecrationisque causa iter direxit; quo ueniens comperit, quod hi, quos fuga disperserat, in unum una cum Arnulfo et Gerardo ceterisque coissent et super Teutbaldum, Warinum, Otbertum ceterosque. qui, uti mandatum fuerat, ad Karolum ueniebant, irruere uellent. Quam ob rem ad Sanctum Germanum causa orationis perrexit ac per totam noctem iter faciens aurora delucescente, ubi Luua Sequanae confluit, Warinum cum sociis saluum recepit. Ac sic uno eodemque itinere Senonicam adiit urbem. Hinc noctu consurgit per Uttam iter faciens speransque, uti nuntiatum illi fuerat, quos supra memorauimus in eodem saltu consistere; disposuerat enim, ubicumque et qualitercumque posset, supra illos irruere. Quod et utique fecisset, nisi sollicitis uitae mors imminens pro foribus nuntiaretur; quam ob rem paene cuncti supra modum exterriti, quo quisque ualuit, fugam iniit; quos quoniam Karolus consequi non potuit sociis equisque fessis, cenam Domini quieti indulgens Tricasinorum ciuitatem in crastinum adiit.<nith. hist. 2.7> Eodem tempore, dum haec quae praemisimus a Karolo exsequerentur Lodharius, uti praefatum est, dolo an ui Lodhuuicum aut subdere aut, quod mauult, perdere posset, tota mente tractabat. In quo negotio congrue Otgarium Magontiae sedis episcopum et Adhelbertum Metensium comitem conuocat; habebat enim uterque Lodhuuicum ad mortem usque exosum. Iam enim Adhelbertus ex infirmitate, qua paene per annum detentus fuerat, uelut in supplementum fratricidii respirauerat; erat enim eo in tempore ita prudens consilio, ut sententiam ab eo prolatam non quilibet mutare uellet. Cuius instinctu Lodharius collectam hinc inde infinitam multitudinem Rhenum traiecit, praemittens more solito qui minis blanditiisque pendulam plebem subducere temptarent. Timens autem populus, qui cum Lodhuwico erat, ne tantum exercitum ferre ualeret, partim defecti ad Lodharium transeunt, partim fugam ineunt ac Lodhuwicum desolatum relinquunt. Qui, quoniam omne suffragium aliud undique deerat, cum perpaucis abiit et in Baioariam se recepit. Quod quoniam Lodhuwico contigit, minime deinceps Lodharius aliquid illum praeualere putauit. Igitur Adhelbertum ducem, quem supra memorauimus, ob hoc inibi reliquit, ut et populum sacramentis sibi firmaret, et, si Lodhuwicus ad Karolum ire uellet, nullo modo posset. Ipse uero, quoniam Karolum Sequanam transire reppererat, obuiam ire parabat. Uelociter quidem praemittit rei ueritatem, ubi et cum quibus esset, scire cupiens, Aquis pascha celebraturus.<nith. hist. 2.8> Mira sane ac merito notanda res Karolo in eodem sancto sabbato contigit. Nam neque ipse nec quilibet in suo comitatu quicquam absque quod corpore gerebant et absque armis et equis habebant; cumque de balneo quidem egrederetur et eadem uestimenta, quae exuerat, induere pararet, repente ab Aquitania missi pro foribus adstiterant, qui coronam et omnem ornatum, tam regium quam et quicquid ad cultum diuinum pertinebat, ferebant. Quis non miretur paucos et paene ignotos uiros tot terrarum spatia, dum ubique omnes rapinae insisterent, tot talenta auri gemmarumque infinitam multitudinem ferre illaesos ualuisse? Et, quod maxime mirandum fateor fore, qualiter ad definitum locum uel certe ad statutam diem et horam uenire poterant, cum nec idem Karolus, ubi se suosque oporteret, sciebat. Quem quidem euentum haud aliter quam munere ac nutu diuino uisum est euenire potuisse; ac per hoc commilitonibus stuporem iniecit omnesque maximam ad spem salutis erexit. Hinc uero Karolus cunctaque cohors exsultans ad festa celebranda sese conuertit. Expleto autem quod ceperat, missos Lodharii benigne excipiens conuiuari una secum praecepit; quibus et, ut in crastinum redirent, iniunxit, per suos se responsurum de eo, quod frater suus illi mandauerat, promittens. In legatione uero Lodharii quaerebatur, cur absque suo consensu terminos, quos illi statuerat, excederet; et, quia fecerat, saltem, ubicumque illum reperirent, mandat, ut interim eo loco quiescat, donec illi mandaretur, si ad statutum locum an alio, ubi congruentius illi uideretur, uenire deberet. Karolus per suos econtra se ob hoc statutos terminos excessisse respondit, quoniam de omnibus bonis sua ex parte illi promissis ac iure iurando firmatis nihil stabile esse permisit. Nam suorum hominum ultra quod firmatum fuerat sollicitatos quosdam suo iuri adiecit, quosdam uero uita priuauit, insuper regna, quae subiecta illi efficere debuit, in quantum ualuit, perturbauit et, quod maximum est, in fratrem hostiliter irruit nec non et suffragium a paganis illum quaerere compulit. Uerumtamen, quamquam se haec ita haberent, in conuentum, quod communi consensu statuerant, uenire se uelle mandauit; ubi si communem utilitatem, uti promiserat, quaerere ac statuere uellet, sibi placere; sin aliter, de regno, quod Deus paterque suus suorum consensu illi dederat, consiliis suorum fidelium in omnibus secundum Dei uoluntatem parere se innotuit. Et his ita compositis idem iter arripuit atque ad praefatum locum pridie quam conuenerat praeuenit. Quo quidem Lodharius ueluti ex consulto uenire distulit, uerumtamen missos uariis querimoniis refertos frequenter mittebat et, ne forte ex improuiso Karolus supra illum irruere posset, cauebat.<nith. hist. 2.9> Interea legati a Lodhuwico uenerant nuntiantes, quod, si sciret, quomodo fieri posset, in illius adiutorium uenire uellet. Quo se Karolus et indigere respondit, gratias congruae uoluntati egit et, ut hoc accelerare studerent, protinus praefatos missos remisit. Cumque quattuor uel eo amplius dies inibi aduentum Lodharii praestolaretur, et ille uenire differret, contionem aduocat, concilium iniit, quidnam consultius deinceps illi agendum uideretur, deliberaturus. Quidam autem aiebant, quoniam mater sua una cum Aquitaniis ueniebat, obuiam illi ire debere; sed maxima pars aut obuiam Lodhario iter arripere suadebant, aut certe, ubicumque uellet, aduentum illius praestolari debere dicebant; ob hoc quidem maxime, quoniam, si quoquo modo aliorsum iter flectere coepisset, cuncti fugam illum inisse iactarent, et hinc Lodharium et suos audentiores fieri debere, atque hi, qui adhuc causa timoris neutri se copulauerant, ad illum affluere undique sperabant; quod et euenit. Nam, quamquam difficile, praeualuit tamen sententia priorum; quam ob rem Cadhellonicam Karolus adiit urbem, ibique matre una cum Aquitaniis recepta repente nuntiatur, quod Lodhuwicus cum Adhelberto duce Austrasiorum proelio commisso uicisset Rhenoque traiecto ob illius adiutorium, quantocius posset, ueniret. Quod cum ocius uniuersis castris omnibus notum fieret, cuncti alacri animo, ut illi obuiam irent, suadebant.Lodharius quoque ut haec ita se habere deprehendit, circumfusae plebi Karolum fugam inisse persequique illum, quantocius posset, uelle denuntiat; quo quidem nuntio fidos sibi alacriores reddidit, dubiis autem quibusque et affluendi audaciam iniecit et firmiores suae parti reddidit. Cumque Karolus a Lodhario persequi se didicisset, quoniam in difficili loco aquis paludibusque circumfusis castra posuerant, ut absque qualibet difficultate, si Lodharius uellet, congredi possent, protinus obuiam illi perrexit. Quae quidem Lodhario ut nuntiata sunt, castra posuit ac ueluti fessis equis biduo requiem dedit. Iterato itaque cum haec eadem fecissent missosque inuicem frequenter mitterent, sed nihil proficui deliberare possent, tandem appropinquantes Lodhuwicus et Karolus conueniunt deque his omnibus in eodem conuentu, quae Lodharius absque quolibet moderamine erga se suosque saeuiebat, dolendo conferunt, quidue deinceps agendum opportunius uideretur, in crastinum deliberaturi. Aurora siquidem delucescente conueniunt, concilium ineunt, in quo multum de tanta calamitate conquirunt. Cumque alteruter, quae quantaue et qualia passi a fratre fuerant, referre desissent, uniuersis uisum unanimiter parique consensu, tam ex sacrosancto ordine episcoporum quam et laicorum uiros nobiles, prudentes, beneuolos deligant, per quos, quae pater inter illos statuerat, et quae post obitum patris ab illo passi sint, mandent, insuper obsecrent, ut memor sit Dei omnipotentis et concedat pacem fratribus suis uniuersaeque ecclesiae Dei; cederet cuique, quod patris fratrisque consensu iuste debebatur; insuper etiam, ut iustis precibus acquiesceret, offerrent illi quicquid absque equis et armis in uniuerso exercitu habere uidebantur. Et si his monitis obsecrationibusque acquiescere uellet, placere; sin aliter, aiebant se diuino ex munere suffragium absque dubio sperare posse, si omne quod iustum est uellent et hoc fratri offerre humiliter studerent. Quae quoniam merito rata uidebantur, protinus expleta sunt.<nith. hist. 2.10> Sed haec ueluti pro nihilo ducta Lodharius spreuit, per suos se nihil absque proelio uelle mandauit confestimque obuiam Pippino, qui ab Aquitania ad illum ueniebat, iter arripuit. Quod cum ocius didicissent Lodhuwicus et sui, supra modum rem grauiter ferentes - erant enim undique grauiter tam itineris longitudine quam et proeliis uariisque difficultatibus et maxime equorum inopia attriti -, uerumtamen, quamquam se haec ita haberent, timentes, ne forte, si ab auxilio fratris frater deficeret, posteris suis indignam memoriam reliquissent; quod quidem ne facerent, elegerunt omni penuriae, etiam, si oporteret, morti potius subire quam nomen inuictum amittere. Quam ob rem ex eadem magnanimitate maestitia oppressa, inuicem se adhortantes, gaudentes uelociterque, ut Lodharium cito consequi possent, ibant. Cumque atque insperate propter urbem Alciodorensem uterque exercitus alter ab altero uideretur, confestim Lodharius uerens, ne forte fratres sui absque dilatione supra se irruere uellent, armatus castra aliquantulum excessit. Quod quoniam fratres sui facere illum cognouerunt, quosdam castra metantes relinquunt, quosdam secum armatos assumunt et absque dilatione obuiam procedunt; missos inuicem mittunt pacemque sub nocte componunt. Castra autem ab inuicem distabant plus minus leuuas tres, et intereat paucula palus saltusque; ac per hoc erat utrique ad alterum difficilis accessus. Quapropter aurora delucescente Lodhuwicus et Karolus ad Lodharium mittunt, mandant sibi ualde displicere, quod illis pacem absque proelio denegauerat; quod etiam, quoniam uellet, et absque qualibet fraude, si fieri deberet, esset. Et primum quidem ieiuniis ac uotis Deum inuocent, deinde, si ille transire ad illos uoluisset, locum transeundi se daturos promittunt, ut omni impedimento sua suorumque ex parte ablato absque qualibet occulta deceptione congredi possent; quae et, si uellet, sacramento firmare praeceperunt, at si nollet, ut eadem illis concederet atque firmare rogaret, petunt. Is autem more solito per suos se responsurum promisit et, ut legati regressi sunt, protinus obuiam iter arripuit ac locum, quo castra poneret, Fontaneum petit.Eadem autem die fratres sui post Lodharium iter accelerantes antecesserunt illum et propter uicum quod Tauriacus dicitur castra posuerunt. Crastina die exercitus praeparati ad proelium castra aliquantulum excesserunt. Praemittentes Lodhuwicus ac Karolus Lodhario mandauerunt, ut memor esset fraternae condicionis, sineret ecclesiam Dei et uniuersum populum Christianum pacem habere, concederet illis regna a patre suo consensu concessa, haberet sua sibi non merito, sed sola misericordia a patre illi relicta. Et in munere offerebant illi quicquid in uniuerso exercitu absque armis et equis habere uidebantur; at si id nollet, cedebant illi uterque portionem regni, alter usque Carbonarias, alter uero usque Rhenum; quod et si renueret, uniuersam Franciam aequa lance diuiderent, et quicquid horum uellet suae dicionis esset. Ad quod Lodharius more solito per suos se quicquid placeret notare respondit, mittensque per praesens Drogonem, Hugonem et Hegibertum mandat non illos aliquid tale antea illi mandasse, ad quod considerandum spatium habere se uelle aiebat; re autem uera Pippinus non uenerat, illum hac dilatione exspectare uolebat. Uerumtamen Ricuinum, Hirmenaldum et Fredericum sacramento firmare praecepit, quod pro nulla re alia has indutias peteret, praeter quod commune profectum tam illorum quam et uniuersae plebis, sicut iustitiam inter fratres et populum Christi oportebat, quaerere uolebat. Quo quidem sacramento Lodhuwicus et Karolus creduli effecti ea die et in crastinum, insuper etiam usque in horam secundam diei tertii, quod euenit UII. Kal. Iulii, pace utrorumque ex parte iure iurando firmata, ad castra redeunt, missam uero sancti Iohannis in crastinum celebraturi. Pippino quoque eadem die Lodharius in supplementum recepto mandat fratribus suis, quoniam scirent illi imperatoris nomen magna auctoritate fuisse impositum, ut considerent, quatenus eiusdem nominis magnificum posset explere officium; insuper autem haut se libenter utrorumque quaerere profectum. Interrogati autem, si quiddam horum, quae mandauerant, recipere uellet uel si quamlibet finitiuam sententiam illis mandasset, nihil sibi horum fuisse iniunctum responderunt. Quam ob rem cum omnis spes iustitiae ac pacis sua ex parte ablata uideretur, mandant illi, si melius non inuenisset, aut reciperet unum horum, quae illi mandauerant, aut nosset illos in crastinum - quod contigit, sicut praefatum est, UII. Kal. Iulii hora uidelicet diei secunda, ad omnipotentis Dei iudicium, quod illis absque illorum uoluntate mandauerat, esse uenturos. Quae quidem Lodharius solito more insolenter spreuit et uisuros se; quid agere deberet, respondit.Dum haec super Ligerim iuxta Sanctum Fludualdum consistens scriberem, ecclipsis solis hora prima feria tertia, XU. Kal. Nouembris in Scorpione contigit. His ita omissis diluculo Lodhuwicus et Karolus consurgunt, uerticem montis castrae Lodharii contigui cum tertia, ut uidetur, exercitus parte occupant aduentumque eius et horam secundam, ut sui iurauerant, exspectant. Cumque utrumque adesset, proelium super riuolum Burgundionum magno certamine committunt. Et Lodhuwicus quidem ac Lodharius in loco qui Brittas dicitur strenue confligunt; quo superatus Lodharius terga uertit. Pars autem exercitus, quam Karolus in loco qui Fagit uulgo dicitur excepit, protinus fugit; pars uero, quae in Solennat Adhelardum ceterosque, quibus haud modicum supplementum Domino auxiliante praebui, appetiit, strenue conflixit; quo et utrique uicerunt, sed nouissime omnes a parte Lodharii fugerunt.Qua finem primi certaminis dedit Lodharius, terminetur liber secundus.<nith. hist. 3.praef> Quoniam sinistrum me quiddam es genere nostro ut audiam pudet, referre praesertim quam maxime piget; quam ob rem imperio haudquaquam maliuole contempto, ut finis optatus libri secundi adfuit, per omnia finire hoc opus animus decreuit; sed ne forte quilibet quocumque modo deceptus res nostro in tempore gestas, praeterquam exactae sunt, narrare praesumat, ex his quibus interfui tertium libellum ut adderem acquieui.<nith. hist. 3.1> Proelio quidem, uti praefatum est, strenue peracto, quid de palantibus peragere deberetur, Lodhuwicus et Karolus in eodem campo deliberare coeperunt. Et quidam ira correpti persequi hostes suadebant, quidam autem, et maxime reges, miserantes fratris plebisque et, ut iudicio Dei et hac plaga repressi ab iniqua cupiditate resipiscerent, et Deo donante deinceps unanimes in uera iustitia deuenirent, piis uisceribus solito more optabant. In quo negotio Dei omnipotentis misericordia ut praestolarentur, suadebant. Quibus cetera multitudo assentientes a proelio et praeda discesserunt et fere mediante die ad castra redeunt, quid deinceps consultius acturum uideretur, deliberaturi. Fuit quidem ingens numerus praedae et ingens caedes et insuper admirabilis, immo et merito notabilis misericordia tam regum quam et uniuersorum. Nam diuersis pro rebus diem dominicum inibi acturos se deliberarunt. In quo missa peracta amicos et inimicos, fideles et infideles pariter sepulturae tradebant, plaga correptos ac semiuiuos eodem modo pro uiribus ex animo refouebant. Post hos qui fuga euaserant miserunt offerentes, si reuerti sana fide uellent, omnia delicta remitti. Post haec reges populique super fratre populoque Christiano dolentes percontari episcopos coeperunt, quid agere super hoc negotio deberent. Quam ob rem unanimes ad concilium omnes episcopi confluunt, inuentumque in conuentu publico est, quod pro sola iustitia et aequitate decertauerint, et hoc Dei iudicio manifestum effectum sit, ac per hoc immunis omnis Dei minister in hoc negotio haberi, tam suasor quam et effector, deberetur; at quicumque consciens sibi aut ira aut odio aut uana gloria aut certe quolibet uitio quiddam in hac expeditione suasit uel gessit, esset uere confessus secrete secreti delicti et secundum modum culpae diiudicaretur; uerumtamen in ueneratione ac laude tantae declarationis iustitiae pro remissione delictis mortuorum fratrum suorum - in eo, quod imperfecti peccatis interuenientibus se nouerant, ut in multis uolentes nolentesque delinquebant - ut suo adiutorio ab his exuti liberarentur; insuper autem uti hactenus in iustitia adiutor et protector illis Deus exstitit, ita ut deinceps ubique exsisteret; proque his omnibus triduanum ieiunium inuentum immoque libenter ac celebre celebratum est.<nith. hist. 3.2> His ita rebus peractis Lodhuwicus, ut Rhenum peteret, decreuit, Karolus autem diuersis pro rebus et maxime propter Pippinum, ut illum sibi subdere studeret, in Aquitaniam ut proficisceretur, ratum duxit. Nam Bernardus dux Septimaniae, quamquam a loco praedicti proelii plus minus leuuas tres defuerit, neutri in hoc negotio supplementum fuit; uictoriam autem ut Karoli esse didicit, filium suum Willelmum ad illum direxit et, si honores, quos idem in Burgundia habuit, eidem donare uellet, ut se illi commendaret, praecepit. Insuper iactabat se posse nec non et aiebat, quod Pippinum una cum suis Karolo foedere, quo ualeret, subdere uellet. Quam legationem benigne excepit et, sicut postulauerat, per omnia concessit, monens, ut de Pippino et suis quod promiserat, in quantum posset, ut perficeretur, operam daret. Cumque aduersa undique propulsa uiderentur, ac spes prosperitatis cuique hinc inde faueret, Lodhuwicus cum suis Rhenum petiit, Karolus uero una cum matre Ligerim adiit. Res autem publica inconsultius, quam oporteret, omissa; quo quemque uoluntas rapuit, perfacile omissus abscessit. Quod quidem Pippinus audiens paulo ante desideratum cum illo foedus inire distulit. Bernardus quidem ad illum uenit, sed, ut illi se commendaret, minime acquieuit. Quidam tamen a Pippino desciuerunt, et hoc tantum praefata expeditio Karolo profuit, quod illos sibi foederatos recepit. Interea Adhelardus ceterique, quos Karolus ad Francos direxerat scire cupiens, si ad illum reuerti uellent, Carisiacum uenientes, quo illi ut missos dirigeret mandauerant, perpaucos obuiam habuerunt; qui hoc dicebant, si idem Karolus ad praesens esset, ad illum uenire minime differrent; aliter autem nescire aiebant, utrum uiueret an non. Iactauerant enim hi qui partis Lodharii sentiebant in proelio Karolum cecidisse, Lodhuwicum uulneratum et fuga lapsum abisse. Quapropter inconsultum aiebant in incertis rebus aliquod foedus cum quolibet inire debere. At Guntboldus ceterique coadunati supra praefatos Karoli missos irruere se simulabant, et utique fecissent, si ausi essent. Quapropter ad Karolum Adhelardus et ceteri miserunt mandantes, ut, quantocius posset, uenire satageret, quatenus et illis adiutorium praeberet et, si Franci, uti aiebant, ad illum uenire uellent, scire posset. Ipsi uero Parisiacam ciuitatem adeunt aduentum Karoli praestolaturi. Quod cum Karolo nuntiaretur, protinus his in partibus iter direxit. Ad Sequanam autem ut peruenit, Adhelardum una cum ceteris in Spedonna obuiam habuit, et quamquam propter conuentum, quod cum fratre in Lingonicam urbem Kal. Sept. condixerat, quoniam imminebat, anxius esset, ratum duxit, ut saltem citato cursu per urbem Beluacensem ac deinde per Compendium et Suessionis, hinc per Remensem et Cadelonensem Lingonicam peteret urbem, quatenus eo tenore id, quod cum fratre statuerat, obseruare studeret et, si quilibet e Francis ad illum uenire uellet, posset. Franci uero eandem paucitatem, quam et Aquitanii spreuerant, spernentes uariis fictionibus illi se per praesens subdere distulerunt. Quod ut Karolus cognouit, praefatum iter accelerare coepit ... Remensem urbem petiit; quo cum uenisset, nuntium recepit, quod Lodhuwicus ad conuentum, quod in Lingonicam urbem condixerant, uenire non posset, eo quod Lodharius in regnum illius hostili manu irruere uellet; mandauerant etiam Huc auunculus eius nec non et Gislebertus comes Mansuariorum, si in illis partibus isset, ad illum se una cum ceteris esse uenturos.<nith. hist. 3.3> Ergo tam pro fratris adiutorio quam et, ut hos, si ad illum uenire uellent, recipere posset, ad Sanctum Quintinum iter direxit. Quo quidem Hugonem, sicut mandauerat, obuiam habuit et inde in partes Traiecti iter direxit. Lodharius autem, ut haec audiuit, omisso Lodhuwico, quem paulo ante persequi statuerat, a Warmatia ad conuentum, quod Teotonisuillam indixerat, iter arripuit et, qualiter super Karolum irrueret, intendit. Quod so cum Karolus in Wasiticum didicisset, Hugonem et Adhelardum ad Gislebertum una cum ceteris, quos foedere, quo ualerent, sibi adnecterent, direxit. Rabanonem etiam ad Lodhuwicum dirigens mandat, qualiter pro suo adiutorio illis in partibus isset, quod Lodharius audiens, illo omisso, supra se cum omnibus copiis ire pararet, monetque ac deprecatur, ut, qantocius posset, solito more adiutorium illi praebere studeret. Insuper autem Exemenonem uenerabilem episcopum ad Lodharium direxit, solito more humiliter praecepit, ut roget, ut obsecret, meminerit, quod frater filiolusque eius sit; meminerit, quae pater inter illos statuerat, quae tam is quam et sui inter illos iurauerant; meminerit, quod nouissime indicio Dei inter illos uoluntas eius declarata sit; et si horum omnium recordari nolit, cesset a persecutione sanctae Dei ecclesiae, misereatur pauperum, uiduarum orfanorumque et regnum a patre suo consensu sibi datum ut ingrediatur omittat, ne forte iterato populum Christianum ad caedem mutuam confluere compellat.Et his ita compositis idem ipse Parisiacam urbem adiit tam fratris sui Lodhuwici aduentum quam et ceteros fideles suos, quos undique conuocauerat, praestolaturus. Quod cum Lodharius didicisset, ad eandem urbem iter direxit; habebat enim tam Saxonum quam et Austrasiorum nec non et de Alamannis partem haud modicam secum horumque auxilio praemaxime confisus ad Sanctum Dionysium uenit. Reppererat autem inibi naues plus minus XX; insuper quoque Sequana, uti mense Septembrio solet, exigua erat transitumque perfacilem praestabat. Quam ob rem iactabant se sui facile transire posse et hoc utique simulabant se maxime uelle. Ergo Karolus quosdam Parisium et Milidonem custodiri praecepit, quosdam uero, ubicumque uada uel nauigia esse nouerat, residere fecit; ipse uero e regione Sancti Dionysii iuxta Sanctum Fludualdum castra in meditullio posuit, ut et Lodhario, si ita oporteret, transitum prohibere aut, si alicubi super suos irruere uellet, illis succurrere posset. Et ut perfacile dinosceretur, quo in loco adiutorium praeberi deberet, more maritimo signa in locis congruis atque custodias deputauit. Insuper autem Sequana - mirabile dictu - dum nos nusquam eo in tempore infra duos menses pluuias esse nouimus, repente aere sereno tumescere coepit ac sponte his in locis uada ubique prohibuit. Cumque haec ita se haberent, cernens Lodharius transitum inibi undique sibi prohibitum, eo tenore cum Karolo pacem inire se uelle mandauit, ut foedus, quod Karolus cum fratre suo Lodhuwico sacramentis firmauerat, omisisset, et ille econtra foedus, quod cum Pippino nepote suo similiter sacramentis firmauerat, omitteret; et haberet Karolus a Sequana partem occiduam absque Prouinciam et Septimaniam, essentque quasi pace perpetua foederati. Re autem uera sic se utrosque facilius decipere posse putabat omneque imperium hac arte inuadere sperabat. At Karolus respondit se foedus, quod cum fratre suo necessitate coactus inierat, minime uiolare uelle; insuper ut a Mosa usque Sequanam regnum, quod pater illi dederat, nequaquam congruum uideretur, ut illi omitteret, praesertim cum tanta nobilitas illum secuta de his regionibus esset, quos in sua fide deceptos esse minime oporteret. Quam ob rem, quoniam hiems aderat, haberet quique honores, quos pater illis dederat, si uellet, mandauit, donec ueris tempore, uellent cum paucis, uellent cum omni comitatu, omnes conueniant et, ni statutis aut statuendis concordia concurrat, quid cuique debeatur, armis decernant. Quae quidem Lodharius more solito spreuit et a Sancto Dionysio obuiam Pippino, qui ab Aquitania ad illum ueniebat, Senones iter direxit; Karolus autem econtra, qualiter Lodhuuicum in adiutorium suum recipere posset, intendit.<nith. hist. 3.4> Interea nuntiatum est Karolo, quod soror sua Hildigardis Adelgarium quendam ex suis captum haberet et in urbe Laudunensi una secum custodiri fecisset. Qua pro re expeditos ad hoc opus Karolus sibi delegit ac protinus decedente iam die his in partibus festinus perrexit; distabat enim urbs eadem plus minus leuuas XXX. Per totam siquidem noctem iter faciens impediente gelu praeualido, hora fere diei tertia insperate subito sorori et ciuibus cum infinita multitudine nuntiatur Karolus adesse, omnisque urbs militibus circumdata fore. Quo quidem nuntio exterriti, quoniam nec euadendi nec aderat spes moenia tuendi, pacem sub una eademque nocte petunt, Adelgarium confestim reddunt et, ut se urbemque absque conflictu in crastinum dedant, cum omni subiectione promittunt. Dum haec agerentur, milites moram huius rei grauiter ferentes, insuper laboris taedio, quod praeteritae noctis passi fuerant, permoti in excidium urbis ruere undique coeperunt; essetque procul dubio protinus flammis rapinisque tradita, ni idem Karolus misericordia super ecclesiarum Dei sororisque necnon et populi Christiani permotus minis atque blanditiis horum animos maximo labore compescere studuisset. Quos cum abscedere fecisset, ut soror postulauerat, concessit et Salmonciacum ab urbe discessit. Crastina quoque die Hildigardis ad fidem suam, sicut spoponderat, uenit urbemque illaesam et absque conflictu sui iuris restituit. Sororem suam siquidem Karolus benigne excepit et omnia quae hactenus erga illum deliquerat illi donauit, multisque uerbis blande illam allocutus omnem benignitatem, quam frater sorori debet, si deinde beneuola erga illum esse uellet, ei perhumane promisit ac quo uoluit illam abire concessit. Urbi sua iura statuit et ad suos, quos circa Parisium omiserat, his ita peractis rediit.Senones autem Lodharius Pippino recepto, quid agere deberet, anxius erat. Nam Karolus partem exercitus Sequanam traiecit et in saltum qui Pertica uulgo dicitur direxit. Quos quoniam Lodharius uel se uel suos impedire timuit, primum insectari statuit. Qua quidem re sperabat se et hos facile delere et hoc terrore sibi residuos subiugare maximeque Nominoium Brittannorum ducem suo subdere dominatui posse. Sed frustra haec omnia expleturus adiit, dum nihil horum ad effectum perduxit. Nam exercitus Karoli omnis ab eo saluus euasit, insuper ex suis neminem recepit; et Nomenoius omnia quae illi mandauerat insolenter spreuit. His ita se habentibus repente nuntium accepit, quod Lodhuwicus et Karolus una cum ingenti exercitu alter alteri studeret. Cumque se undique rebus aduersis circumsaeptum uideret, maximo ambitu inaniter expleto a Turones redire coepit et fatigato exercitu tandem fessus Franciam peruenit. Pippinus autem, quod se illi sociauerat, paenitudine correptus Aquitaniam se recepit. Interea audiens Karolus, quod Otgarius Maguntiae sedis episcopus una cum ceteris Lodhuwico fratri suo transitum ad se prohibuisset, iter per Tullensem urbem accelerans Elisazam ad Zabarnam introiit; quod cum Otgarius didicisset, una cum ceteris litore relicto abiit, et quo quisque ualuit ocius se abdidit.<nith. hist. 3.5> Ergo XUI. Kal. Martii Lodhuwicus et Karolus in ciuitate quae olim Argentaria uocabatur, nunc autem Strazburg uulgo dicitur, conuenerunt et sacramenta, quae subter notata sunt, Lodhuwicus Romana, Karolus uero Teudisca lingua iurauerunt. Ac sic ante sacramentum circumfusam plebem, alter Teudisca, alter Romana lingua allocuti sunt. Lodhuwicus autem, quia maior natu, prior exorsus sic coepit: 'Quotiens Lodharius me et hunc fratrem meum post obitum patris nostri insectando usque ad internecio nem delere conatus sit, nostis. Cum autem nec fraternitas nec Christianitas nec quodlibet ingenium, salua iustitia ut pax inter nos esset, adiuuare posset, tandem coacti rem ad iudicium omnipotentis Dei detulimus, ut suo nutu, quid cuique deberetur, contenti essemus. In quo nos, sicut nostis, per misericordiam Dei uictores exstitimus, is autem uictus una cum suis quo ualuit secessit. Hinc uero fraterno amore correpti nec non et super populum Christianum compassi persequi atque delere illos noluimus, sed hactenus sicut et antea, ut saltem deinde cuique sua iustitia cederetur, mandauimus. At ille post haec non contentus iudicio diuino, sed hostili manu iterum et me et hunc fratrem meum persequi non cessat, insuper et populum nostrum incendiis, rapinis caedibusque deuastat; quam ob rem nunc necessitate coacti conuenimus et, quoniam uos de nostra stabili fide ac firma fraternitate dubitare credimus, hoc sacramentum inter nos in conspectu uestro iurare decreuimus. Non qualibet iniqua cupiditate illecti hoc agimus, sed ut certiores, si Deus nobis uestro adiutorio quietem dederit, de communi profectu simus. Si autem, quod absit, sacramentum, quod fratri meo iurauero, uiolare praesumpsero, a subditione mea nec non et a iuramento, quod mihi iurastis, unumquemque uestrum absoluo'.Cumque Karolus haec eadem uerba Romana lingua perorasset, Lodhuwicus, quoniam maior natu erat, prior haec deinde se seruaturum testatus est:Pro Deo amur et pro christian poblo et nostro commun salvament, d'ist di in avant, in quant Deus savir et podir me dunat, si salvarai eo cist meon fradre Karlo et in aiudha et in cadhuna cosa, si cum om per dreit son fradra salvar dift, in o quid il mi altresi fazet et ab Ludher nul plaid nunquam prindrai, qui, meon vol, cist meon fradre Karle in damno sit.Quod cum Lodhuwicus explesset, Karolus Teudisca lingua sic haec eadem uerba testatus est:'In Godes minna ind in thes christianes folches ind unser bedhero gehaltnissi, fon thesemo dage frammordes, so fram so mir Got geuuizci indi mahd furgibit, so haldih thesan minan bruodher, soso man mit rehtu sinan bruher scal, in thiu thaz er mig so sama duo, indi mit Ludheren in nohheiniu thing ne gegango, the, minan uuillon, imo ce scadhen uuerdhen'.Sacramentum autem, quod utrorumque populus, quique propria lingua, testatus est, Romana lingua sic se habet:'Si Lodhuuigs sagrament que son fradre Karlo jurat conservat et Karlus, meos sendra, de suo part non l'ostanit, si returnar non l'int pois, ne io ne neuls cui eo returnar int pois, in nulla aiudha contra Lodhuuuig nun li iu er'.Teudisca autem lingua:'Oba Karl then eid then er sinemo bruodher Ludhuuuige gesuor geleistit, indi Ludhuuuig, min herro, then er imo gesuor forbrihchit, ob ih inan es iruuenden ne mag, noh ih noh thero nohhein, then ih es irruuenden mag, uuidhar Karle imo ce follusti ne uuirdhit'.Quibus peractis Lodhuwicus Rhenotenus per Spiram et Karolus iuxta Wasagum per Wizzunburg Warmatiam iter direxit.Aestas autem, in qua praefatum exactum est proelium, fuit frigida nimis, et omnes fruges persero collectae sunt; autumnus uero et hiems naturalem ordinem peregerunt. Ac eadem die, qua praedicti fratres nec non et primores populi praefatum pepigere pactum, subsequente gelu nix multa cecidit. Stella cometis mense Decembrio et Ianuario nec non et Februario usque praelatum conuentum apparuit, per Pisces centrum ascendit et inter signum, quod a quibusdam Lyra, a quibusdam uero Andromeda uocatur, et Arcturum obscuriorem hoc concilio expleto defecit. Haec paucis de temporum siderisque serie delibatis ad historiae tramitem reuertamur.Cumque Warmatiam uenissent, missos deligunt, quos protinus ad Lodharium et in Saxoniam mittunt; et horum nec non et Karlemanni aduentus inter Warmatiam et Magonciacum praestolaretur, statuunt.<nith. hist. 3.6> Hic quoque haudquaquam ab re, quoniam iucunda ac merito notanda uidentur, de qualitate horum regum et unanimitate, qua interea deguerint, pauca referre libet. Erat quidem utrisque forma mediocris cum omni decore pulchra et omni exercitio apta; erat uterque audax, largus, prudens pariter et eloquens; omnemque praemissam nobilitatem excedebat fratrum sancta ac ueneranda concordia. Nam conuiuia erant illis paene assidua, et, quodcumque pretium habebant, hoc alter alteri perhumane dabat. Una domus erat illis conuiuii et una somni; tractabant tam pari consensu communia quam et priuata; non quicquam aliud quilibet horum ab altero petebat, nisi quod utile ac congruum illi esse censebat. Ludos etiam hoc ordine saepe causa exercitii frequentabant. Conueniebant autem quocumque congruum spectaculo uidebatur, et subsistente hinc inde omni multitudine, primum pari numero Saxonorum, Wasconorum, Austrasiorum, Brittonorum, ex utraque parte, ueluti inuicem aduersari sibi uellent, alter in alterum ueloci cursu ruebat. Hinc pars terga uersa protecti umbonibus ad socios insectantes euadere se uelle simulabant, at uersa uice iterum illos, quos fugiebant, persequi studebant, donec nouissime utrique reges cum omni iuuentute ingenti clamore equis emissis astilia crispantes exsiliunt et nunc his, nunc illis terga dantibus insistunt. Eratque res digna pro tanta nobilitate nec non et moderatione spectaculo; non enim quispiam in tanta multitudine ac diuersitate generis, uti saepe inter paucissimos et notos contingere solet, alicui aut laesionis aut uituperii quidpiam inferre audebat.<nith. hist. 3.7> His ita se habentibus Karlemannus cum ingenti exercitu Baioariorum et Alamannorum ad patrem suum Mogontiam uenit. Bardo uero, qui in Saxoniam missus fuerat, similiter fecit nuntians, quod Saxones mandata Lodharii spreuissent et, quicquid Lodhuwicus et Karolus illis praeciperent, libenter id facere uellent. Lodharius quoque missos, qui ad se directi fuerant, inconsulte audire distulit, quod tam Lodhuwicus quam et Karolus nec non et uniuersus exercitus aegre tulerunt et, qualiter idem ipsi ad illum peruenire possent, intendunt. Ergo XUI. Kal. Aprilis illis in partibus uiam dirigunt, et Karolus quidem per Wasagum iter difficile ingressus, Lodhuwicus uero terra Rhenoque per Bingam, Karlemannus autem per Einrichi ad Conflentim in crastinum hora fere diei sexta uenerunt; protinusque ad Sanctum Castorem orationis causa pergunt, missam audiunt ac deinde idem reges armati naues conscendunt et Mosellam ocius traiciunt. Quod cum Otgarius Mogontiae sedis episcopus, Hatto comes, Herioldus ceterique uiderunt, quos Lodharius ob hoc inibi reliquerat, ut illis transitum prohibuissent, timore perterriti litore relicto fugerunt. Lodharius quoque, ut fratres suos Mosellam transisse in Sinciaco didicit, confestim et ipse abire et regno et sede non destitit, donec se super ripam Rhodani cum paucis, qui se sequi deliberauerant, ceteris omissis excepit.Qua finem secundi certaminis dedit Lodharius, terminetur liber tertius.<nith. hist. 4.praef> Non solum me, uti praefatum est, ab hoc opere narrationis quiescere delectat, uerum etiam, quo ab uniuersa re publica totus secedam, mens uariis querimoniis referta, assiduis meditationibus anxia uersat. Sed quoniam me de rebus uniuersis fortuna hinc inde iunxit ualidisque procellis maerentem uehit, qua portum ferar, immo uero penitus ignoro. Interim autem si aliquod tempus otiosum repperero, quid oberit, si, uti iussum est, facta principum procerumque nostrorum stili officio memoriae mandare curabo? Ergo huic rerum operi quarto assistam et, si in ceteris rebus futuris prodesse nequiuero, saltem in his erroris nubeculam proprio labore posteris detergam.<nith. hist. 4.1> Usque Lodhuwicus et Karolus Lodharium a regno suo abisse certis indiciis cognouere, Aquis palatium !quod tunc sedes prima Franciae erat! petentes, sequenti uero die, quid consultius de populo ac regno a fratre relicto agendum uideretur, deliberaturi. Et quidem primum uisum est, ut rem ad episcopos sacerdotesque, quorum aderat pars maxima, conferrent, ut illorum consultu ueluti numine diuino harum rerum exordium atque auctoritas proderetur. Et hoc illis, quoniam merito ratum uidebatur, commissum est. Quibus ab initio gesta Lodharii considerantibus, quomodo patrem suum regno pepulerit, quoties populum Christianum periurum sua cupiditate effecerit, quoties idem ipse hoc, quod patri fratribusque iurauerat, frustrauerit, quoties post patris obitum fratres suos exhereditare atque delere temptasset, quota homicidia, adulteria, incendia omnigenaque facinora uniuersalis ecclesia sua nefandissima cupiditate perpessa sit, insuper autem neque scientiam gubernandi rem publicam illum habere nec quoddam uestigium bonae uoluntatis in sua gubernatione quemlibet inuenire posse ferebant. Quibus ex causis non immerito, sed iusto Dei omnipotentis iudicio primum a proelio et secundo a proprio regno fugam illum inisse aiebant. Ergo omnibus unanimiter uisum est atque consentiunt, quod ob suam nequitiam uindicta Dei illum eiecerit regnumque fratribus suis melioribus se iuste ad regendum tradiderit. Uerumtamen haudquaquam illis hanc licentiam dedere, donec palam illos percontati sunt, utrum illud per uestigia fratris eiecti an secundum Dei uoluntatem regere uoluissent. Respondentibus autem, in quantum nosse ac posse Deus illis concederet, secundum suam uoluntatem se et suos gubernare et regere uelle aiunt: 'Et auctoritate diuina, ut illud suscipiatis et secundum Dei uoluntatem illud regatis, monemus, hortamur atque praecipimus'. Hinc autem uterque illorum duodecim e suis ad hoc opus elegit, quorum unus exstiti; et sicut illis congruum, ut inter illos hoc regnum diuideretur, uisum est, contenti sunt; in qua diuisione non tantum fertilitas aut aequa portio regni, quantum affinitas et congruentia cuiusque aptata est. Euenitque Lodhuwico omnis Frisia et cetera ...Karolo uero ...<nith. hist. 4.2> Quibus peractis quique illorum e populo, qui se secutus est, suscepit ac sibi, ut deinceps fidelis esset, sacramento firmauit. Et Karolus quidem Mosam regnum suum ordinaturus traiecit, Lodhuwicus uero Saxonorum causa Coloniam petiit. Quorum casus quoniam maximos esse perspicio, praetereundos minime puto. Saxones quidem, sicut uniuersis Europam degentibus patet, Karolus Magnus imperator ab uniuersis nationibus non immerito uocatus ab idolorum uana cultura multo ac diuerso labore ad ueram Dei Christianamque religionem conuertit. Qui ab initio tam nobiles quam et ad bella promptissimi multis indiciis persaepe claruerunt. Quae gens omnis in tribus ordinibus diuisa consistit: sunt etenim inter illos qui edhilingui, sunt qui frilingi, sunt qui lazzi illorum lingua dicuntur; Latina uero lingua hoc sunt: nobiles, ingenuiles atque seruiles. Sed pars illorum, quae nobilis inter illos habetur, in duabus partibus in dissensione Lodharii ac fratrum suorum diuisa, unaque eorum Lodharium, altera uero Lodhuwicum secuta est. His ita se habentibus, cernens Lodharius, quod post uictoriam fratrum populus, qui cum illo fuerat, deficere uellet, uariis necessitatibus adstrictus, quocumque et quomodocumque poterat, subsidium quaerebat. Hinc rem publicam in propriis usibus tribuebat, hinc quibusdam libertatem dabat, quibusdam autem post uictoriam se daturum promittebat, hinc etiam in Saxoniam misit frilingis lazzibusque, quorum infinita multitudo est, promittens, si secum sentirent, ut legem, quam antecessores sui tempore, quo idolorum cultores erant, habuerant, eandem illis deinceps habendam concederet. Qua supra modum cupidi nomen nouum sibi, id est Stellinga, imposuerunt et in unum conglobati dominis e regno paene pulsis more antiquo qua quisque uolebat lege uiuebat. Insuper autem Lodharius Nordmannos causa subsidii introduxerat partemque Christianorum illis subdiderat, quibus etiam, ut ceteros Christianos depraedarent, licentiam dabat. Igitur metuens Lodhuwicus, ne idem Nordmanni nec non et Sclaui propter affinitatem Saxonibus, qui se Stellinga nominauerant, coniungerent regnumque sibi uindicaturi inuaderent et Christianam religionem his in partibus adnullarent: quam ob rem, uti praetulimus, praemaxime ... adiit et, in quantum ualuit, simul et cetera regni sui scandala, ne hoc nefandissimum malum sanctae Dei ecclesiae deueniret, precauit. Quibus expletis Uiridunensium ciuitatem Lodhuwicus per Teotonis uillam, Karolus autem per Remensem urbem adeunt, quid deinceps agendum uideretur, deliberaturi.<nith. hist. 4.3> Per idem tempus Nordmanni Contwig depraedati sunt, inibique mare traiecto Hamwig et Nordhunnwig similiter depopulati sunt. Lodharius autem, ut se supra ripam Rhodani recepit, nauigio eiusdem fluminis fretus inibi resedit; quo undique quos ualuit sibi in subsidium attraxit. Uerumtamen legatum ad fratres suos dirigens mandat, si sciret, qua fieri posset, primores suos ad illos dirigere uellet de pace deliberaturos. Responsum est, mitteret quos uellet, facile quemlibet scire posse, qua illis deueniret esse; ipsi uero uno eodemque itinere per Tricasinensium Cadhellonensem adeunt urbem. Cumque Miliciacum uenissent, Iosippus, Eberhardus, Egbertus una cum ceteris a parte Lodharii ad illos uenerunt dicentes, quod Lodharius cognouisset se in Deum et illos deliquisse, nolletque amplius, ut altercatio inter illos et Christianum populum esset; si uellent aliquid illi supra tertiam partem regni propter nomen imperatoris, quod illi pater illorum concesserat, et propter dignitatem imperii, quam auus regno Francorum adiecerat, augere, facerent; sin aliter, tertiam tantummodo partem totius absque Langobardia, Baioaria et Aquitania illi concederent; regeretque quisque illorum Deo fauente portionem regni sui, prout melius posset; frueretur alter alterius subsidio ac beneuolentia; concederent pacem et leges inuicem sibi subiectis, essetque inter illos Deo auctore pax pacta perpes.Quod cum Lodhuwicus et Karolus audissent, et illis plebique uniuersae perplacitum esset, in unum una cum primoribus coeunt ac, quid de talibus acturi essent, gratanti animo conferunt. Aiebant se hoc in exordio dissensionis uoluisse et, quamquam peccatis interuenientibus proficuum esse non posset, saepe hoc illi mandatum fuisse. In eo tamen omnipotenti Deo gratias referebant, cuius tandem ope adiuti hoc promeruerant, ut frater illorum, qui semper pacem atque concordiam spreuerat, Deo largiente tunc illa petebat. Uerumtamen solito more ad episcopos sacerdotesque rem referunt, ut quocumque diuina auctoritas id uertere uellet, nutu ipsius libenti animo praesto adessent. Quibus cum undique, ut pax inter illos fieret, melius uideretur, consentiunt, legatos conuocant, postulata concedunt. Cumque in diuisione regni quattuor dies uel eo amplius morarentur, tandem uisum est, ut inter Rhenum et Mosam usque ad exortum Mosae ac deinde ad exortum Saugonnae et sic per Saugonnam usque ad confluentem Rhodani et sic deinde per Rhodanum usque in mare Tyrrhenum omnes uidelicet episcopatus, abbatias, comitatus, fisca cis Alpibus consistentia absque ... illi in parte regni tertia offerrent, et, si hanc recipere renuat, quid cuique debeatur, armis decernant. Quod quidem, quamquam ultra quod iustum ac congruum, ut quibusdam uidebatur, inuentum fuerit, per Conradum, Cobbonem, Adhelhardum et ceteros mandatum est; ipsi uero interim, donec qui missi fuerant reuerterentur, in eodem loco esse se decernunt responsum Lodharii praestolaturi. Qui cum ad Lodharium uenissent, reppererunt illum paululum minus solito more animatum. Aiebat enim se non esse contentum in eo, quod fratres sui illi mandauerant, quia aequa portio non esset, querebaturque insuper suorum, qui se secuti sunt, causam, quod in praefata parte, quae illi offerebatur, non haberet, unde illis ea quae amittebant restituere posset. Quam ob rem - ignoro, qua fraude decepti hi qui missi fuerant augent illi supra definitam partem usque in Carbonarias; insuper, si hoc usque ad tempus, quod illis pariter conueniret, reciperet, iurant illi, quod tunc fratres sui iure iurando, prout aequius possent, regnum omne absque Langobardia, Baioaria et Aquitania in tribus partibus diuiderent, essetque super his sua electio, ut quam uellet harum acciperet, ac diebus uitae suae eandem illi concederent in eo, quod ille illis similiter faceret; et haec omnia, si aliter non crederet, sacramento sic se facturos promitterent. Iurat etiam Lodharius sic se uelle ac sua ex parte sic perficere in eo, quod fratres sui, uti missi illorum tunc illi iurauerant, adimplessent.<nith. hist. 4.4> Igitur mediante Iunio, feria uidelicet quinta, propter ciuitatem Madasconis in insula quae Ansilla dicitur cum aequo numero primorum Lodharius, Lodhuwicus et Karolus conueniunt et hoc sacramentum mutuo sibi iurauerunt, uidelicet ut ab ea die et deinceps inuicem sibi pacem conseruare deberent, et ad placitum, quod fideles illorum inibi statuissent, regnum omne absque Langobardia, Baioaria et Aquitania cum sacramento, prout ao aequius possent, in tribus partibus sui diuiderent, electioque partium eiusdem regni esset Lodharii; et quique illorum partem, quam quisque acciperet, cuique deinde omnibus diebus uitae suae conseruare deberet in eo si aduersus fratres suos frater suus similiter faceret. Quo expleto adhibitisque uerbis pacificis pacifice discedunt, ad castra redeunt, in crastinum de ceteris deliberaturi. Quamquam et id aegre uix, tamen effectum est, et usque ad conuentum, quod in Kal. Octobris condixerant, pacifice quisque in sua portione, qua uellet, esset.Et Lodhuwicus quidem Saxoniam, Karolus uero Aquitaniam ordinaturi adeunt, Lodharius autem iam, ut sibi uidebatur, de electione regni partium securus Arduennam uenatu petit omnesque primores suae portionis populi, qui a se, dum a regno abiret, necessitate coacti desciuerant, honoribus priuauit. Lodhuwicus etenim in Saxonia seditiosos, qui se, uti praefatum est, Stellinga nominauerant, nobiliter, legali tamen caede compescuit. Karolus uero in Aquitaniam Pippinum fugauit; quo latitante nihil aliud notabile efficere ualuit, praeter quod Warinum quendam ducem ceterosque, qui sibi fidi uidebantur, ob custodiam eiusdem patriae inibi reliquit. Insuper Egfridus comes Tolosae e Pippini sociis, qui ad se perdendum missi fuerant, quosdam in insidiis cepit, quosdam strauit. Idemque Karolus ad placitum, quod cum Lodhuwico fratre suo Warmatiam condixerat, iter direxit. Cumque Mettis pridie Kal. Octobris uenisset, Lodharium in uilla Teotonis repperit, quo ante condictum placitum uenerat ac aliter, quam statuerat, residebat. Quam ob rem his, qui a parte Lodhuuici nec non et Karoli propter diuisionem regni Mettis residere debuerant, tutum minime uidebatur, ut, dum seniores sui in Warmatia et Lodharius in Teotonis uilla essent, illi Mettis regnum diuiderent. Distat enim Warmatia a Mettis leuuas plus minus LXX, Teotonis autem uilla plus minus octo. Occurrebat etiam, quod Lodharius in fratrum deceptione saepe perfacilis promptusque exstiterat, ideoque suam salutem illi credere haudquaquam absque qualibet securitate audebant. Ergo Karolus horum saluti consulens ad Lodharium dirigit, mandat, quoniam aliter, quam conuenisset, uenerat et erat, si uellet, ut missi fratris sui nec non et sui inibi una cum suis remanerent, daret illi obsides, ut de salute illorum fidus esset; sin aliter, mitteret ille missos suos Warmatiam ad illos, et illi quos uellet obsides illi darent; sin aliter, recederent a Mettis pari spatio; sin etiam et hoc nollet; in meditullio, qua uellet, missi illorum conuenissent: non enim se tot nobilium uirorum salutem neglegere debere dicebat. Erant quidem octoginta electi ex omni multitudine omni nobilitate praestantes, quorum interitus ni praecaueretur, maximam sibi fratrique suo posse inferre iacturam aiebat. Tum tandem pro commoditate omnium hinc inde uisum est, ut Conflentum missi illorum, centum decem uidelicet, absque obsidibus conuenirent inibique regnum, prout aequius possent, diuiderent.<nith. hist. 4.5> Quo scilicet XIIII. Kal. Nouembris conuenientes, ne forte quoddam scandalum inter homines illorum qualibet ex causa oriretur, pars illorum, quae a Lodhuwico nec non et Karolo uenerat, orientalem ripam Rheni metantes, quae autem a Lodhario, occiduam, cotidieque ob commune colloquium Sanctum Castorem petierunt. Cumque ad regni diuisionem hi, qui a Lodhuwico et Karolo missi fuerant, uariis querimoniis accessissent, quaesitum est, si quis illorum totius imperii notitiam ad liquidum haberet. Cum nullus reperiretur, quaesitum est, cur missi illorum illud in transacto spatio non circumissent, et illorum industria imbreuiatum esset; cum et hoc, ut fieret, Lodharium nolle repperissent, aiebant impossibile esse ignoranti quoddam aequaliter diuidere posse. Nouissime autem quaesitum est, quoniam sacramento illud, prout aequius ac melius possent nossentque, diuidere deberent, si hoc sincere iurare possent, dum scirent, quod nemo ignoranter id facere ualeret. Et hoc quoque ad conferendum episcopis commissum. Qui hinc inde in basilica sancti Castoris conuenientes, a parte Lodharii aiebant, si in sacramento quilibet deliquisset, hoc expiare posse, ac per hoc melius esset, ut hoc facerent, quam diutius tot rapinas, incendia, homicidia, adulteria ecclesiae Dei pateretur. At contra hi qui a parte Lodhuwici nec non et Karoli erant aiebant, dum neutrum necesse esset, cur in Deum peccare deberent? Aiebant melius esse, ut firmaretur pax inter illos, mitterentque pariter per uniuersum imperium, et imbreuiaretur, ac tum tandem iurare quod certum est absque periculo aequaliterque diuidere posse censebant: sic quoque periuria ceteraque facinora deuitare, ni caeca cupiditas impediret, posse firmabant; ac per hoc nec se ledere in sacramento uelle nec cuipiam, ut faceret, licentiam dare testabantur. Qua dissentientes quique, qua uenerat, ad suos secesserunt. Hinc omnes in eadem domo conuenerunt, a parte Lodharii dicentes, quod parati ad sacramentum et ad diuisionem, uti iuratum fuerat, essent; at contra a parte Lodhuwici et Karoli similiter se uelle, si possent, aiebant; nouissime autem, quoniam neuter quod alter uolebat absque seniorum suorum auctoritate assentire audebat, statuunt, ut pax inter illos esset, donec scire possent, quid seniores sui horum recipere uellent; et hoc fieri posse in Non. Nouembris uisum est, usquequo pacis termino constituto discedunt.Qua quidem die terrae motus magnus per omnem paene hanc Galliam factus est, eademque die Angilbertus uir memorabilis Centulo translatus et anno post decessum eius XXUIIII. corpore absque aromatibus indissoluto repertus est. Fuit hic uir ortus eo in tempore haud ignotae familiae. Madhelgaudus autem, Richardus et hic una progenie fuere et apud Magnum Karolum merito magni habebantur. Qui es eiusdem magni regis filia nomine Berehta Hartnidum fratrem meum et me Nithardum genuit. Centulo opus mirificum in honore omnipotentis Dei sanctique Richarii construxit, familiam sibi commissam mirifice rexit, hinc uitam cum omni felicitate defunctam Centulo in pace quieuit. His paucis de origine mea delibatis ad historiae seriem redire libet.<nith. hist. 4.6> Cum autem, uti praefatum est, reuersi quique regi suo quae inuenerant nuntiassent, hinc inopia, hinc hieme instante, hinc etiam, quod primores populi degustato semel periculo iterum proelium nolebant, ac per hoc, ut pax inter illos usque in uicesimo die post missam sancti Iohannis firmaretur, assentiunt. Ad quam statuendam hinc inde primates populi Teotonis uillam confluunt, iurant, ut ipsi reges inter se interim mutuam pacem seruare deberent, et ut nequaquam quolibet modo omitteretur, ne in eodem conuentu, ut aequius possent, omne regnum diuiderent, essetque Lodharii, uti iuratum fuerat, partium electio eiusdem regni. Hinc quique qua libuit discessit, et Lodharius Aquis hiematum petiit, Lodhuwicus Baioariam, Karolus autem uxorem ducturus Carisiacum uenit. Eodem tempore Mauri a Sigenulfo fratre Sigihardi sibi causa subsidii inducti Beneuentum inuadunt. Eodem etiam tempore Stellinga in Saxonia contra dominos suos iterum rebellarunt, sed proelio commisso nimia caede prostrati sunt; ac sic auctoritate interiit, quod sine auctoritate surgere praesumpsit. Accepit quidem Karolus, uti praefatum est, in coniugio Hirmentrudem Uodonis et Ingeltrudis filiam et neptem Adelardi. Dilexerat autem pater eius suo in tempore hunc Adelardum adeo, ut, quod idem uellet in uniuerso imperio, hoc pater faceret. Qui utilitati publicae minus prospiciens placere cuique intendit. Hinc libertates, hinc publica in propriis usibus distribuere suasit ac, dum quod quique petebat, ut fieret, effecit, rem publicam penitus adnullauit. Quo quidem modo effectum est, ut in hac tempestate populum qua uellet facile deuertere posset, et hac de re Karolus praefatas nuptias maxime iniit, quia cum eo maximam partem plebis sibi uindicare posse putauit. Nuptiis quidem XUIIII. Kal. Ianuarii expletis natalem Domini ad Sanctum Quintinum celebre peregit, Ualentianas quoque, qui de fidelibus suis inter Mosam Sequanamque causa custodiae remanere deberent, ordinauit; idem uero partibus Aquitaniae una cum coniuge anno DCCCXLIII. incarnationis Domini in hieme iter direxit. Fuit autem eadem hiems praefrigida nimis ac diuturna, langoribus insuper abundans nec non et agriculturae pecorique apibusque satis incongrua.<nith. hist. 4.7> Hic quique colligat, qua dementia utilitatem publicam neglegat, priuatis ac propriis uoluntatibus inseruiat, dum ex utrisque creatorem adeo offendat, ut etiam omnia elementa eius uesaniae contraria reddat. Quodque huiuscemodi exemplis paene adhuc omnibus notis praefacile probaturus accedam. Nam temporibus bonae recordationis Magni Karoli, qui euoluto iam paene anno XXX. decessit, quoniam hic populus unam eandemque rectam ac per hoc uiam Domini publicam incedebat, pax illis atque concordia ubique erat, at nunc econtra, quoniam quique semitam quam cupit incedit, ubique dissensiones et rixae sunt manifestae. Tunc ubique abundantia atque laetitia, nunc ubique penuria atque maestitia. Ipsa elementa tunc cuique rei congrua, nunc autem omnibus ubique contraria, uti scriptura diuino munere prolata testatur: Et pugnabit orbis terrarum contra insensatos. Per idem tempus eclipsis lunae XIII. Kal. Aprilis contigit. Nix insuper multa eadem nocte cecidit maeroremque omnibus, uti praefatum est, iusto Dei iudicio incussit. Id propterea inquam, quia hinc inde ubique rapinae et omnigena mala sese inserebant, illinc aeris intemperies spem omnium bonorum eripiebat.