<ermold_nigel. Ludow. praef. 1>	Editor, aetherea splendes qui patris in arcE,
<ermold_nigel. Ludow. praef. 2>	Regnator mundi fautorque redemptor et auctoR,
<ermold_nigel. Ludow. praef. 3>	Militibus dignis reseras qui regna poloruM,
<ermold_nigel. Ludow. praef. 4>	Olim conclusos culpa parientis AvernO
<ermold_nigel. Ludow. praef. 5>	Luminis aeterni revehis qui, Christe, tribunaL
<ermold_nigel. Ludow. praef. 6>	David psalmicanus praesaga carminis illuD
<ermold_nigel. Ludow. praef. 7>	Voce prius modulans, dudum miranda relatU
<ermold_nigel. Ludow. praef. 8>	Sacra futurorum qui prompsit dogmata vateS
<ermold_nigel. Ludow. praef. 9>	Confer rusticulo, quo possim Caesaris in hoC
<ermold_nigel. Ludow. praef. 10>	Eximii exiguo modulanter poscito ritE
<ermold_nigel. Ludow. praef. 11>	Carmine gesta loqui. Nymphas non deprecor istuC,
<ermold_nigel. Ludow. praef. 12>	Insani quondam ut prisci fecere peritI,
<ermold_nigel. Ludow. praef. 13>	Nec rogo Pierides, nec Phoebi tramite limeN
<ermold_nigel. Ludow. praef. 14>	Ingrediar capturus opem, nec Apollinis almI,
<ermold_nigel. Ludow. praef. 15>	Talia cum facerent, quos vana peritia lusiT
<ermold_nigel. Ludow. praef. 16>	Horridus et teter depressit corda VehemotH
<ermold_nigel. Ludow. praef. 17>	Limina siderei potius peto luminis, ut soL
<ermold_nigel. Ludow. praef. 18>	Verus iustitiae dignetur dona precatU
<ermold_nigel. Ludow. praef. 19>	Dedere; namque mihi non flagito versibus hoc, quoD
<ermold_nigel. Ludow. praef. 20>	Omnia gestorum percurram pectine parvO
<ermold_nigel. Ludow. praef. 21>	In quibus et magni possunt cessare magistrI,
<ermold_nigel. Ludow. praef. 22>	Caesaream flectant aciem, sed cantibus huc huC
<ermold_nigel. Ludow. praef. 23>	Incipiam celebrare. Fave modo, Christe, precantI
<ermold_nigel. Ludow. praef. 24>	Carmina, me exilio pro quis nunc principis ab hoC
<ermold_nigel. Ludow. praef. 25>	Auxilium miserando levet, qui celsus in aulA
<ermold_nigel. Ludow. praef. 26>	Erigit abiectos, parcit peccantibus, atquE
<ermold_nigel. Ludow. praef. 27>	Spargit in inmensum clari vice lumina soliS
<ermold_nigel. Ludow. praef. 28>	Alta regis Christi princeps qui maxime sceptrA,
<ermold_nigel. Ludow. praef. 29>	Res Hludowice pie, et pietatis munere CaesaR
<ermold_nigel. Ludow. praef. 30>	Insignis meriti, praeclarus dogmate ChristI,
<ermold_nigel. Ludow. praef. 31>	Suscipe gratanter, profert quae dona NigelluS
<ermold_nigel. Ludow. praef. 32>	Ausulus acta tamen qui tangere carmine vestrA.
<ermold_nigel. Ludow. praef. 33>	Regis ob aeterni vestro qui pectore sempeR
<ermold_nigel. Ludow. praef. 34>	Mansit amor, Caesar, famulum relevato cadenteM,
<ermold_nigel. Ludow. praef. 35>	Altitonans Christus vos quo sublimet in aethrA.

<ermold_nigel. Ludow. 1.1>	Augustos opibus celebres praecellis et armis,
<ermold_nigel. Ludow. 1.2>	Sed, Hludowice, dei, Caesar, amore magis.
<ermold_nigel. Ludow. 1.3>	Principis opto loqui praeconia promptulus almi,
<ermold_nigel. Ludow. 1.4>	Conferat omnipotens, qui valet, arma mihi.
<ermold_nigel. Ludow. 1.5>	Caesaris armigeri conor describere gesta,
<ermold_nigel. Ludow. 1.6>	Quae recitat merito mundus amore pio.
<ermold_nigel. Ludow. 1.7>	Forte foret satius coeptis insistere rebus,
<ermold_nigel. Ludow. 1.8>	Plangere delicti gesta nefanda mei,
<ermold_nigel. Ludow. 1.9>	Cum sim rusticulus, norim nec claustra Camenae,
<ermold_nigel. Ludow. 1.10>	Nec possim comptos promere in arte modos.
<ermold_nigel. Ludow. 1.11>	Sed me cunctantem refovet clementia regis,
<ermold_nigel. Ludow. 1.12>	Qui potius votum, munera quam recipit.
<ermold_nigel. Ludow. 1.13>	Cogit et exilium, fateor, nos talia nostrum;
<ermold_nigel. Ludow. 1.14>	Muneribusque carens porrigo quae mihi sunt.
<ermold_nigel. Ludow. 1.15>	Non ego gestorum per singula quaeque recurram:
<ermold_nigel. Ludow. 1.16>	Nec fas, nec potis est, nec valet ingenium.
<ermold_nigel. Ludow. 1.17>	Si Maro, Naso, Cato, Flaccus, Lucanus, Homerus,
<ermold_nigel. Ludow. 1.18>	Tullius, et Macer, Cicero, sive Plato,
<ermold_nigel. Ludow. 1.19>	Sedulius nec non Prudentius atque Iuvencus,
<ermold_nigel. Ludow. 1.20>	Seu Fortunatus, Prosper et ipse foret,
<ermold_nigel. Ludow. 1.21>	Omnia famosis vix possent condere cartis,
<ermold_nigel. Ludow. 1.22>	Atque suum celebre hinc duplicare melos.
<ermold_nigel. Ludow. 1.23>	Ast ego lintre rudi rimoso navita remo
<ermold_nigel. Ludow. 1.24>	Inmensi pelagi aequor adire volo.
<ermold_nigel. Ludow. 1.25>	Dextera quae Petrum fluctu superante fidelem,
<ermold_nigel. Ludow. 1.26>	Ne pereat, relevat, addidit atque rati,
<ermold_nigel. Ludow. 1.27>	Haec me praecipitem servet miserando per undas,
<ermold_nigel. Ludow. 1.28>	Conferat ad portum, Caesar opime, tuum.
<ermold_nigel. Ludow. 1.29>	Iam mihi carmen eat Hludowici promere gesta,
<ermold_nigel. Ludow. 1.30>	Paucaque de multis pagina nostra legat.
<ermold_nigel. Ludow. 1.31>	Tempore Francorum Caroli dum sceptra vigebant,
<ermold_nigel. Ludow. 1.32>	Quem celebrat totus orbis honore patrem,
<ermold_nigel. Ludow. 1.33>	Francia dum latos sparsisset ubique fragores,
<ermold_nigel. Ludow. 1.34>	Atque suum celebre nomen in orbe foret,
<ermold_nigel. Ludow. 1.35>	Tum Carolus sapiens sceptrorum insignia proli
<ermold_nigel. Ludow. 1.36>	Divisit, procerum consiliante choro:
<ermold_nigel. Ludow. 1.37>	Scilicet aequivoco cessisset Frantia sorte,
<ermold_nigel. Ludow. 1.38>	Successor tandem si valet esse patris;
<ermold_nigel. Ludow. 1.39>	Italiae regnum Pippino cessit amato;
<ermold_nigel. Ludow. 1.40>	At, Hludowice, tibi regna Aquitana dedit.
<ermold_nigel. Ludow. 1.41>	Partibus aequatis crebrescit fama per orbem,
<ermold_nigel. Ludow. 1.42>	Et Hludowicus ovans credita regna petit.
<ermold_nigel. Ludow. 1.43>	Prodigium fuerat sic hunc vocitasse parentes,
<ermold_nigel. Ludow. 1.44>	Quod foret insignis Marte, potensque, pius.
<ermold_nigel. Ludow. 1.45>	Nam Hludowicus enim ludi de nomine dictus,
<ermold_nigel. Ludow. 1.46>	Ludere subiectos pacificando monet.
<ermold_nigel. Ludow. 1.47>	Seu quis Franciscam mavult reserare loquelam,
<ermold_nigel. Ludow. 1.48>	Nominis ut possit noscere notitiam:
<ermold_nigel. Ludow. 1.49>	Nempe sonat Hluto praeclarum, Wicgch quoque Mars est,
<ermold_nigel. Ludow. 1.50>	Unde suum nomen conposuisse patet.
<ermold_nigel. Ludow. 1.51>	Iam puer excelsus sacro spiramine plenus
<ermold_nigel. Ludow. 1.52>	Auxit honore locum Marte fideque suum.
<ermold_nigel. Ludow. 1.53>	Christicolum celerans ditavit munere culmen;
<ermold_nigel. Ludow. 1.54>	Reddidit ecclesiis munera prisca sacris.
<ermold_nigel. Ludow. 1.55>	Ordine composito recreavit subdita regna,
<ermold_nigel. Ludow. 1.56>	Lege regens populum cum pietatis ope.
<ermold_nigel. Ludow. 1.57>	Wascones rabidos domuit pius arte magistra,
<ermold_nigel. Ludow. 1.58>	Deque lupis torvis progeneravit oves.
<ermold_nigel. Ludow. 1.59>	Denique ad Hispanos convertens concitus arma,
<ermold_nigel. Ludow. 1.60>	Finibus a propriis expulit ipse procul.
<ermold_nigel. Ludow. 1.61>	Culmina terrarum, vel quot castella peragrans
<ermold_nigel. Ludow. 1.62>	Subdidit imperiis, arma ferente deo,
<ermold_nigel. Ludow. 1.63>	Sunt mihi nota minus; vel si modo nota fuissent,
<ermold_nigel. Ludow. 1.64>	Non poterat stolidus cuncta notare stilus.
<ermold_nigel. Ludow. 1.65>	Sed quae fama recens stupidas pervexit ad aures,
<ermold_nigel. Ludow. 1.66>	Incipiam canere; caetera linquo catis.
<ermold_nigel. Ludow. 1.67>	Urbs erat interea Francorum inhospita turmis,
<ermold_nigel. Ludow. 1.68>	Maurorum votis adsociata magis,
<ermold_nigel. Ludow. 1.69>	Quam Barchinonam prisci dixere Latini,
<ermold_nigel. Ludow. 1.70>	Romanoque fuit more polita nimis.
<ermold_nigel. Ludow. 1.71>	Haec Maurorum aderat semper tutela latronum,
<ermold_nigel. Ludow. 1.72>	Hostibus armigeris atque repleta satis.
<ermold_nigel. Ludow. 1.73>	Quisquis ab Hispanis veniens rediensque silenter
<ermold_nigel. Ludow. 1.74>	Hanc ingressus, erant omnia tuta sibi.
<ermold_nigel. Ludow. 1.75>	Sueta fuit nostros semper populare maniplos,
<ermold_nigel. Ludow. 1.76>	Et reducum spolia haec capiebat ovans.
<ermold_nigel. Ludow. 1.77>	Multi namque duces vario hanc conamine belli
<ermold_nigel. Ludow. 1.78>	Obsedere diu - sat voluisse fuit -
<ermold_nigel. Ludow. 1.79>	Armis, ingenio, seu quis cum qua arte valebat,
<ermold_nigel. Ludow. 1.80>	Sed pugnae studia conpulit illa procul.
<ermold_nigel. Ludow. 1.81>	Namque erat insigni murorum pondere fulta,
<ermold_nigel. Ludow. 1.82>	Marmore praeduro structa vetusta nimis.
<ermold_nigel. Ludow. 1.83>	Iunius albentes cum ducit in aethera messes,
<ermold_nigel. Ludow. 1.84>	Et matura Ceres falce secanda venit,
<ermold_nigel. Ludow. 1.85>	Francus habet muros, celerans per rura, per aedes,
<ermold_nigel. Ludow. 1.86>	Et sata praeripiens munera vastat agri,
<ermold_nigel. Ludow. 1.87>	Seu cum vinetis soliti praedulcia Bachi
<ermold_nigel. Ludow. 1.88>	Cogere vina: suus nec labor istud erat.
<ermold_nigel. Ludow. 1.89>	Ac veluti autumno densato milite turdi,
<ermold_nigel. Ludow. 1.90>	Aut variae volucres quis cibus uva manet,
<ermold_nigel. Ludow. 1.91>	Per vineta volant, rapiuntque feruntque corimbos,
<ermold_nigel. Ludow. 1.92>	Unguibus et rostris uva venusta perit-
<ermold_nigel. Ludow. 1.93>	Vinitor infelix nequicquam cymbala tristis
<ermold_nigel. Ludow. 1.94>	Arce quatit summa, seu ciet arte sonos;
<ermold_nigel. Ludow. 1.95>	Nec facilis prohibere labor, quin agmine denso
<ermold_nigel. Ludow. 1.96>	Infesti coeant, diripiantque dapes -
<ermold_nigel. Ludow. 1.97>	Haud aliter Franci, cum primo tempora frugum
<ermold_nigel. Ludow. 1.98>	Adsunt, et pagi munera diripiunt.
<ermold_nigel. Ludow. 1.99>	Nec tamen haec duros potuit res frangere Mauros,
<ermold_nigel. Ludow. 1.100>	Nec varii eventus armaque crebra ducum.
<ermold_nigel. Ludow. 1.101>	Vix quoque tot volucres tollebant munera Franci,
<ermold_nigel. Ludow. 1.102>	Quot sibi nauta celer per mare misit opes.
<ermold_nigel. Ludow. 1.103>	Temporibus multis res haec se contulit anceps;
<ermold_nigel. Ludow. 1.104>	Parte ab utraque ferunt aspera bella fore.
<ermold_nigel. Ludow. 1.105>	Tempore vernali cum rus tepefacta virescit,
<ermold_nigel. Ludow. 1.106>	Brumaque sidereo rore fugante fugit,
<ermold_nigel. Ludow. 1.107>	Pristinus ablatos remeans fert annus odores,
<ermold_nigel. Ludow. 1.108>	Atque humore novo fluctuat herba recens,
<ermold_nigel. Ludow. 1.109>	Regni iura movent, renovantque solentia reges,
<ermold_nigel. Ludow. 1.110>	Quisque suos fines ut tueantur adit.
<ermold_nigel. Ludow. 1.111>	Nec minus accitu Francorum more vetusto
<ermold_nigel. Ludow. 1.112>	Iam satus a Carolo agmina nota vocat,
<ermold_nigel. Ludow. 1.113>	Scilicet electos populi, seu culmina regni,
<ermold_nigel. Ludow. 1.114>	Quorum consiliis res peragenda manet.
<ermold_nigel. Ludow. 1.115>	Occurrunt celeres primi, parentque volendo,
<ermold_nigel. Ludow. 1.116>	Quos sequitur propius vulgus inorme satis.
<ermold_nigel. Ludow. 1.117>	Considunt moniti. Solium rex scandit avitum;
<ermold_nigel. Ludow. 1.118>	Caetera turbat foris congrua dona parat.
<ermold_nigel. Ludow. 1.119>	Incipiunt fari, cepit tunc sic Carolides,
<ermold_nigel. Ludow. 1.120>	Haec quoque de proprio pectore verba dedit:
<ermold_nigel. Ludow. 1.121>	"Magnanimi proceres, meritis pro munere digni,
<ermold_nigel. Ludow. 1.122>	Limina quos patriae praeposuit Carolus,
<ermold_nigel. Ludow. 1.123>	Ob hoc cunctipotens apicem concessit honoris
<ermold_nigel. Ludow. 1.124>	Nobis, ut populo rite feramus opem.
<ermold_nigel. Ludow. 1.125>	Annuus ordo redit, cum gentes gentibus instant,
<ermold_nigel. Ludow. 1.126>	Et vice partita Martis in arma ruunt.
<ermold_nigel. Ludow. 1.127>	Vobis nota satis res haec, incognita nobis;
<ermold_nigel. Ludow. 1.128>	Dicite consilium, quo peragamus iter."
<ermold_nigel. Ludow. 1.129>	Haec rex; atque Lupus fatur sic Santio contra,
<ermold_nigel. Ludow. 1.130>	Santio, qui propriae gentis agebat opus,
<ermold_nigel. Ludow. 1.131>	Wasconum princeps, Caroli nutrimine fretus,
<ermold_nigel. Ludow. 1.132>	Ingenio atque fide qui superabat avos:
<ermold_nigel. Ludow. 1.133>	"Rex, censura tibi, nobis parere necesse est.
<ermold_nigel. Ludow. 1.134>	Haustus consilii cuius ab ore fluit;
<ermold_nigel. Ludow. 1.135>	Si tamen a nostris agitur modo partibus haec res,
<ermold_nigel. Ludow. 1.136>	Parte mea, testor, pax erit atque quies."
<ermold_nigel. Ludow. 1.137>	Duxque Tolosana fatur Vilhelmus ab urbe,
<ermold_nigel. Ludow. 1.138>	Poplite flexato lambitat ore pedes:
<ermold_nigel. Ludow. 1.139>	"O lux Francorum, rex et pater, arma decusque,
<ermold_nigel. Ludow. 1.140>	Qui meritis patres vincis et arte tuos,
<ermold_nigel. Ludow. 1.141>	Virtus celsa tibi, et, rector, sapientia, magne,
<ermold_nigel. Ludow. 1.142>	Concordi voto patris ab amne meant.
<ermold_nigel. Ludow. 1.143>	Rex, age, consiliis, si dignor, consule nostris,
<ermold_nigel. Ludow. 1.144>	Atque meis votis, rex, pietate fave.
<ermold_nigel. Ludow. 1.145>	Gens est tetra nimis Sarae de nomine dicta,
<ermold_nigel. Ludow. 1.146>	Quae fines nostros depopulare solet,
<ermold_nigel. Ludow. 1.147>	Fortis, equo fidens, armorum munere nec non,
<ermold_nigel. Ludow. 1.148>	Quae mihi nota nimis, et sibi notus ego.
<ermold_nigel. Ludow. 1.149>	Moenia, castra, locos, seu caetera saepe notavi;
<ermold_nigel. Ludow. 1.150>	Ducere vos possum tramite pacifico.
<ermold_nigel. Ludow. 1.151>	Est quoque praeterea saeva urbs in finibus illis,
<ermold_nigel. Ludow. 1.152>	Causa mali tanti quae sociata manet.
<ermold_nigel. Ludow. 1.153>	Si pietate dei, vestro faciente labore,
<ermold_nigel. Ludow. 1.154>	Haec capiatur, erit pax requiesque tuis.
<ermold_nigel. Ludow. 1.155>	Illuc tende gradum, rex, infer munera Martis,
<ermold_nigel. Ludow. 1.156>	Et Vilhelmus erit praevius, alme, tuus."
<ermold_nigel. Ludow. 1.157>	Tum rex adridens verbis ita fatur amicis,
<ermold_nigel. Ludow. 1.158>	Amplectens famulum, oscula datque capit:
<ermold_nigel. Ludow. 1.159>	"Gratia nostra tibi, Caroli sit gratia patris;
<ermold_nigel. Ludow. 1.160>	Dux bone, pro meritis semper habebis honos.
<ermold_nigel. Ludow. 1.161>	Haec quoque quae recinis, iam dudum pectoris arce
<ermold_nigel. Ludow. 1.162>	Ponere cura fuit; nunc recitata placent.
<ermold_nigel. Ludow. 1.163>	Consulo consiliis, ut poscis, consulo votis;
<ermold_nigel. Ludow. 1.164>	Adventum citius credito, France, meum.
<ermold_nigel. Ludow. 1.165>	Namque unum, fateor, cogor tibi dicere, Vilhelm,
<ermold_nigel. Ludow. 1.166>	Tu modo mente avida suscipe verba mea:
<ermold_nigel. Ludow. 1.167>	"Si mihi vita comes, domino tribuente, supersit,
<ermold_nigel. Ludow. 1.168>	Ut reor, atque meum prosperet ipse itiner,
<ermold_nigel. Ludow. 1.169>	Possim aut, Barchinona, tuos, fera, cernere muros,
<ermold_nigel. Ludow. 1.170>	Quae tot bella meis laetificata canis,
<ermold_nigel. Ludow. 1.171>	Testor utrumque caput - humeris fortasse recumbens
<ermold_nigel. Ludow. 1.172>	Vilhelmi comitis, haec quoque dicta dabat-
<ermold_nigel. Ludow. 1.173>	Aut mihi Maurorum contra stet turba profana,
<ermold_nigel. Ludow. 1.174>	Seque suosque tegens proelia Martis agat,
<ermold_nigel. Ludow. 1.175>	Aut tu, Barchinona, volens nolensque vetata
<ermold_nigel. Ludow. 1.176>	Pandere claustra iubes et mea iussa petes."
<ermold_nigel. Ludow. 1.177>	Hoc dicto, proceres vario sermone fremebant,
<ermold_nigel. Ludow. 1.178>	Almificis pedibus basia stricta dabant.
<ermold_nigel. Ludow. 1.179>	Tum rex Bigonem verbis conpellat amatum,
<ermold_nigel. Ludow. 1.180>	Auribus in cuius dulcia verba sonat:
<ermold_nigel. Ludow. 1.181>	"Ito celer, Bigo, haec nostrorum edicito turbis,
<ermold_nigel. Ludow. 1.182>	Atque tuo nostra pectore verba tene.
<ermold_nigel. Ludow. 1.183>	Virginis ut primum Titan conscenderit astrum,
<ermold_nigel. Ludow. 1.184>	Et soror in propria sede sequetur iter,
<ermold_nigel. Ludow. 1.185>	Agmine densato praefatae exercitus urbis
<ermold_nigel. Ludow. 1.186>	Moenia noster ovans occupet arma tenens."
<ermold_nigel. Ludow. 1.187>	Bigo facessit agens doctus mox orsa benigni,
<ermold_nigel. Ludow. 1.188>	Itque reditque, ferens inclita iussa celer.
<ermold_nigel. Ludow. 1.189>	Rex pius interea Christi succensus amore,
<ermold_nigel. Ludow. 1.190>	Dat pia christicolis moenia digna satis.
<ermold_nigel. Ludow. 1.191>	Namque ferunt multas monachorum rite catervas
<ermold_nigel. Ludow. 1.192>	Instituisse deo sub ditione sua.
<ermold_nigel. Ludow. 1.193>	Quod quis nosse cupit, rogo, regna Aquitana peragret,
<ermold_nigel. Ludow. 1.194>	E quibus en unum cartula nostra canit.
<ermold_nigel. Ludow. 1.195>	Est locus insignis cultu seu relligione,
<ermold_nigel. Ludow. 1.196>	Cui Concas nomen rex dedit ipse prior;
<ermold_nigel. Ludow. 1.197>	Olim namque feris avibusque canoribus aptus,
<ermold_nigel. Ludow. 1.198>	Ignotusque homini pro feritate fuit;
<ermold_nigel. Ludow. 1.199>	Nunc quoque christicolum resplendens agmine fratrum,
<ermold_nigel. Ludow. 1.200>	Quorum fama modo latius aethra petit.
<ermold_nigel. Ludow. 1.201>	Haec quoque cella pii constructa est munere regis;
<ermold_nigel. Ludow. 1.202>	Fundavit, coluit rebus et officiis.
<ermold_nigel. Ludow. 1.203>	Valle sedet magna, praecincta flumine amoeno,
<ermold_nigel. Ludow. 1.204>	Vinetis, pomis, seu dapibus variis,
<ermold_nigel. Ludow. 1.205>	Rupibus excisis valido sudante labore,
<ermold_nigel. Ludow. 1.206>	Quo pateat locus hic, semita regi datur:
<ermold_nigel. Ludow. 1.207>	Dictus erat quondam frater cognomine Datus,
<ermold_nigel. Ludow. 1.208>	Quem referunt primo illum incoluisse locum.
<ermold_nigel. Ludow. 1.209>	Hic quoque dum patrias servaret ab hostibus aedes,
<ermold_nigel. Ludow. 1.210>	Sospite matre sibi consociante domo,
<ermold_nigel. Ludow. 1.211>	Protinus heu pagum nimio vallante tumultu
<ermold_nigel. Ludow. 1.212>	Rotinicum Mauri destituere nimis.
<ermold_nigel. Ludow. 1.213>	Praevalidae praedae huiusce interfore matrem
<ermold_nigel. Ludow. 1.214>	Adfirmant, cunctas exuviasque domus.
<ermold_nigel. Ludow. 1.215>	Hostibus egressis, profugus sua visere tecta
<ermold_nigel. Ludow. 1.216>	Certat et ad notos quisque redire lares;
<ermold_nigel. Ludow. 1.217>	Datus ut agnovit propriam matremque domumque
<ermold_nigel. Ludow. 1.218>	Direptam, varium pectore versat onus.
<ermold_nigel. Ludow. 1.219>	Prorsus equum faleris ornans, se nec minus armis
<ermold_nigel. Ludow. 1.220>	Coniunctis sociis adparat ire sequax.
<ermold_nigel. Ludow. 1.221>	Forte fuit castrum vallo seu marmore firmum,
<ermold_nigel. Ludow. 1.222>	Quo reduces Mauri cum spoliis remeant.
<ermold_nigel. Ludow. 1.223>	Huc celer et socii, Datus, cunctusque popellus
<ermold_nigel. Ludow. 1.224>	Certatim coeunt, frangere claustra parant;
<ermold_nigel. Ludow. 1.225>	Ac velut accipiter pennis per nubila lapsus
<ermold_nigel. Ludow. 1.226>	Ungue rapit volucrem, notaque ad antra fugit;
<ermold_nigel. Ludow. 1.227>	At sociae crocitant, raucasque per aethera voces
<ermold_nigel. Ludow. 1.228>	Nequicquam recinunt, atque sequuntur avem;
<ermold_nigel. Ludow. 1.229>	Ipse sedens tutus, praedam stringitque feritque,
<ermold_nigel. Ludow. 1.230>	Versat et in partes quas sibi cumque placet:
<ermold_nigel. Ludow. 1.231>	Non aliter Mauri, vallo praedaque potiti,
<ermold_nigel. Ludow. 1.232>	Dati bella timent, spicula, sive minas.
<ermold_nigel. Ludow. 1.233>	Tum iuvenem muri quidam conpellat ab arce,
<ermold_nigel. Ludow. 1.234>	Voce cacinnosa dicta nefanda dabat:
<ermold_nigel. Ludow. 1.235>	"Date sagax, nostras modo quae res vexit ad arces
<ermold_nigel. Ludow. 1.236>	Te sociosque tuos, dicito namque precor.
<ermold_nigel. Ludow. 1.237>	Si modo, quo resides, tali pro munere nobis
<ermold_nigel. Ludow. 1.238>	Dedere mavis equum, quo faleratus abis,
<ermold_nigel. Ludow. 1.239>	Nunc tibi mater eat sospes seu caetera praeda;
<ermold_nigel. Ludow. 1.240>	Sin autem, ante oculos funera matris habes."
<ermold_nigel. Ludow. 1.241>	Reddidit orsa sibi Datus non digna relatu:
<ermold_nigel. Ludow. 1.242>	"Funera matris age; nec mihi cura satis.
<ermold_nigel. Ludow. 1.243>	Nam quem poscis equum non unquam dedere dignor;
<ermold_nigel. Ludow. 1.244>	Inprobe, haud equidem ad tua frena decet."
<ermold_nigel. Ludow. 1.245>	Nec mora, crudelis matrem consistit in arce,
<ermold_nigel. Ludow. 1.246>	Et nato coram dilaceravit eam.
<ermold_nigel. Ludow. 1.247>	Namque ferunt, ferro primo secuisse papillas,
<ermold_nigel. Ludow. 1.248>	Et capite absciso, heu! "tua mater!" ait.
<ermold_nigel. Ludow. 1.249>	Frendet enim infelix Datus pro funere matris.
<ermold_nigel. Ludow. 1.250>	Nunc huc nunc illuc fluctuat atque gemit,
<ermold_nigel. Ludow. 1.251>	Nec patet illi aditus, nec vim, qua vindicet artus
<ermold_nigel. Ludow. 1.252>	Matris, habet; tristis, mente carensque fugit.
<ermold_nigel. Ludow. 1.253>	Omnibus amissis, sumptis melioribus armis,
<ermold_nigel. Ludow. 1.254>	Incola mox heremi coepit inesse pius.
<ermold_nigel. Ludow. 1.255>	Durior ut quondam fuerat ferus in nece matris,
<ermold_nigel. Ludow. 1.256>	Firmior hinc remeat ad iuga, Christe, tua.
<ermold_nigel. Ludow. 1.257>	Tempore nam multo haec secum solus agebat
<ermold_nigel. Ludow. 1.258>	Hic, quia mundanum tempserat omne nefas.
<ermold_nigel. Ludow. 1.259>	Haec dum fama pii regis pervenit ad aures,
<ermold_nigel. Ludow. 1.260>	Mox domini famulum ad sua tecta vocat.
<ermold_nigel. Ludow. 1.261>	Namque diem totum parili sermone trahebant
<ermold_nigel. Ludow. 1.262>	Rex famulusque dei, relligione pares.
<ermold_nigel. Ludow. 1.263>	Tum rex et Datus primo fundamina Concis
<ermold_nigel. Ludow. 1.264>	Infigunt, monachis castra futura parant;
<ermold_nigel. Ludow. 1.265>	Nuper quo valido recubabant agmine beluae,
<ermold_nigel. Ludow. 1.266>	Redditur inde deo nunc quoque grata seges.
<ermold_nigel. Ludow. 1.267>	Interea regis proceres populique phalanges
<ermold_nigel. Ludow. 1.268>	Dudum commoniti iussa libenter agunt.
<ermold_nigel. Ludow. 1.269>	Undique conveniunt Francorum more catervae,
<ermold_nigel. Ludow. 1.270>	Atque urbis muros densa corona tenet.
<ermold_nigel. Ludow. 1.271>	Convenit ante omnes Carolo satus agmine pulcro;
<ermold_nigel. Ludow. 1.272>	Urbis ad exitium congregat ille duces.
<ermold_nigel. Ludow. 1.273>	Parte sua princeps Vilhelm tentoria figit,
<ermold_nigel. Ludow. 1.274>	Heripreth, Lihuthard, Bigoque sive Bero,
<ermold_nigel. Ludow. 1.275>	Santio, Libulfus, Hilthibreth, atque Hisimbard,
<ermold_nigel. Ludow. 1.276>	Sive alii plures, quos recitare mora est.
<ermold_nigel. Ludow. 1.277>	Caetera per campos stabulat diffusa iuventus,
<ermold_nigel. Ludow. 1.278>	Francus, Wasco, Getha, sive Aquitana cohors,
<ermold_nigel. Ludow. 1.279>	It fragor ad caelum, resonat clangoribus aether;
<ermold_nigel. Ludow. 1.280>	Clamor in urbe, pavor, fletus et omnis adest.
<ermold_nigel. Ludow. 1.281>	Haec quoque dum geritur, reduces fert Hesperus umbras,
<ermold_nigel. Ludow. 1.282>	Barchinona, tuas possidet hostis opes.
<ermold_nigel. Ludow. 1.283>	Lucida namque homines ut primum Aurora revisit,
<ermold_nigel. Ludow. 1.284>	Commoniti comites regia tecta petunt;
<ermold_nigel. Ludow. 1.285>	Ordine quisque suo prorsus residuntque per herbam,
<ermold_nigel. Ludow. 1.286>	Auribus adtentis regia dicta rogant.
<ermold_nigel. Ludow. 1.287>	Tum soboles Caroli sapienti haec edidit ore:
<ermold_nigel. Ludow. 1.288>	"Accipite hoc animis consilium, proceres.
<ermold_nigel. Ludow. 1.289>	Si gens ita deum coleret, Christoque placeret,
<ermold_nigel. Ludow. 1.290>	Baptismique foret unguine tincta sacri,
<ermold_nigel. Ludow. 1.291>	Pax firmanda esset nobis, pax atque tenenda,
<ermold_nigel. Ludow. 1.292>	Coniungi ut possit relligione deo.
<ermold_nigel. Ludow. 1.293>	Nunc vero execranda manet, nostramque salutem
<ermold_nigel. Ludow. 1.294>	Respuit, et sequitur daemonis imperia.
<ermold_nigel. Ludow. 1.295>	Idcirco hanc nobis pietas miserata tonantis
<ermold_nigel. Ludow. 1.296>	Servitii famulam reddere namque valet.
<ermold_nigel. Ludow. 1.297>	Nunc nunc actutum muros properemus et arces,
<ermold_nigel. Ludow. 1.298>	O Franci, et redeat pristina vis animis."
<ermold_nigel. Ludow. 1.299>	Aeolico monitu rapidi ceu murmure venti
<ermold_nigel. Ludow. 1.300>	Per rus, per silvas, per freta cuncta volant,
<ermold_nigel. Ludow. 1.301>	Diripiuntque lares, segetes, silvaeque tremescunt;
<ermold_nigel. Ludow. 1.302>	Uncis vix pedibus ales aprica tenet;
<ermold_nigel. Ludow. 1.303>	Nauta miser subito, velo remoque relicto,
<ermold_nigel. Ludow. 1.304>	Per mare fluctivagum lintea laxa trahit
<ermold_nigel. Ludow. 1.305>	Non aliter iussu Francorum exercitus omnis
<ermold_nigel. Ludow. 1.306>	Urbis in exitium itque reditque fremens.
<ermold_nigel. Ludow. 1.307>	Curritur in silvas, passim sonat acta securis,
<ermold_nigel. Ludow. 1.308>	Caeduntur pinus, populus alta cadit;
<ermold_nigel. Ludow. 1.309>	Hic scalas operatur, agit hic ordine sudes,
<ermold_nigel. Ludow. 1.310>	Hic fert arma celer, contrahit hic lapides.
<ermold_nigel. Ludow. 1.311>	Spicula densa cadunt, nec non et missile ferrum;
<ermold_nigel. Ludow. 1.312>	Ariete claustra tonant, fundaque crebra ferit.
<ermold_nigel. Ludow. 1.313>	Nec minus interea Maurorum spissa caterva
<ermold_nigel. Ludow. 1.314>	Per turres residens castra tenere parat.
<ermold_nigel. Ludow. 1.315>	Princeps urbis erat Maurus, cognomine Zadun,
<ermold_nigel. Ludow. 1.316>	Urbem qui hanc validis rexerat ingeniis.
<ermold_nigel. Ludow. 1.317>	Currit hic ad muros mesta comitante corona:
<ermold_nigel. Ludow. 1.318>	"Quis sonus iste novus, o socii?" rogitat.
<ermold_nigel. Ludow. 1.319>	Reddidit ast illi contraria dicta roganti
<ermold_nigel. Ludow. 1.320>	Quidam de sociis, omina dura canens:
<ermold_nigel. Ludow. 1.321>	"Proelia non miscet Bero princeps ille Gothorum,
<ermold_nigel. Ludow. 1.322>	Quae totiens pepulit lancea nostra procul;
<ermold_nigel. Ludow. 1.323>	Sed Hludowicus adest, Caroli clarissima proles,
<ermold_nigel. Ludow. 1.324>	Ordinat ipse duces, et gerit arma manu.
<ermold_nigel. Ludow. 1.325>	Ni celerans subeat miseris nunc Cordoba nobis,
<ermold_nigel. Ludow. 1.326>	Et nos, et populus, urbsque verenda cadet."
<ermold_nigel. Ludow. 1.327>	Ille quidem tristes submisso pectore voces
<ermold_nigel. Ludow. 1.328>	Iactat, et e turri haud procul arma videt:
<ermold_nigel. Ludow. 1.329>	"Eia agite, socii, muros servemus ab hoste;
<ermold_nigel. Ludow. 1.330>	Auxilium nobis Cordoba forte feret.
<ermold_nigel. Ludow. 1.331>	At mihi mente sedet multum quod displicet, o gens,
<ermold_nigel. Ludow. 1.332>	Turbat et adtonitis quod recitare paro.
<ermold_nigel. Ludow. 1.333>	Haec gens celsa, vides, quae nostras obsidet arces,
<ermold_nigel. Ludow. 1.334>	Fortis et armigera est, duraque sive celer.
<ermold_nigel. Ludow. 1.335>	Ecce fatebor enim vobis nunc aspera dictu,
<ermold_nigel. Ludow. 1.336>	Aut taceam, aut recitem, non placitura tamen.
<ermold_nigel. Ludow. 1.337>	Nam quemcumque suo congressa est inclita bello,
<ermold_nigel. Ludow. 1.338>	Nolens sive volens, servitio subiit.
<ermold_nigel. Ludow. 1.339>	Romuleum sibi, quod quondam hanc edidit urbem,
<ermold_nigel. Ludow. 1.340>	Subdidit imperium cum ditione sua.
<ermold_nigel. Ludow. 1.341>	Arma ferunt semper, bellis est sueta iuventus;
<ermold_nigel. Ludow. 1.342>	Baiulat haec iuvenis, hoc agit arte senex.
<ermold_nigel. Ludow. 1.343>	Namque ipsum nomen Francorum horresco recensens;
<ermold_nigel. Ludow. 1.344>	Francus habet nomen a feritate sua.
<ermold_nigel. Ludow. 1.345>	Quid iam plura loquar tristi cum pectore, cives?
<ermold_nigel. Ludow. 1.346>	Heu mihi nota satis, nec recitata placent.
<ermold_nigel. Ludow. 1.347>	Firmemus muros valido custode tenendos:
<ermold_nigel. Ludow. 1.348>	Portarum custos credulus atque sagax."
<ermold_nigel. Ludow. 1.349>	Interea iuvenes spissa comitante caterva
<ermold_nigel. Ludow. 1.350>	Ariete claustra terunt; undique Mars resonat.
<ermold_nigel. Ludow. 1.351>	Pulsantur muri quadrato marmore septi,
<ermold_nigel. Ludow. 1.352>	Spicula densa cadunt, et feriunt miseros.
<ermold_nigel. Ludow. 1.353>	Tum Maurus Durzaz turri conclamat ab alta,
<ermold_nigel. Ludow. 1.354>	Voce cacinnosa bombica dicta canens:
<ermold_nigel. Ludow. 1.355>	"O gens dura nimis, latum diffusa per orbem,
<ermold_nigel. Ludow. 1.356>	Cur pia castra quatis, inquietasque pios?
<ermold_nigel. Ludow. 1.357>	Nonne putas subito has evertere funditus aedes,
<ermold_nigel. Ludow. 1.358>	Quas Romanum annis mille peregit opus?
<ermold_nigel. Ludow. 1.359>	Aufuge, France ferox, te aspectibus abstrahe nostris,
<ermold_nigel. Ludow. 1.360>	Nec visu facilis, nec tua iussa placent".
<ermold_nigel. Ludow. 1.361>	Reddidit e contra non verbis dicta nefandis
<ermold_nigel. Ludow. 1.362>	Hilthiberth: arcum corripit ecce manu.
<ermold_nigel. Ludow. 1.363>	Denique clamanti contra stetit ocius hosti,
<ermold_nigel. Ludow. 1.364>	Cornea plectra tenens, et trahit, atque plicat.
<ermold_nigel. Ludow. 1.365>	Acta sagitta volans cerebro se contulit atro,
<ermold_nigel. Ludow. 1.366>	Inque os vociferum mersit harundo nocens.
<ermold_nigel. Ludow. 1.367>	Ille cadens muros invitus deserit altos,
<ermold_nigel. Ludow. 1.368>	Et moriens Francos sanguine foedat atro.
<ermold_nigel. Ludow. 1.369>	Clamores tollunt laetanti pectore Franci;
<ermold_nigel. Ludow. 1.370>	E contra Mauros fletus habet miseros.
<ermold_nigel. Ludow. 1.371>	Tum varii varios demittunt funeris Orco,
<ermold_nigel. Ludow. 1.372>	Vilhelm Habirudar, at Liuthardus Uriz.
<ermold_nigel. Ludow. 1.373>	Lancea Zabirizun, ferrum forat actile Uzacum,
<ermold_nigel. Ludow. 1.374>	Funda ferit Colizan, acer harundo Gozan.
<ermold_nigel. Ludow. 1.375>	Non aliter bello poterant accedere Franci,
<ermold_nigel. Ludow. 1.376>	Sed nunc missilibus, nunc quoque fundibulis.
<ermold_nigel. Ludow. 1.377>	Iusserat acer eis Zadun nec credere bello,
<ermold_nigel. Ludow. 1.378>	Nec castris vellent forte referre pedem.
<ermold_nigel. Ludow. 1.379>	Haec quoque bis denos res per contraria soles
<ermold_nigel. Ludow. 1.380>	Accidit, eventus contulit in varios.
<ermold_nigel. Ludow. 1.381>	Machina nulla valet murorum frangere postes;
<ermold_nigel. Ludow. 1.382>	Invenit haud aditum hostis in insidias.
<ermold_nigel. Ludow. 1.383>	Non tamen a coepto cessat certamine bellum,
<ermold_nigel. Ludow. 1.384>	Quin muri crebro obice claustra terat.
<ermold_nigel. Ludow. 1.385>	Interea soboles Caroli praeclara potentis
<ermold_nigel. Ludow. 1.386>	Sceptra manu gestans it comitante choro,
<ermold_nigel. Ludow. 1.387>	Hortaturque duces, hortatur rite catervas,
<ermold_nigel. Ludow. 1.388>	Et patrio more Martis in arma vocat:
<ermold_nigel. Ludow. 1.389>	"Credite nunc, iuvenes, proceres, nunc credite cuncti,
<ermold_nigel. Ludow. 1.390>	Et maneant vestro pectore verba mea:
<ermold_nigel. Ludow. 1.391>	Antea non sedes domino tribuente paternas
<ermold_nigel. Ludow. 1.392>	Visere cura manet, aut mea regna mihi,
<ermold_nigel. Ludow. 1.393>	Quam haec urbs populusque suus belloque fameque
<ermold_nigel. Ludow. 1.394>	Victus, eat supplex ad mea iura celer."
<ermold_nigel. Ludow. 1.395>	Tunc iterum quidam spargebat in aethera voces;
<ermold_nigel. Ludow. 1.396>	Tuta tenens muri, ludicra dicta dabat:
<ermold_nigel. Ludow. 1.397>	"France, quid insanis? cur moenia nostra lacessis?
<ermold_nigel. Ludow. 1.398>	Haec urbs non poterit ingeniose capi.
<ermold_nigel. Ludow. 1.399>	Nobis esca satis, carnes, seu mellea dona
<ermold_nigel. Ludow. 1.400>	Urbe manent; vobis est quoque dira fames."
<ermold_nigel. Ludow. 1.401>	Reddidit e contra verbis contraria verba
<ermold_nigel. Ludow. 1.402>	Vilhelm; dedignans talia voce tulit:
<ermold_nigel. Ludow. 1.403>	"Concipe, Maure, precor, haud mollia dicta superbe,
<ermold_nigel. Ludow. 1.404>	Nec placitura tibi, veraque credo satis.
<ermold_nigel. Ludow. 1.405>	Cernis equum maculis variisque coloribus aptum,
<ermold_nigel. Ludow. 1.406>	Quo vehor, intendens moenia vestra procul.
<ermold_nigel. Ludow. 1.407>	Ante equidem nostris indignis morsibus escis
<ermold_nigel. Ludow. 1.408>	Occidet, et nostro dente terendus erit,
<ermold_nigel. Ludow. 1.409>	Vestra vetata nimis quam moenia nostra caterva
<ermold_nigel. Ludow. 1.410>	Deserat: haut unquam proelia coepta cadent."
<ermold_nigel. Ludow. 1.411>	Is nigra mox nigris percussit pectora pugnis,
<ermold_nigel. Ludow. 1.412>	Ora uncis foedans unguibus atra miser;
<ermold_nigel. Ludow. 1.413>	Et cadit in faciem perculsus corda pavore
<ermold_nigel. Ludow. 1.414>	Infelix pulsans vocibus aethra poli.
<ermold_nigel. Ludow. 1.415>	Deseruere arces socii, magnoque stupore
<ermold_nigel. Ludow. 1.416>	Mirantur Francos, verbaque dura nimis.
<ermold_nigel. Ludow. 1.417>	Zado per inmensos currit furibundus acervos:
<ermold_nigel. Ludow. 1.418>	"Quo fugitis, cives, quove tenetis iter?
<ermold_nigel. Ludow. 1.419>	"Zado, tibi Franci haec nunc responsa remittunt
<ermold_nigel. Ludow. 1.420>	Sat placitura, modo quae tamen ante cape:
<ermold_nigel. Ludow. 1.421>	Ante suos mandent probroso dente caballos,
<ermold_nigel. Ludow. 1.422>	Quam tua castra umquam deseruisse volent."
<ermold_nigel. Ludow. 1.423>	"O miseri cives, iam dudum haec ego vobis
<ermold_nigel. Ludow. 1.424>	Praedixi, cum quis proelia agenda forent;
<ermold_nigel. Ludow. 1.425>	Nunc quoque consilium quodcumque est utile vobis
<ermold_nigel. Ludow. 1.426>	Dicite, quo valeam cetera perficere."
<ermold_nigel. Ludow. 1.427>	"Undique namque vides densatim rumpere muros,
<ermold_nigel. Ludow. 1.428>	Atque tuos ferro dilacerante mori;
<ermold_nigel. Ludow. 1.429>	Cordoba nulla tibi promissa iuvamina mittit,
<ermold_nigel. Ludow. 1.430>	Undique turbamur Marte, fameque, siti.
<ermold_nigel. Ludow. 1.431>	Quid iam restat enim, nisi Francis pace petenda
<ermold_nigel. Ludow. 1.432>	Mittantur missi, qui celeranter eant?"
<ermold_nigel. Ludow. 1.433>	Ille quidem frendens vestem conscindit, et atros
<ermold_nigel. Ludow. 1.434>	Disrumpit crines, dilaceratque oculos.
<ermold_nigel. Ludow. 1.435>	Et sequitur verbis, iterumque iterumque profana
<ermold_nigel. Ludow. 1.436>	Cordoba voce vocat, inlacrimatque diu:
<ermold_nigel. Ludow. 1.437>	"O Mauri celeres, quo nunc fiducia cessit?
<ermold_nigel. Ludow. 1.438>	Promite nunc vires nunc solitas, socii.
<ermold_nigel. Ludow. 1.439>	Unum, per si quid nostri iam cura remansit,
<ermold_nigel. Ludow. 1.440>	Deprecor; hoc uno munere laetus ero.
<ermold_nigel. Ludow. 1.441>	Ipse ego conspexi, muro qua castra remittunt
<ermold_nigel. Ludow. 1.442>	Densa locum, constant raraque linteola,
<ermold_nigel. Ludow. 1.443>	Me potero insidias inlaesus ferre per illas:
<ermold_nigel. Ludow. 1.444>	Fors, socii, nota currere ad auxilia.
<ermold_nigel. Ludow. 1.445>	Vos tantum portas summo servate labore,
<ermold_nigel. Ludow. 1.446>	Haud timidi, fratres, huc ego dum redeam.
<ermold_nigel. Ludow. 1.447>	Nulla quidem fortuna arces vos linquere cogat,
<ermold_nigel. Ludow. 1.448>	Nec campis, hortor, pergere in arma foras".
<ermold_nigel. Ludow. 1.449>	Multa etiam mandata suis dans cessit ab urbe,
<ermold_nigel. Ludow. 1.450>	Et latitans furtim praeterit agmen ovans.
<ermold_nigel. Ludow. 1.451>	Iamque tenebat iter per laeta silentia noctis;
<ermold_nigel. Ludow. 1.452>	Infelix nimium protinus hinnit equus.
<ermold_nigel. Ludow. 1.453>	Quo clamore movent custodes agmina castris
<ermold_nigel. Ludow. 1.454>	Vocis ad hinnitum, moxque sequuntur eum.
<ermold_nigel. Ludow. 1.455>	Ille pavore viam linquens, vertitque cavallum,
<ermold_nigel. Ludow. 1.456>	Sese praecipitem in agmina densa dedit.
<ermold_nigel. Ludow. 1.457>	Conspicit invisas haud laeta fronte catervas,
<ermold_nigel. Ludow. 1.458>	Infelix nec habet quo eruat ingenio.
<ermold_nigel. Ludow. 1.459>	Mox capitur; merito vincitur, haud mora, loris,
<ermold_nigel. Ludow. 1.460>	Ducitur ad regis lintea tecta tremens.
<ermold_nigel. Ludow. 1.461>	Fama solans totam turbat terroribus urbem,
<ermold_nigel. Ludow. 1.462>	Et regem captum nuntiat ore suo.
<ermold_nigel. Ludow. 1.463>	Ingeminant luctum matresque patresque iuvencli,
<ermold_nigel. Ludow. 1.464>	Hoc puer exiguus, hocque puella gemit.
<ermold_nigel. Ludow. 1.465>	Nec minor in castris passim sonus aethera pulsat,
<ermold_nigel. Ludow. 1.466>	Laetitiaque fremit unanimi populus.
<ermold_nigel. Ludow. 1.467>	Interea nox atra cadens Aurora reportat
<ermold_nigel. Ludow. 1.468>	Alma diem; Franci regia castra petunt.
<ermold_nigel. Ludow. 1.469>	Tum Caroli soboles pacato pectore fatur,
<ermold_nigel. Ludow. 1.470>	Atque suis famulis dicta benigna dedit:
<ermold_nigel. Ludow. 1.471>	"Zadun ad Hispanas cupiens properare catervas,
<ermold_nigel. Ludow. 1.472>	Auxilium poscens, armaque sive pares,
<ermold_nigel. Ludow. 1.473>	Captus adest nolens, vinctusque tenetur inermis
<ermold_nigel. Ludow. 1.474>	Ante fores, nostros non fugit ante oculos.
<ermold_nigel. Ludow. 1.475>	Fac, Vilhelme, suos possit quo cernere muros,
<ermold_nigel. Ludow. 1.476>	Et iubeat nobis pandere claustra celer."
<ermold_nigel. Ludow. 1.477>	Nec mora, Zado manum sequitur religatus habenis,
<ermold_nigel. Ludow. 1.478>	Et procul expansam sustulit arte manum.
<ermold_nigel. Ludow. 1.479>	Nam prius abscedens sociis praedixerat ipse:
<ermold_nigel. Ludow. 1.480>	"Seu fortuna nequam, prospera sive cadat,
<ermold_nigel. Ludow. 1.481>	Nescio; si casu Francorum incurrero turmis,
<ermold_nigel. Ludow. 1.482>	Vos tamen, ut dixi, castra tenete, precor."
<ermold_nigel. Ludow. 1.483>	Tum manus ad muros tendens vocitabat amicos:
<ermold_nigel. Ludow. 1.484>	"Pandite iam, socii, claustra vetata diu."
<ermold_nigel. Ludow. 1.485>	Ingeniosus item digitos curvabat, et ungues
<ermold_nigel. Ludow. 1.486>	Figebat palmis, haec simulanter agens,
<ermold_nigel. Ludow. 1.487>	Hoc autem inditio signabat castra tenenda,
<ermold_nigel. Ludow. 1.488>	Sed tamen invitus "pandite" voce vocat.
<ermold_nigel. Ludow. 1.489>	Hoc vero agnoscens Vilhelmus concitus illum
<ermold_nigel. Ludow. 1.490>	Percussit pugno, non simulanter agens;
<ermold_nigel. Ludow. 1.491>	Dentibus infrendens versat sub pectore curas,
<ermold_nigel. Ludow. 1.492>	Miratur Maurum, sed magis ingenium.
<ermold_nigel. Ludow. 1.493>	"Credito, ni quoque regis amorque timorque vetaret,
<ermold_nigel. Ludow. 1.494>	Haec tibi, Zado, dies ultima sorte foret."
<ermold_nigel. Ludow. 1.495>	Interea Zadun Franco custode tuetur,
<ermold_nigel. Ludow. 1.496>	At socii flentes castra tenere parant.
<ermold_nigel. Ludow. 1.497>	Altera luna suos conplebat in ordine soles,
<ermold_nigel. Ludow. 1.498>	Rex Francique simul castra vetata petunt.
<ermold_nigel. Ludow. 1.499>	Machina densa sonat, pulsantur et undique muri,
<ermold_nigel. Ludow. 1.500>	Mars furit, ante cui non fuerat similis.
<ermold_nigel. Ludow. 1.501>	Crebra sagitta cadit, vi funda retorta fatigat,
<ermold_nigel. Ludow. 1.502>	Rex agit illud opus, accelerando duces.
<ermold_nigel. Ludow. 1.503>	Iam Mauri miseri nec muros scandere celsos
<ermold_nigel. Ludow. 1.504>	Audent, nec turri cernere castra volent:
<ermold_nigel. Ludow. 1.505>	Ac velut in parvo volucrum fors turba natantum
<ermold_nigel. Ludow. 1.506>	Cum residet pavitans flumine fisa male,
<ermold_nigel. Ludow. 1.507>	Armiger ecce Iovis caelo descendit ab alto,
<ermold_nigel. Ludow. 1.508>	Inventas circum pervolitatque diu;
<ermold_nigel. Ludow. 1.509>	Hae caput in fundum mittunt, relevantque sub auras,
<ermold_nigel. Ludow. 1.510>	Ista algis recubat, illa repressa luto;
<ermold_nigel. Ludow. 1.511>	Instat at ille super pennis, tremulasque fatigat,
<ermold_nigel. Ludow. 1.512>	Quae caput in ventos sublevat, ille rapit-
<ermold_nigel. Ludow. 1.513>	Non aliter Mauros timidos fugitando per urbem
<ermold_nigel. Ludow. 1.514>	Insequitur gladius undique, morsque, pavor.
<ermold_nigel. Ludow. 1.515>	Tum rex ipse pius crispans hastile lacerto,
<ermold_nigel. Ludow. 1.516>	Inque urbem adversam conpulit ire celer.
<ermold_nigel. Ludow. 1.517>	Hasta volans mediae ventis se contulit urbi,
<ermold_nigel. Ludow. 1.518>	Marmore subiecto figitur acta nimis.
<ermold_nigel. Ludow. 1.519>	Hoc signo Mauri turbati corda pavore
<ermold_nigel. Ludow. 1.520>	Mirantur ferrum, plus iacientis opus.
<ermold_nigel. Ludow. 1.521>	Quid facerent? Iam rex aberat, iam pugna tepebat,
<ermold_nigel. Ludow. 1.522>	Maurorum primos abstulerat gladius.
<ermold_nigel. Ludow. 1.523>	Tandem iam victi nimium belloque fameque,
<ermold_nigel. Ludow. 1.524>	Consilio unanimi reddere castra volunt.
<ermold_nigel. Ludow. 1.525>	Panduntur portae, penetralia cuncta patescunt,
<ermold_nigel. Ludow. 1.526>	Servitio regis urbs labefacta venit.
<ermold_nigel. Ludow. 1.527>	Protinus optata sternuntur, haud mora, in urbe
<ermold_nigel. Ludow. 1.528>	Franci victores, hostibus inperitant:
<ermold_nigel. Ludow. 1.529>	Sabbatum erat sacrum, cum res est ista peracta,
<ermold_nigel. Ludow. 1.530>	Quando prius Francis urbs patefacta fuit.
<ermold_nigel. Ludow. 1.531>	Namque sequente die festo conscendit in urbem
<ermold_nigel. Ludow. 1.532>	Rex Hludowicus ovans solvere vota deo.
<ermold_nigel. Ludow. 1.533>	Mundavitque locos, ubi daemonis alma colebant,
<ermold_nigel. Ludow. 1.534>	Et Christo grates reddidit ipse pias.
<ermold_nigel. Ludow. 1.535>	Missis, dante deo, remeat custodibus aedes
<ermold_nigel. Ludow. 1.536>	Ad proprias victor rex populusque suus.
<ermold_nigel. Ludow. 1.537>	Ducitur interea ad Carolum longo ordine praeda
<ermold_nigel. Ludow. 1.538>	Maurorum spoliis muneribusque ducum,
<ermold_nigel. Ludow. 1.539>	Arma et loricae, vestes galeaeque comantes,
<ermold_nigel. Ludow. 1.540>	Partus equus faleris, aurea frena simul.
<ermold_nigel. Ludow. 1.541>	Zado tremens nimium, nolensque revisere Francos,
<ermold_nigel. Ludow. 1.542>	Pergit et ipse pigro consociante gradu.
<ermold_nigel. Ludow. 1.543>	Bigo catus properans antevolat agmen, et aulam
<ermold_nigel. Ludow. 1.544>	Primus adest Caroli, nuntia laeta ferens.
<ermold_nigel. Ludow. 1.545>	Fama recens totam commiscuit ocius aulam,
<ermold_nigel. Ludow. 1.546>	Caesareas aures mox penetravit ovans.
<ermold_nigel. Ludow. 1.547>	Bigo vocatus adest, plantis dat basia celsis,
<ermold_nigel. Ludow. 1.548>	Et sequitur verbis ordine iussa sibi:
<ermold_nigel. Ludow. 1.549>	"Filius ecce pio transmittit munera patri,
<ermold_nigel. Ludow. 1.550>	Augusto Carolo rex Hludowicus enim,
<ermold_nigel. Ludow. 1.551>	Munera, quae gladio, scuto, proprioque lacerto
<ermold_nigel. Ludow. 1.552>	Extulit a Mauris victor habenda sibi.
<ermold_nigel. Ludow. 1.553>	Regem etiam vobis urbis, quem cepit in almis,
<ermold_nigel. Ludow. 1.554>	Misit, adest Zadun Caesaris ante oculos.
<ermold_nigel. Ludow. 1.555>	Urbs, quae Francorum multos populaverat olim,
<ermold_nigel. Ludow. 1.556>	Victa iacet bello, regia iussa petens."
<ermold_nigel. Ludow. 1.557>	Tum Carolus Caesar placido haec edidit oret,
<ermold_nigel. Ludow. 1.558>	Ad caelum tendens lumina cum manibus:
<ermold_nigel. Ludow. 1.559>	"Gratia celsithroni comitetur maxima prolem
<ermold_nigel. Ludow. 1.560>	Dilectam, maneat gratia nostra sibi.
<ermold_nigel. Ludow. 1.561>	Munere pro tali quas possum solvere grates,
<ermold_nigel. Ludow. 1.562>	Proles digna, deo pro meritis propriis?
<ermold_nigel. Ludow. 1.563>	O soboles praeclara nimis, quam semper amavi,
<ermold_nigel. Ludow. 1.564>	Corde tenens retulit quod patriarcha mihi."
<ermold_nigel. Ludow. 1.565>	Paulinus quondam -fama est- patriarcha benignus
<ermold_nigel. Ludow. 1.566>	Venerat ad sedes rege iubente pias.
<ermold_nigel. Ludow. 1.567>	Cumque die quadam ecclesia resideret in alma,
<ermold_nigel. Ludow. 1.568>	Attonitus Christo psalleret ille melos,
<ermold_nigel. Ludow. 1.569>	Contigit, ut Carolus, soboles praeclara, parentis
<ermold_nigel. Ludow. 1.570>	Oratu procerum pergeret auctus ope;
<ermold_nigel. Ludow. 1.571>	Isque aram properans cum processisset ad illam,
<ermold_nigel. Ludow. 1.572>	Quo sacer antistes munia digna dabat,
<ermold_nigel. Ludow. 1.573>	Paulinus, quis at ille foret, mox flagitat ultro;
<ermold_nigel. Ludow. 1.574>	Intendens famulus reddidit orsa sibi.
<ermold_nigel. Ludow. 1.575>	Ille ut cognovit primam sobolem hunc fore regis,
<ermold_nigel. Ludow. 1.576>	Conticuit; coeptum ille peragrat iter.
<ermold_nigel. Ludow. 1.577>	Denique post spatium Pippinus venerat heros
<ermold_nigel. Ludow. 1.578>	Magnanimum iuvenum cum comitante choro,
<ermold_nigel. Ludow. 1.579>	Paulinus celerans famulum compellat eundem,
<ermold_nigel. Ludow. 1.580>	Et rogat; ille iterum vera referre parat.
<ermold_nigel. Ludow. 1.581>	Praesul ut agnovit nomen, regique recordans
<ermold_nigel. Ludow. 1.582>	Mox caput inclinans: pergit at ille celer.
<ermold_nigel. Ludow. 1.583>	Ultimus ecce venit Hludowicus, et ocius aram
<ermold_nigel. Ludow. 1.584>	Amplectens supplex sternitur atque solo.
<ermold_nigel. Ludow. 1.585>	Inlacrimansque diu precibus poscebat Olympi
<ermold_nigel. Ludow. 1.586>	Regnantem Christum, quo sibi ferret opem.
<ermold_nigel. Ludow. 1.587>	Hoc sacer aspiciens, sella se sustulit ardens
<ermold_nigel. Ludow. 1.588>	Conpellare sacrum cum pietate virum.
<ermold_nigel. Ludow. 1.589>	Antea nam, Pippin Caroloque abeunte, sedili
<ermold_nigel. Ludow. 1.590>	Haeserat, et nullis vocibus orsa dabat.
<ermold_nigel. Ludow. 1.591>	Denique rex vatem prostrato corpore adorat,
<ermold_nigel. Ludow. 1.592>	Paulinus regem suscipit ecce pium.
<ermold_nigel. Ludow. 1.593>	Hymnica dicta dedit vario sermone referta:
<ermold_nigel. Ludow. 1.594>	"Perge", ait, "ad Carolum pro pietate. Vale."
<ermold_nigel. Ludow. 1.595>	Caesaris ut primo vates pervenit ad aurem,
<ermold_nigel. Ludow. 1.596>	Ordine cuncta suo haec recitavit ei:
<ermold_nigel. Ludow. 1.597>	"Si deus e vestro Francorum semine regem
<ermold_nigel. Ludow. 1.598>	Ordinat, iste tuis sedibus aptus erit."
<ermold_nigel. Ludow. 1.599>	Haec paucis sapiens Carolus pandebat alumnis,
<ermold_nigel. Ludow. 1.600>	Quorum causa sibi credula sive placens.
<ermold_nigel. Ludow. 1.601>	Missum iterum revocat, quaerit quoque in ordine cuncta,
<ermold_nigel. Ludow. 1.602>	Qualiter insignis urbs dominata foret,
<ermold_nigel. Ludow. 1.603>	Quo rex ingenio Zadun conprensus adesset,
<ermold_nigel. Ludow. 1.604>	Quosque duces bello straverit ipse fero.
<ermold_nigel. Ludow. 1.605>	Bigo bonus recitans narratque per omnia vera,
<ermold_nigel. Ludow. 1.606>	Cuius verba pius Caesar honore colit.
<ermold_nigel. Ludow. 1.607>	Caesar laetus ei pateram, qua forte bibebat,
<ermold_nigel. Ludow. 1.608>	Porrigit, ille bibit impiger hausta meri.
<ermold_nigel. Ludow. 1.609>	Mox famulum donis variisque honoribus ornans,
<ermold_nigel. Ludow. 1.610>	Misit et ad sobolem munera magna suam.
<ermold_nigel. Ludow. 1.611>	Laudibus et donis pergit celeranter onustus,
<ermold_nigel. Ludow. 1.612>	Laetus et ad regem pervenit ecce suum.
<ermold_nigel. Ludow. 1.613>	Laetus ut exul eat Pippini in regna potentis,
<ermold_nigel. Ludow. 1.614>	Conferat altitonans, Caesar et ipse potens.
<ermold_nigel. Ludow. 1.615>	Laetitiae ergo, libelle, habeas sub nomine finem,
<ermold_nigel. Ludow. 1.616>	Fratribus ut ternis consociatus eas.

<ermold_nigel. Ludow. 2.1>	Iamque, favente deo, Francos pax undique habebat,
<ermold_nigel. Ludow. 2.2>	Straverat adversos Marsque deusque viros.
<ermold_nigel. Ludow. 2.3>	Namque senex Carolus Caesar venerabilis orbi
<ermold_nigel. Ludow. 2.4>	Concilium revocat ad sua tecta novum.
<ermold_nigel. Ludow. 2.5>	Aurato residens solio sic cepit ab alto,
<ermold_nigel. Ludow. 2.6>	Electi circum quem resident comites:
<ermold_nigel. Ludow. 2.7>	"Audite, o proceres, nostro nutrimine freti,
<ermold_nigel. Ludow. 2.8>	Agnita narro quidem, veraque credo satis;
<ermold_nigel. Ludow. 2.9>	Dum mihi namque foret iuvenali in corpore virtus,
<ermold_nigel. Ludow. 2.10>	Viribus atque armis ludere cura fuit;
<ermold_nigel. Ludow. 2.11>	Non torpore meo turpique pavore, fatebor,
<ermold_nigel. Ludow. 2.12>	Francorum fines gens inimica tulit.
<ermold_nigel. Ludow. 2.13>	Iam quoque sanguis hebet, torpescit dira senectus,
<ermold_nigel. Ludow. 2.14>	Florida canities lactea colla premit.
<ermold_nigel. Ludow. 2.15>	Dextera bellatrix quondam famosa per orbem,
<ermold_nigel. Ludow. 2.16>	Sanguine frigente, iam tremebunda cadit.
<ermold_nigel. Ludow. 2.17>	Proles nata mihi superis abscessit ab oris,
<ermold_nigel. Ludow. 2.18>	Ordine functa suo heu tumulata iacet,
<ermold_nigel. Ludow. 2.19>	Sed quoque quae potior dominoque placentior olim
<ermold_nigel. Ludow. 2.20>	Visa fuit, semper est mihi cessa modo.
<ermold_nigel. Ludow. 2.21>	Nec vos deseruit Christus, quin germine nostro
<ermold_nigel. Ludow. 2.22>	Servaret, Franci, nunc sobolem placitam.
<ermold_nigel. Ludow. 2.23>	Illa meis semper delectans inclita iussis
<ermold_nigel. Ludow. 2.24>	Paruit, atque meum edidit imperium.
<ermold_nigel. Ludow. 2.25>	Semper amore dei ecclesiarum iura novavit,
<ermold_nigel. Ludow. 2.26>	Credita regna sibi contulit in melius.
<ermold_nigel. Ludow. 2.27>	Vidistis, quae olim Maurorum funere misit,
<ermold_nigel. Ludow. 2.28>	Regem, arma et vinctos, magna trophea simul.
<ermold_nigel. Ludow. 2.29>	Vos mihi consilium fido de pectore, Franci,
<ermold_nigel. Ludow. 2.30>	Dicite; nos prompte mox peragamus idem."
<ermold_nigel. Ludow. 2.31>	Tunc Heinardus erat Caroli dilectus amore,
<ermold_nigel. Ludow. 2.32>	Ingenioque sagax et bonitate vigens,
<ermold_nigel. Ludow. 2.33>	Hic cadit ante pedes, vestigia basiat alma,
<ermold_nigel. Ludow. 2.34>	Doctus consiliis incipit ista prior:
<ermold_nigel. Ludow. 2.35>	"O Caesar, famose polo, terraque marique,
<ermold_nigel. Ludow. 2.36>	Caesareum qui das nomen habere tuis,
<ermold_nigel. Ludow. 2.37>	Addere consiliis nil nostrum est posse, nec ulli
<ermold_nigel. Ludow. 2.38>	Mortali potius Christus habere dedit.
<ermold_nigel. Ludow. 2.39>	Quae tibi corde deus miseratus contulit, hortor,
<ermold_nigel. Ludow. 2.40>	Quantocius parens omnia perficias.
<ermold_nigel. Ludow. 2.41>	Filius, alme, tibi praedulcis moribus extat,
<ermold_nigel. Ludow. 2.42>	Pro meritis qui quit regna tenere tua.
<ermold_nigel. Ludow. 2.43>	Hunc petimus cuncti, maiorque minorque popellus,
<ermold_nigel. Ludow. 2.44>	Hunc petit ecclesia, Christus et ipse favet.
<ermold_nigel. Ludow. 2.45>	Hic valet imperii post tristia funera vestri
<ermold_nigel. Ludow. 2.46>	Iura tenere armis, ingenioque, fide."
<ermold_nigel. Ludow. 2.47>	Annuit at Caesar laetus, Christumque precatur,
<ermold_nigel. Ludow. 2.48>	Mittit et ad sobolem mox celerando suam.
<ermold_nigel. Ludow. 2.49>	Tempore namque illo Hludowic bonus Aquitanorum,
<ermold_nigel. Ludow. 2.50>	Ut supra cecini, regna tenebat ovans.
<ermold_nigel. Ludow. 2.51>	Quid moror? extemplo patris pervenit ad aulam;
<ermold_nigel. Ludow. 2.52>	Gaudet Aquis clerus, plebs, proceresque, pater.
<ermold_nigel. Ludow. 2.53>	Incipit haec iterum Carolus, per singula verba
<ermold_nigel. Ludow. 2.54>	Dilectae proli narrat et exposuit:
<ermold_nigel. Ludow. 2.55>	"Nate, deo care et patri populoque subacto,
<ermold_nigel. Ludow. 2.56>	Quem mihi solamen cessit habere deus,
<ermold_nigel. Ludow. 2.57>	Cernis at ipse meam senio properante senectam
<ermold_nigel. Ludow. 2.58>	Deficere, et tempus mortis inesse mihi.
<ermold_nigel. Ludow. 2.59>	Prima mei cura regni moderamina constant,
<ermold_nigel. Ludow. 2.60>	Quae inmerito mihimet contulit ipse deus.
<ermold_nigel. Ludow. 2.61>	Non favor aut levitas humanae mentis adurguet,
<ermold_nigel. Ludow. 2.62>	Quae tibi, crede, loquor, sed pietatis amor.
<ermold_nigel. Ludow. 2.63>	Francia me genuit, Christus concessit honorem,
<ermold_nigel. Ludow. 2.64>	Regna paterna mihi Christus habere dedit.
<ermold_nigel. Ludow. 2.65>	Haec eadem tenui, nec non potiora recepi,
<ermold_nigel. Ludow. 2.66>	Christicoloque fui pastor et arma gregi.
<ermold_nigel. Ludow. 2.67>	Caesareum primus Francorum nomen adeptus,
<ermold_nigel. Ludow. 2.68>	Francis Romuleum nomen habere dedi."
<ermold_nigel. Ludow. 2.69>	Haec ait, et capiti gemmis auroque coronam
<ermold_nigel. Ludow. 2.70>	Inposuit, pignus imperii, sobolis:
<ermold_nigel. Ludow. 2.71>	"Accipe, nate, meam, Christo tribuente, coronam,
<ermold_nigel. Ludow. 2.72>	Imperiique decus suscipe, nate, simul.
<ermold_nigel. Ludow. 2.73>	Qui tibi concessit culmen miseratus honoris,
<ermold_nigel. Ludow. 2.74>	Conferat ipse tibi posse placere sibi."
<ermold_nigel. Ludow. 2.75>	Tum pater et soboles praestanti munere laeti,
<ermold_nigel. Ludow. 2.76>	Prandia magna colunt cum pietate dei.
<ermold_nigel. Ludow. 2.77>	O festiva dies multos memoranda per annos!
<ermold_nigel. Ludow. 2.78>	Augustos geminos, Francia terra, tenes.
<ermold_nigel. Ludow. 2.79>	Francia plaude libens, plaudat simul aurea Roma,
<ermold_nigel. Ludow. 2.80>	Imperium spectant cetera regna tuum.
<ermold_nigel. Ludow. 2.81>	Tum Carolus sapiens multis suadebat alumnum,
<ermold_nigel. Ludow. 2.82>	Diligat ut Christum, ecclesiamque colat.
<ermold_nigel. Ludow. 2.83>	Amplexans nimium libavit et oscula pulcra,
<ermold_nigel. Ludow. 2.84>	Dat licitum ad propria, verba suprema sonat.
<ermold_nigel. Ludow. 2.85>	Tempore non multo senio maturus et annis
<ermold_nigel. Ludow. 2.86>	Visitat antiquos funere Caesar avos.
<ermold_nigel. Ludow. 2.87>	Funera digna parant, mandantur menbra sepulcro
<ermold_nigel. Ludow. 2.88>	Basilica in propria, quam sibi fecit Aquis.
<ermold_nigel. Ludow. 2.89>	Mittitur interea, narret qui funera nato
<ermold_nigel. Ludow. 2.90>	Patris; adest Rampho qui celer ire parat.
<ermold_nigel. Ludow. 2.91>	Nocte dieque volat, terras perlabitur amplas,
<ermold_nigel. Ludow. 2.92>	Pervenit tandem, quo Hludowicus erat.
<ermold_nigel. Ludow. 2.93>	Trans fluvium Ligeris locus est quippe uber et aptus;
<ermold_nigel. Ludow. 2.94>	Cingitur hinc silvis, hinc quoque planitie.
<ermold_nigel. Ludow. 2.95>	At medius placido fluviorum gurgite vernat,
<ermold_nigel. Ludow. 2.96>	Piscibus est habilis, est locuplesque feris.
<ermold_nigel. Ludow. 2.97>	Quo Hludowicus ovans praecelsa palatia struxit,
<ermold_nigel. Ludow. 2.98>	Quaeris? Inest Thedwat nomen, amice, sibi.
<ermold_nigel. Ludow. 2.99>	Huc pia subiectae censebat munia plebi,
<ermold_nigel. Ludow. 2.100>	Clerum seu populum cum pietate regens,
<ermold_nigel. Ludow. 2.101>	Cum subito penetrans totam commiscuit aulam
<ermold_nigel. Ludow. 2.102>	Rampho, ferens Caroli funera mesta pii.
<ermold_nigel. Ludow. 2.103>	Haec ut fama boni pervenit regis ad aures,
<ermold_nigel. Ludow. 2.104>	Ilico tristatur, flet, lacrimatque patrem.
<ermold_nigel. Ludow. 2.105>	Inter cunctantes concurrit Bigo ministros -
<ermold_nigel. Ludow. 2.106>	Suetus erat dominum visere mane suum-
<ermold_nigel. Ludow. 2.107>	Hortatur siccare genas, deponere fletus:
<ermold_nigel. Ludow. 2.108>	"Altera", ait, "causa est nunc peragenda tibi.
<ermold_nigel. Ludow. 2.109>	Haec ut nota manent vestro sub pectore, princeps,
<ermold_nigel. Ludow. 2.110>	Humani generis sors tenet ista viros.
<ermold_nigel. Ludow. 2.111>	Nos omnes, fateor, porro properabimus illuc;
<ermold_nigel. Ludow. 2.112>	Non tamen ex illis quis repedare valet.
<ermold_nigel. Ludow. 2.113>	Surgite, et ecclesiam cuncti properemus in almam;
<ermold_nigel. Ludow. 2.114>	Hymnica vota deo psallere tempus adest".
<ermold_nigel. Ludow. 2.115>	Auscultans famulum tandem surrexit, et omnes
<ermold_nigel. Ludow. 2.116>	Hortatur secum solvere vota deo.
<ermold_nigel. Ludow. 2.117>	Nox fuit illa quidem psalmis hymnisque referta
<ermold_nigel. Ludow. 2.118>	Missarum modulis atque peracta dies.
<ermold_nigel. Ludow. 2.119>	Tertia iamque dies claro surgebat Olympo,
<ermold_nigel. Ludow. 2.120>	Resplendetque suis Phoebus in orbe comis,
<ermold_nigel. Ludow. 2.121>	Cum undique turba ruit Francorum concita regnis,
<ermold_nigel. Ludow. 2.122>	Regis in occursum plebs petit omnis ovans,
<ermold_nigel. Ludow. 2.123>	Et Caroli proceres prorsus regnique priores,
<ermold_nigel. Ludow. 2.124>	Atque sacerdotum currit amica cohors.
<ermold_nigel. Ludow. 2.125>	Densanturque viae, replentur claustra domorum;
<ermold_nigel. Ludow. 2.126>	Non capitur tecto, scandit in alta domus.
<ermold_nigel. Ludow. 2.127>	Flumina non retinent trepidos, nec horrida silva,
<ermold_nigel. Ludow. 2.128>	Nec glacialis hiemps, nec pluviosa dies.
<ermold_nigel. Ludow. 2.129>	Qui rate non valuit, satagens hic forte natatu
<ermold_nigel. Ludow. 2.130>	Trans fluvium Ligeris certat abire prior.
<ermold_nigel. Ludow. 2.131>	O quantos populos celsa de rupe videres
<ermold_nigel. Ludow. 2.132>	Absque rate in fluvium se dare praecipites!
<ermold_nigel. Ludow. 2.133>	Aurelianenses illos risere natantes;
<ermold_nigel. Ludow. 2.134>	Turre vocant summa: "Litus amate, viri".
<ermold_nigel. Ludow. 2.135>	Unus amor cunctis erat, omnibus una voluntas,
<ermold_nigel. Ludow. 2.136>	Cernere quo faciem regis ad usque queant.
<ermold_nigel. Ludow. 2.137>	Conveniunt tandem, recipit quos rex pius omnes
<ermold_nigel. Ludow. 2.138>	Ordine quemque suo cum pietatis ope.
<ermold_nigel. Ludow. 2.139>	Aurelianis ovans Caesar mox visitat urbem,
<ermold_nigel. Ludow. 2.140>	Quo vexilla crucis sive, Aniane, manes.
<ermold_nigel. Ludow. 2.141>	Heburti felix, qui primo hanc perficis arcem,
<ermold_nigel. Ludow. 2.142>	Seu, Maximine, sancteve Avite, micas.
<ermold_nigel. Ludow. 2.143>	Inde Parisiacas properant cito visere sedes,
<ermold_nigel. Ludow. 2.144>	Quo Stephanus martyr culmina summa tenet,
<ermold_nigel. Ludow. 2.145>	Quo, Germane, tuum colitur, sanctissime, corpus,
<ermold_nigel. Ludow. 2.146>	Quo Genuvefa micat, virgo dicata deo.
<ermold_nigel. Ludow. 2.147>	Irmino, plaude libens, quod, saepius ecce rogasti,
<ermold_nigel. Ludow. 2.148>	Caesaris adventum, dante tonante, vides.
<ermold_nigel. Ludow. 2.149>	Nec tua praeteriit, Dionisi, culmina, martyr,
<ermold_nigel. Ludow. 2.150>	Quin adiens tibimet posceret auxilium.
<ermold_nigel. Ludow. 2.151>	Hinc iter arripiunt, Francorum regna peragrant,
<ermold_nigel. Ludow. 2.152>	Tramite pacifico rex Aquis ingreditur.
<ermold_nigel. Ludow. 2.153>	Eia Camena, deum precibus pulsare supinis
<ermold_nigel. Ludow. 2.154>	Restat, quo nobis conferat eloquium.
<ermold_nigel. Ludow. 2.155>	Quid prius incipiam? cum, quae gerit omnia, prima
<ermold_nigel. Ludow. 2.156>	Constent atque micent gesta benigna viri.
<ermold_nigel. Ludow. 2.157>	Denique limitibus firmatis ordine regni,
<ermold_nigel. Ludow. 2.158>	Finibus imperii dispositisque simul,
<ermold_nigel. Ludow. 2.159>	Protinus expendit thesauros largus avitos
<ermold_nigel. Ludow. 2.160>	Pro mercede patris atque animae requie,
<ermold_nigel. Ludow. 2.161>	Quaeque patrum virtus, Carolus congesserat ipse,
<ermold_nigel. Ludow. 2.162>	Pauperibus tribuit ecclesiisque sacris.
<ermold_nigel. Ludow. 2.163>	Aurea vasa dedit, vestes seu pallia multa,
<ermold_nigel. Ludow. 2.164>	Argenti cumulat ampla talenta meri.
<ermold_nigel. Ludow. 2.165>	Spargit opes varias, arma, innumerandaque valde
<ermold_nigel. Ludow. 2.166>	Munera distribuit, pauper, habenda tibi.
<ermold_nigel. Ludow. 2.167>	O felix Carolus, sobolem qui liquit in orbe,
<ermold_nigel. Ludow. 2.168>	Qui satagit, caeli quo pater intret iter.
<ermold_nigel. Ludow. 2.169>	Carceris antra aperire iubet, trusosque relaxat,
<ermold_nigel. Ludow. 2.170>	Exilio relevat pro pietate viros.
<ermold_nigel. Ludow. 2.171>	Mira facit, prorsus memori narranda relatu,
<ermold_nigel. Ludow. 2.172>	Unde sui fama nunc super astra manet.
<ermold_nigel. Ludow. 2.173>	Eligit extemplo missos, quos mittat in orbem,
<ermold_nigel. Ludow. 2.174>	Quorum vita proba sit, generosa fides,
<ermold_nigel. Ludow. 2.175>	Funera quos nequeant flecti, nec saeva potentum
<ermold_nigel. Ludow. 2.176>	Blandities, favor, aut ingeniosa lues,
<ermold_nigel. Ludow. 2.177>	Qui peragrent celeres Francorum regna perampla,
<ermold_nigel. Ludow. 2.178>	Iustitiam faciant iudiciumque simul.
<ermold_nigel. Ludow. 2.179>	Quos pater, aut patris sub tempore presserat urguens
<ermold_nigel. Ludow. 2.180>	Servitium, relevent, munere sive dolo.
<ermold_nigel. Ludow. 2.181>	O quantos qualesque viros, quos aspera iura
<ermold_nigel. Ludow. 2.182>	Lexque aurata premit atque potens precio,
<ermold_nigel. Ludow. 2.183>	Liberat ipse potens, et libertatis honorem
<ermold_nigel. Ludow. 2.184>	Praestat habere sui Caesar amore patris!
<ermold_nigel. Ludow. 2.185>	Atque suis manibus praefirmat munere chartas,
<ermold_nigel. Ludow. 2.186>	Degere quis cuncto tempore iure queant.
<ermold_nigel. Ludow. 2.187>	Belliger ipse pater cum regna adquireret armis,
<ermold_nigel. Ludow. 2.188>	Intentus bellis assiduusque foret,
<ermold_nigel. Ludow. 2.189>	Tum vitium hoc passim spissis succrevit aristis,
<ermold_nigel. Ludow. 2.190>	Sed tamen adveniens mox, Hludowice, secas.
<ermold_nigel. Ludow. 2.191>	Qualia per mundum confregit gesta celidri!
<ermold_nigel. Ludow. 2.192>	Christicolis cessit munera quanta quidem!
<ermold_nigel. Ludow. 2.193>	Haec canit orbis ovans late, vulgoque resultant;
<ermold_nigel. Ludow. 2.194>	Plus populo resonant, quam canat arte melos.
<ermold_nigel. Ludow. 2.195>	Cuius clarescens crescit doctrina per orbem:
<ermold_nigel. Ludow. 2.196>	Commissum imperium ordinat, armat, alit.
<ermold_nigel. Ludow. 2.197>	Tum iubet acciri Romana ab sede patronum,
<ermold_nigel. Ludow. 2.198>	Cui Stephanus nomen saecula laeta dabant.
<ermold_nigel. Ludow. 2.199>	Paret amore sacer, iussisque obtemperat almis,
<ermold_nigel. Ludow. 2.200>	Francorum properat visere regna libens
<ermold_nigel. Ludow. 2.201>	Caesar eum Remis laetus prospectat ab urbe,
<ermold_nigel. Ludow. 2.202>	Quo sibi concilium iusserat ante fore;
<ermold_nigel. Ludow. 2.203>	Concurrunt varii redeuntque sub ordine missi,
<ermold_nigel. Ludow. 2.204>	Caesaris atque sacri vota benigna ferunt.
<ermold_nigel. Ludow. 2.205>	Nuntius ante volat, narret qui praesulis ardens
<ermold_nigel. Ludow. 2.206>	Romani adventum, concelerante gradu;
<ermold_nigel. Ludow. 2.207>	Tum Hludowicus agens, clerum populumque senatum
<ermold_nigel. Ludow. 2.208>	Ordinat, instituit, praeparat atque locat,
<ermold_nigel. Ludow. 2.209>	Dextram qui teneant partem, teneantque sinistram,
<ermold_nigel. Ludow. 2.210>	Qui prior accedat, quique sequatur iter.
<ermold_nigel. Ludow. 2.211>	Turba sacerdotum dextram tenet agmine longo,
<ermold_nigel. Ludow. 2.212>	Psallentes spectant relligione patrem;
<ermold_nigel. Ludow. 2.213>	Parte alia proceres lecti, primique potentes
<ermold_nigel. Ludow. 2.214>	Consistunt; populus posteriora tenet.
<ermold_nigel. Ludow. 2.215>	At medius Caesar gemmis auroque refulgens,
<ermold_nigel. Ludow. 2.216>	Veste licet radiet, plus pietate micat.
<ermold_nigel. Ludow. 2.217>	Conveniunt tandem diversis partibus ambo;
<ermold_nigel. Ludow. 2.218>	Ille gradu pollens, hic bonitate vigens.
<ermold_nigel. Ludow. 2.219>	Alter in alterius conspectum ut lumina fixit,
<ermold_nigel. Ludow. 2.220>	Currit in amplexus mox celerando pios.
<ermold_nigel. Ludow. 2.221>	Rex tamen ante sagax flexato poplite adorat
<ermold_nigel. Ludow. 2.222>	Terque quaterque, dei sive in honore Petri.
<ermold_nigel. Ludow. 2.223>	Suscipit hunc supplex Stephanus, manibusque sacratis
<ermold_nigel. Ludow. 2.224>	Sublevat a terra, basiat ore libens.
<ermold_nigel. Ludow. 2.225>	Nunc oculos, nunc ora, caput nunc, pectora, colla
<ermold_nigel. Ludow. 2.226>	Basiat alterutri rexque sacerque pius.
<ermold_nigel. Ludow. 2.227>	Tum manibus palmas, digitos digitisque tenentes,
<ermold_nigel. Ludow. 2.228>	Caesar cum Stephano candida tecta petit.
<ermold_nigel. Ludow. 2.229>	Ecclesiam peragrant primo, precibusque tonantem
<ermold_nigel. Ludow. 2.230>	Conpellant, grates votaque danda canunt;
<ermold_nigel. Ludow. 2.231>	Mox aulam repetunt ad prandia magna volando,
<ermold_nigel. Ludow. 2.232>	Considunt, manibus dant famuli latices.
<ermold_nigel. Ludow. 2.233>	Prandia digna colunt, praegustant munera Bacchi,
<ermold_nigel. Ludow. 2.234>	Et sermone pio iam super ora movent.
<ermold_nigel. Ludow. 2.235>	"O sacer antestis, Romani pastor ovilis,
<ermold_nigel. Ludow. 2.236>	Qui vice apostolica pascis ovile Petri,
<ermold_nigel. Ludow. 2.237>	Quae te causa tulit (Caesar sic orsus) ad istam
<ermold_nigel. Ludow. 2.238>	Francorum patriam? redde responsa mihi."
<ermold_nigel. Ludow. 2.239>	Ille ut erat placidus, pacato pectore fatur,
<ermold_nigel. Ludow. 2.240>	Perlustrans regem vultibus assiduis:
<ermold_nigel. Ludow. 2.241>	"Quae reginam Austri quondam sapientis amore
<ermold_nigel. Ludow. 2.242>	Per varias plebes, per freta, perque nives,
<ermold_nigel. Ludow. 2.243>	Haec me causa tuas, Caesar, perduxit ad arces,
<ermold_nigel. Ludow. 2.244>	Qui Salomoniacas fers mihi rite dapes.
<ermold_nigel. Ludow. 2.245>	Fama meas dudum, princeps, pervenit ad aures,
<ermold_nigel. Ludow. 2.246>	Quanta dei populo fers pater auxilia,
<ermold_nigel. Ludow. 2.247>	Quantaque per mundum resplendent dogmata vestra,
<ermold_nigel. Ludow. 2.248>	Praecellisque tuos arte fideque patres.
<ermold_nigel. Ludow. 2.249>	Non tamen obsistens potuit res ulla volentem
<ermold_nigel. Ludow. 2.250>	Frangere, quin possim cernere gesta tua.
<ermold_nigel. Ludow. 2.251>	Sermo quidem nullus valuit mihi tanta referre,
<ermold_nigel. Ludow. 2.252>	Quanta meis confers gesta benigna oculis.
<ermold_nigel. Ludow. 2.253>	Reginae ergo tibi illius nunc verba renarro.
<ermold_nigel. Ludow. 2.254>	Quae Salomoniacis auribus ipsa tulit,
<ermold_nigel. Ludow. 2.255>	Cerneret ut regem, famulos, sive ordine vestes,
<ermold_nigel. Ludow. 2.256>	Pincernasque suos, sive domos varias.
<ermold_nigel. Ludow. 2.257>	Felices famuli, felices denique servi,
<ermold_nigel. Ludow. 2.258>	Qui stant et cernunt inclita gesta tua,
<ermold_nigel. Ludow. 2.259>	Haurit et aure pia qui dogmata vestra beatus,
<ermold_nigel. Ludow. 2.260>	Et populus felix, regna beata simul!
<ermold_nigel. Ludow. 2.261>	Sit deus excelsus toto recolendus amore,
<ermold_nigel. Ludow. 2.262>	Qui tibi concessit dogmata tanta, pater;
<ermold_nigel. Ludow. 2.263>	Cui placet, atque thronum qui dat retinere paternum,
<ermold_nigel. Ludow. 2.264>	Dilexitque suos te super instituens.
<ermold_nigel. Ludow. 2.265>	His regina Saba est Salomonem adfata potentem,
<ermold_nigel. Ludow. 2.266>	His ego te supplex ausus adire fui.
<ermold_nigel. Ludow. 2.267>	Tu tamen es potior, tu rite potentior extas,
<ermold_nigel. Ludow. 2.268>	Ille umbram retinens, tu quia vera colis.
<ermold_nigel. Ludow. 2.269>	Ille fuit sapiens nimium, sed cessit amori;
<ermold_nigel. Ludow. 2.270>	Tu sapiens caste vivis amore dei.
<ermold_nigel. Ludow. 2.271>	Israel ille fuit regnator solius arcis;
<ermold_nigel. Ludow. 2.272>	Tu pius Europae regna potenter habes.
<ermold_nigel. Ludow. 2.273>	Ergo deum cuncti precibus pulsemus opimis,
<ermold_nigel. Ludow. 2.274>	Ut te conservet saecla per ampla suis."
<ermold_nigel. Ludow. 2.275>	His aliisque sacer quam pluribus insuper almum
<ermold_nigel. Ludow. 2.276>	Conpellat regem, Caesar et ipse sacrum.
<ermold_nigel. Ludow. 2.277>	Pocula densa volant, tangitque volentia Bacchus
<ermold_nigel. Ludow. 2.278>	Corda, fremit populus laetitia unanimi.
<ermold_nigel. Ludow. 2.279>	Transactis epulis surgunt, mensisque relictis
<ermold_nigel. Ludow. 2.280>	Caesar cum Stephano tecta secreta petit.
<ermold_nigel. Ludow. 2.281>	Noctem illam curis, variisque sub ordine rebus
<ermold_nigel. Ludow. 2.282>	Dimittunt, oculis somnus at ipse fugit.
<ermold_nigel. Ludow. 2.283>	Mane novo Caesar Stefanum, proceresque, senatum
<ermold_nigel. Ludow. 2.284>	Convocat: ast illi regia iussa colunt.
<ermold_nigel. Ludow. 2.285>	Caesar in excelsa consedit sede togatus,
<ermold_nigel. Ludow. 2.286>	Multa tenens animo, quae parat incipere.
<ermold_nigel. Ludow. 2.287>	Aurea sella sacrum lateri sociavit amico,
<ermold_nigel. Ludow. 2.288>	At proceres resident ordine quisque suo.
<ermold_nigel. Ludow. 2.289>	Tum pius haec Caesar sacro famulisque subactis
<ermold_nigel. Ludow. 2.290>	Edidit ore prior aurea verba sonans:
<ermold_nigel. Ludow. 2.291>	"Audite haec, proceres, et tu, sanctissime praesul,
<ermold_nigel. Ludow. 2.292>	Hoc commune bonum suscipite unanimes.
<ermold_nigel. Ludow. 2.293>	En mihi cunctipotens miseratus regna paterna
<ermold_nigel. Ludow. 2.294>	Cessit habere deus, et decus omne simul;
<ermold_nigel. Ludow. 2.295>	Non meritis, ut credo, meis, sed patris honorem
<ermold_nigel. Ludow. 2.296>	Hunc miserans Christus cessit habere mihi.
<ermold_nigel. Ludow. 2.297>	Ergo precor fidos, et te, praeclare sacerdos,
<ermold_nigel. Ludow. 2.298>	Ut mihi consilii rite feratis opem.
<ermold_nigel. Ludow. 2.299>	Et ferte auxilium, qui mecum regmina nostra
<ermold_nigel. Ludow. 2.300>	Servatis, famuli, tuque, beate sacer,
<ermold_nigel. Ludow. 2.301>	Quo clerus populusque meus, pauperque potensque
<ermold_nigel. Ludow. 2.302>	Iura paterna sequi me faciente queant.
<ermold_nigel. Ludow. 2.303>	Regula sancta patrum constringat in ordine clerum,
<ermold_nigel. Ludow. 2.304>	Et populum societ lex veneranda patrum,
<ermold_nigel. Ludow. 2.305>	Et monachorum ordo Benedicti dogmate crescat,
<ermold_nigel. Ludow. 2.306>	Moribus et vita pascua sancta petat.
<ermold_nigel. Ludow. 2.307>	Dives agat legem, pauper teneatur eadem,
<ermold_nigel. Ludow. 2.308>	Nec personarum sit locus atque modus.
<ermold_nigel. Ludow. 2.309>	Munera saevat locum nullis redimita metallis
<ermold_nigel. Ludow. 2.310>	Haud teneant, cedant dona maligna procul.
<ermold_nigel. Ludow. 2.311>	Si quoque iure gregem domini nos pascimus almum,
<ermold_nigel. Ludow. 2.312>	Quem mihi sive tibi, pastor amate, dedit,
<ermold_nigel. Ludow. 2.313>	Corrigimus pravos, donamus munere iustos,
<ermold_nigel. Ludow. 2.314>	Et facimus populum iura paterna sequi:
<ermold_nigel. Ludow. 2.315>	Tum deus excelsus nobis populoque sequaci
<ermold_nigel. Ludow. 2.316>	Praestabit miserans regna beata poli,
<ermold_nigel. Ludow. 2.317>	Atque in praesenti nostrum servabit honorem,
<ermold_nigel. Ludow. 2.318>	Infestos hostes hinc procul ire facit.
<ermold_nigel. Ludow. 2.319>	Nos simus clero exemplum seu norma popelli,
<ermold_nigel. Ludow. 2.320>	Iustitiam doceat praesul uterque suos,
<ermold_nigel. Ludow. 2.321>	Israel ille dei populus dilectus amore,
<ermold_nigel. Ludow. 2.322>	Qui pedibus siccis per maris ivit iter,
<ermold_nigel. Ludow. 2.323>	Cui deus in heremo tantis labentibus annis
<ermold_nigel. Ludow. 2.324>	Manna cibum tribuit, rupe volucre dapes,
<ermold_nigel. Ludow. 2.325>	Cui fuit arma deus, gladius, scutuque, viator,
<ermold_nigel. Ludow. 2.326>	Ad repromissum vexit honore locum;
<ermold_nigel. Ludow. 2.327>	Quo praecepta dei servavit adusque docentis,
<ermold_nigel. Ludow. 2.328>	Iustitiam coluit, iudiciumque dedit;
<ermold_nigel. Ludow. 2.329>	Dumque in amore pio dominum dilexit eundem,
<ermold_nigel. Ludow. 2.330>	Non aliena sequens, sed pia dicta dei,
<ermold_nigel. Ludow. 2.331>	Adversas illi prostravit numine gentes,
<ermold_nigel. Ludow. 2.332>	Prospera cuncta dedit, atque inimica tulit.
<ermold_nigel. Ludow. 2.333>	O felix semper domini si iussa secutus
<ermold_nigel. Ludow. 2.334>	Adforet, aeternum regna teneret ovans.
<ermold_nigel. Ludow. 2.335>	Divitiis incaute ut primo indulsit opimis,
<ermold_nigel. Ludow. 2.336>	Iustitiam liquit, et simul omne bonum,
<ermold_nigel. Ludow. 2.337>	Deseruitque deum, coluit mox idola vana,
<ermold_nigel. Ludow. 2.338>	Idcirco passus tot mala rite fuit.
<ermold_nigel. Ludow. 2.339>	Sed pater architenens plagis variisque flagellis
<ermold_nigel. Ludow. 2.340>	Correxit, docuit, pristina iura dedit;
<ermold_nigel. Ludow. 2.341>	Ut miser afflictus domini meminisse volebat,
<ermold_nigel. Ludow. 2.342>	Mox pius altor enim suscipiebat eum.
<ermold_nigel. Ludow. 2.343>	Haec gens sola deum norat, partimque tonantis
<ermold_nigel. Ludow. 2.344>	Parebat dictis, atque colebat eum.
<ermold_nigel. Ludow. 2.345>	Caetera turba quidem servabat iussa celidri,
<ermold_nigel. Ludow. 2.346>	Factorem ignorans, daemonis orsa sequens.
<ermold_nigel. Ludow. 2.347>	Hic per triquadrum regnabat, pro dolor, orbem,
<ermold_nigel. Ludow. 2.348>	Et genus humanum in sua regna dabat.
<ermold_nigel. Ludow. 2.349>	Iamque sacerdotes, reges, Solymitica iura
<ermold_nigel. Ludow. 2.350>	Cessabant prorsus, hostia sive sacra;
<ermold_nigel. Ludow. 2.351>	Tum pius indoluit genitor, verbumque salutis
<ermold_nigel. Ludow. 2.352>	Transmisit mundo, ut nos pius erueret.
<ermold_nigel. Ludow. 2.353>	Ille lavit proprio miserans de sanguine mundum,
<ermold_nigel. Ludow. 2.354>	Dogmata clara dedit, iustitiam docuit,
<ermold_nigel. Ludow. 2.355>	Infernique potens confregit numine valvas,
<ermold_nigel. Ludow. 2.356>	Eruit electos, daemonis arma tulit;
<ermold_nigel. Ludow. 2.357>	Inde superna petens conscendit in aethera victor,
<ermold_nigel. Ludow. 2.358>	Christicolum nobis nomen habere dedit,
<ermold_nigel. Ludow. 2.359>	Quisque cupit Christi nunc nomen habere, necesse est,
<ermold_nigel. Ludow. 2.360>	Quo caput abscessit, prendere certet iter.
<ermold_nigel. Ludow. 2.361>	Quamvis dante deo totus nunc mundus habundet
<ermold_nigel. Ludow. 2.362>	Christicolum turbis ecclesiaeque fide,
<ermold_nigel. Ludow. 2.363>	Nec sit opus domini famulos pro nomine caedi,
<ermold_nigel. Ludow. 2.364>	Cum passim Christi nomen in orbe boet,
<ermold_nigel. Ludow. 2.365>	Et male fida cohors, domini quae dogma refutat,
<ermold_nigel. Ludow. 2.366>	Cuspide christicolo iam procul acta fugit;
<ermold_nigel. Ludow. 2.367>	Quamvis ecclesiae patres nostrosque priores
<ermold_nigel. Ludow. 2.368>	Mors tulit atra quidem, nunc tenet aula dei:
<ermold_nigel. Ludow. 2.369>	Morte licet nequeamus, eos certemus ovantes
<ermold_nigel. Ludow. 2.370>	Corde sequi puro, iustitiaque, fide.
<ermold_nigel. Ludow. 2.371>	Diligat omnis homo fratrem, monitante Iohanne,
<ermold_nigel. Ludow. 2.372>	Quem videt, ut Christum cernere mente queat.
<ermold_nigel. Ludow. 2.373>	Hic ait ad Petrum: "Simon, me diligis, an non?"
<ermold_nigel. Ludow. 2.374>	Ter cui Petrus ait: "Scis quia temet amo".
<ermold_nigel. Ludow. 2.375>	"Si me", Christus ait, "hortor, tu diligis, agnos
<ermold_nigel. Ludow. 2.376>	Pasce meos, Petre, cum pietatis ope".
<ermold_nigel. Ludow. 2.377>	Ergo, sacer, plebem nostri est curare subactam,
<ermold_nigel. Ludow. 2.378>	Nobis quam dominus pascere constituit.
<ermold_nigel. Ludow. 2.379>	Tu sacer antestis, ego rex sum christicolarum;
<ermold_nigel. Ludow. 2.380>	Servemus populum dogmate, lege, fide."
<ermold_nigel. Ludow. 2.381>	Addidit at Caesar paucis haec insuper ore,
<ermold_nigel. Ludow. 2.382>	Quae sacer antestis suscipit aure pia:
<ermold_nigel. Ludow. 2.383>	"Si tua iura manent, Petri qui regmina curas,
<ermold_nigel. Ludow. 2.384>	Et vice partita pascis ovile suum;
<ermold_nigel. Ludow. 2.385>	Sin aliud, penitus moneo, ut mihi cuncta sacerdos
<ermold_nigel. Ludow. 2.386>	Edicas: faciam mox tua verba libens.
<ermold_nigel. Ludow. 2.387>	Ut mea progenies Petri servavit honorem,
<ermold_nigel. Ludow. 2.388>	Sic ego servabo, praesul, amore dei."
<ermold_nigel. Ludow. 2.389>	Mox vero famulum revocat Helisachar amatum,
<ermold_nigel. Ludow. 2.390>	Aure sonans cuius haec pia dicta dabat:
<ermold_nigel. Ludow. 2.391>	"Excipe, vade cito, et firmis haec insere chartis
<ermold_nigel. Ludow. 2.392>	Quae volo perpetuo fixa manere quidem."
<ermold_nigel. Ludow. 2.393>	Censeo per regnum nostro moderamine septum
<ermold_nigel. Ludow. 2.394>	Atque per imperium, dante tonante, meum,
<ermold_nigel. Ludow. 2.395>	Ut res ecclesiae Petri sedisque perennis
<ermold_nigel. Ludow. 2.396>	Inlaesae vigeant semper honore dei,
<ermold_nigel. Ludow. 2.397>	Ut prius ecclesia haec pastorum munere fulta
<ermold_nigel. Ludow. 2.398>	Summum apicem tenuit, et teneat volumus.
<ermold_nigel. Ludow. 2.399>	Crescat honor Petri nostro sub tempore, crevit
<ermold_nigel. Ludow. 2.400>	Temporibus Caroli patris et utque mei.
<ermold_nigel. Ludow. 2.401>	Addimus at, praesul, tantum est ut supra locutum,
<ermold_nigel. Ludow. 2.402>	Iustitiam recolat qui sedet arce Petri.
<ermold_nigel. Ludow. 2.403>	Haec est causa, sacer, qua te accersire rogavi:
<ermold_nigel. Ludow. 2.404>	Adiutor fortis esto beate mihi."
<ermold_nigel. Ludow. 2.405>	Tum sacer ad caelum palmis cum lumina tendens
<ermold_nigel. Ludow. 2.406>	Orabat, recinens haec quoque verba deo:
<ermold_nigel. Ludow. 2.407>	"O dee celsitonans, qui regmina cuncta creasti,
<ermold_nigel. Ludow. 2.408>	Nate simul Christe, spiritus atque sacer,
<ermold_nigel. Ludow. 2.409>	Tu Petre, qui caeli praeclarus claviger extas,
<ermold_nigel. Ludow. 2.410>	Rete trahis populum ad caelica regna tuo,
<ermold_nigel. Ludow. 2.411>	Et vos, caelicolae, quorum nunc corpora Roma
<ermold_nigel. Ludow. 2.412>	Servat, et officia sedula digna parat:
<ermold_nigel. Ludow. 2.413>	Ad populi regimen, regni ecclesiaeque decorem
<ermold_nigel. Ludow. 2.414>	Servate hunc regem saecla per ampla, precor.
<ermold_nigel. Ludow. 2.415>	Dogmate, Marte, fide mores praecellit avitos,
<ermold_nigel. Ludow. 2.416>	Curat et ecclesiam, imperiumque regit,
<ermold_nigel. Ludow. 2.417>	Et sedem Petri summo praeditat honore,
<ermold_nigel. Ludow. 2.418>	Et pater et sacer est, altor et arma suis".
<ermold_nigel. Ludow. 2.419>	Hoc dicto celerans amplexibus haesit amicis,
<ermold_nigel. Ludow. 2.420>	Laetus honore suo munere sive Petri.
<ermold_nigel. Ludow. 2.421>	Inchoat, et cunctis monitans dat iussa silendi;
<ermold_nigel. Ludow. 2.422>	Ore benigna refert haec pius orsa pio:
<ermold_nigel. Ludow. 2.423>	"Roma tibi, Caesar, transmittit munera Petri,
<ermold_nigel. Ludow. 2.424>	Digna satis digno, conveniensque decus."
<ermold_nigel. Ludow. 2.425>	Tum iubet adferri gemmis auroque coronam,
<ermold_nigel. Ludow. 2.426>	Quae Constantini Caesaris ante fuit.
<ermold_nigel. Ludow. 2.427>	Accipit ipse manu, verbis benedicit, et orat,
<ermold_nigel. Ludow. 2.428>	Stemmata clara tenens, lumina pansa polo:
<ermold_nigel. Ludow. 2.429>	"Qui regis imperium mundi, saeclumque gubernas,
<ermold_nigel. Ludow. 2.430>	Qui Romae censes orbis habere caput,
<ermold_nigel. Ludow. 2.431>	Exaudi, precibusque meis, peto, flecte benignam,
<ermold_nigel. Ludow. 2.432>	Christe, aurem; votis, rex pie, quaeso, fave.
<ermold_nigel. Ludow. 2.433>	Adiuvet Andreas, Petrus, Paulusque, Iohannes,
<ermold_nigel. Ludow. 2.434>	Atque Maria dei mater opima pii;
<ermold_nigel. Ludow. 2.435>	Induperatorem hunc Hludowicum tempora longa
<ermold_nigel. Ludow. 2.436>	Servate; abscedant tristia cuncta procul.
<ermold_nigel. Ludow. 2.437>	Prospera cuncta date, necnon peto noxia longe
<ermold_nigel. Ludow. 2.438>	Pellite; sit felix, sitque potensque diu."
<ermold_nigel. Ludow. 2.439>	Haec ait, et celerans sese convertit ad ipsum,
<ermold_nigel. Ludow. 2.440>	Atque manu tangit verticis alta sacra:
<ermold_nigel. Ludow. 2.441>	"Conferat omnipotens, auxit qui semen Habrahae,
<ermold_nigel. Ludow. 2.442>	Ut videas natos, unde voceris avus;
<ermold_nigel. Ludow. 2.443>	Dedat progeniem, duplicet triplicetque nepotes,
<ermold_nigel. Ludow. 2.444>	Semine ut e vestro crescat opima seges,
<ermold_nigel. Ludow. 2.445>	Quique regant Francos nec non Romamque potentem,
<ermold_nigel. Ludow. 2.446>	Donec christicolum nomen in orbe sonat".
<ermold_nigel. Ludow. 2.447>	Unguine suffuso, hymnisque ex ordine dictis,
<ermold_nigel. Ludow. 2.448>	Caesareo capiti mos decus imposuit:
<ermold_nigel. Ludow. 2.449>	"Hoc tibi Petrus ovans cessit, mitissime, donum,
<ermold_nigel. Ludow. 2.450>	Tu quia iustitiam cedis habere sibi".
<ermold_nigel. Ludow. 2.451>	Tum videt induperatricem sociamque iugalem
<ermold_nigel. Ludow. 2.452>	Irmingart, prorsus suscipit atque tenet.
<ermold_nigel. Ludow. 2.453>	Perspiciensque diu, capiti dat mox decus almo,
<ermold_nigel. Ludow. 2.454>	Et benedixit: "Ave, femina amata deo:
<ermold_nigel. Ludow. 2.455>	Sit tibi vita, salus longos distenta per annos,
<ermold_nigel. Ludow. 2.456>	Coniugis observes semper amata thorum."
<ermold_nigel. Ludow. 2.457>	Multaque praeterea cumulavit munera praesul,
<ermold_nigel. Ludow. 2.458>	Aurum seu vestes, quae sibi Roma dedit.
<ermold_nigel. Ludow. 2.459>	Dona dat Augusto, Augustae, sobolique venustae,
<ermold_nigel. Ludow. 2.460>	Et famulis tribuit ordine dona suo.
<ermold_nigel. Ludow. 2.461>	Caesar ei grates sapiens persolvit opimas;
<ermold_nigel. Ludow. 2.462>	Muneribus Stephanum mox onerare iubet.
<ermold_nigel. Ludow. 2.463>	Pocula bina dedit gemmis auroque polita,
<ermold_nigel. Ludow. 2.464>	Cum quibus is Bacchi hauriat hausta sacer;
<ermold_nigel. Ludow. 2.465>	Cornipedum glomerat praestantia corpora necnon,
<ermold_nigel. Ludow. 2.466>	Qualia Francorum gignere terra solet.
<ermold_nigel. Ludow. 2.467>	Aurea dona ferunt, argentea vasa sequuntur,
<ermold_nigel. Ludow. 2.468>	Pallia rubra, simul candida linteola.
<ermold_nigel. Ludow. 2.469>	Plura quid hinc memorem? Nam centuplicata recepit
<ermold_nigel. Ludow. 2.470>	Munera, Romanis quae arcibus extulerat.
<ermold_nigel. Ludow. 2.471>	Haec sacro; at famulis Caesar bonitate repletus
<ermold_nigel. Ludow. 2.472>	Congrua dona dedit pro pietate sua,
<ermold_nigel. Ludow. 2.473>	Pallia tincta quidem, nec non et corporis apta
<ermold_nigel. Ludow. 2.474>	Tegmina, Francorum more peracta bono.
<ermold_nigel. Ludow. 2.475>	Donat equos varios praestantia colla ferentes,
<ermold_nigel. Ludow. 2.476>	Quorum vix poterant scandere dorsa sui.
<ermold_nigel. Ludow. 2.477>	Hoc sacer et famuli laetantes munere doni,
<ermold_nigel. Ludow. 2.478>	Cum libitu Romam mox repedare parant.
<ermold_nigel. Ludow. 2.479>	Missi quin etiam lecti mittuntur honore,
<ermold_nigel. Ludow. 2.480>	Qui revehant Stephanum in sua regna sacrum.
<ermold_nigel. Ludow. 2.481>	Caesar at ipse pius Compendia tecta revisit
<ermold_nigel. Ludow. 2.482>	Laetus cum propria coniuge seu sobole.
<ermold_nigel. Ludow. 2.483>	Bigo fidelis obit, narrantur funera regi,
<ermold_nigel. Ludow. 2.484>	Invitusque suum deserit heu dominum.
<ermold_nigel. Ludow. 2.485>	Divisitque dapes, nec non partitur honorem
<ermold_nigel. Ludow. 2.486>	In sobolem propriam Caesar amore patris.
<ermold_nigel. Ludow. 2.487>	Denique fama sonat latum vulgata per orbem,
<ermold_nigel. Ludow. 2.488>	Quod pius induperans regna novare cupit.
<ermold_nigel. Ludow. 2.489>	Ordinat electos cleri, notosque fideles,
<ermold_nigel. Ludow. 2.490>	Quorum vita sibi cognita sive placens,
<ermold_nigel. Ludow. 2.491>	Qui peragrent urbes regni, coenobia, castra
<ermold_nigel. Ludow. 2.492>	Cuncta sui implentes iussa benigna viri.
<ermold_nigel. Ludow. 2.493>	"Eia", ait, "o famuli nostro nutrimine freti,
<ermold_nigel. Ludow. 2.494>	Sive patris Caroli quos bene dogma docet,
<ermold_nigel. Ludow. 2.495>	Intenti nostris omnino insistite iussis,
<ermold_nigel. Ludow. 2.496>	Et mea verba pio pectore suscipite.
<ermold_nigel. Ludow. 2.497>	Res equidem peragenda manet satis ardua vobis,
<ermold_nigel. Ludow. 2.498>	Sed bona credo quidem aptaque christicolis;
<ermold_nigel. Ludow. 2.499>	Ecce operante deo, patrumque labore fideli,
<ermold_nigel. Ludow. 2.500>	Limina regnorum inviolata manent,
<ermold_nigel. Ludow. 2.501>	Famaque Francorum hostes procul expulit atros;
<ermold_nigel. Ludow. 2.502>	Vivimus en laeti, pacificeque pie.
<ermold_nigel. Ludow. 2.503>	Sed quia non bellis certandum est, ducimus aptum,
<ermold_nigel. Ludow. 2.504>	Ut nos subiectis congrua iura demus.
<ermold_nigel. Ludow. 2.505>	Nam prius ecclesiae culmenque decusque requiram,
<ermold_nigel. Ludow. 2.506>	Unde mei patres nomen in astra ferunt.
<ermold_nigel. Ludow. 2.507>	Nam mihi mente sedet, dederim quod nuper in orbem
<ermold_nigel. Ludow. 2.508>	Legatos, populos qui pietate regant,
<ermold_nigel. Ludow. 2.509>	Nunc, nunc, o missi, certis insistite rebus,
<ermold_nigel. Ludow. 2.510>	Atque per imperium currite rite meum,
<ermold_nigel. Ludow. 2.511>	Canonicumque gregem, sexumque probate virilem,
<ermold_nigel. Ludow. 2.512>	Femineum necnon, quae pia castra colunt.
<ermold_nigel. Ludow. 2.513>	Qualis vita, decor, qualis doctrina, modusque,
<ermold_nigel. Ludow. 2.514>	Quantaque religio, quod pietatis opus;
<ermold_nigel. Ludow. 2.515>	Pastorique gregem quae convenientia iungat,
<ermold_nigel. Ludow. 2.516>	Ut grex pastorem diligat, ipse ut oves;
<ermold_nigel. Ludow. 2.517>	Si sibi claustra, domos, potum, tegimenque, cibumque
<ermold_nigel. Ludow. 2.518>	Praelati tribuant tempore sive loco,
<ermold_nigel. Ludow. 2.519>	Haud aliter complere queunt ex ordine cultum
<ermold_nigel. Ludow. 2.520>	Divinum, nisi haec det pia cura patrum.
<ermold_nigel. Ludow. 2.521>	Sed tamen ecclesiae vires pensentur, et arva
<ermold_nigel. Ludow. 2.522>	Congrua, sive loca fertiliora minus.
<ermold_nigel. Ludow. 2.523>	Inventa prorsus rotulis committite cordis,
<ermold_nigel. Ludow. 2.524>	Et mihi sollicite cuncta referte, placet,
<ermold_nigel. Ludow. 2.525>	Qui bene, quive minus, medieque, nihilque (quod absit)
<ermold_nigel. Ludow. 2.526>	Vivant, seu teneant dogmata prisca patrum.
<ermold_nigel. Ludow. 2.527>	Haec ego perpaucis vestris nunc insero verbis
<ermold_nigel. Ludow. 2.528>	Auribus; ast vosmet quaerere plura decet."
<ermold_nigel. Ludow. 2.529>	Legatos etiam monachorum ex ordine lectos
<ermold_nigel. Ludow. 2.530>	Caesar adesse iubet, qui sua iussa colant,
<ermold_nigel. Ludow. 2.531>	Quos iterum mittat per sacra monastica castra,
<ermold_nigel. Ludow. 2.532>	Et rogat inquirant, ut pia vita meet.
<ermold_nigel. Ludow. 2.533>	Vir Benedictus erat cognomine dignus eodem,
<ermold_nigel. Ludow. 2.534>	Vir quoniam plures vexit ad astra viros.
<ermold_nigel. Ludow. 2.535>	Hic erat in Geticis regi prius agnitus arvis,
<ermold_nigel. Ludow. 2.536>	De cuius vita pauca referre libet.
<ermold_nigel. Ludow. 2.537>	Hic fuit Anianae merito praelatus ovili
<ermold_nigel. Ludow. 2.538>	Pastor et abba, gregi regula blanda suo.
<ermold_nigel. Ludow. 2.539>	Regis ut almus amor complerat pectora sacri,
<ermold_nigel. Ludow. 2.540>	Quo monachorum ordo vitaque proficeret,
<ermold_nigel. Ludow. 2.541>	Hic fuit adiutor, norma, exemplumque, magister,
<ermold_nigel. Ludow. 2.542>	Quo faciente placent nunc pia castra deo.
<ermold_nigel. Ludow. 2.543>	Moribus in sacris regnabat pulcra voluntas,
<ermold_nigel. Ludow. 2.544>	Quantum homini licitum est cernere sanctus erat.
<ermold_nigel. Ludow. 2.545>	Dulcis, amatus erat, blandus, placidusque, modestus,
<ermold_nigel. Ludow. 2.546>	Regula cuius erat pectore fixa sacro.
<ermold_nigel. Ludow. 2.547>	Non solum monachis, sed cunctis proficiebat,
<ermold_nigel. Ludow. 2.548>	Omnia factus erat omnibus ipse pater.
<ermold_nigel. Ludow. 2.549>	Ob hoc ergo pius Caesar dilexerat ipsum,
<ermold_nigel. Ludow. 2.550>	Vexerat et secum ad Francica regna simul.
<ermold_nigel. Ludow. 2.551>	Huius discipulos rex per coenobia mittit,
<ermold_nigel. Ludow. 2.552>	Fratribus exemplum normaque sive forent,
<ermold_nigel. Ludow. 2.553>	Et iubet, emendent quicquid potis est; nequeunt quae,
<ermold_nigel. Ludow. 2.554>	Ad sese referant cuncta notata stilo.
<ermold_nigel. Ludow. 2.555>	Rex pius interea, Benedictus et ipse sacerdos,
<ermold_nigel. Ludow. 2.556>	Pectore versabant munia amata deo.
<ermold_nigel. Ludow. 2.557>	Mox prior induperans blandis compellat eundem,
<ermold_nigel. Ludow. 2.558>	Ut solitus, verbis semper amore pio:
<ermold_nigel. Ludow. 2.559>	"Scis, Benedicte, reor, qualis mihi cura sit huius
<ermold_nigel. Ludow. 2.560>	Ordinis a primo, quo mihi notus erat;
<ermold_nigel. Ludow. 2.561>	Propterea cuperem propriumque dicare sacellum
<ermold_nigel. Ludow. 2.562>	Haud procul a nostra sede in amore dei.
<ermold_nigel. Ludow. 2.563>	Tres ergo ob causas, mihi crede, haec corde voluntas
<ermold_nigel. Ludow. 2.564>	Accidit, e quis nunc ista referre volo.
<ermold_nigel. Ludow. 2.565>	Cernis, ut imperii gravitas mea pectora pressat
<ermold_nigel. Ludow. 2.566>	Mole sua; rerum grandia iura nimis.
<ermold_nigel. Ludow. 2.567>	Illuc nam poteram requiescere forte parumper,
<ermold_nigel. Ludow. 2.568>	Votaque praeplacita ferre secreta deo.
<ermold_nigel. Ludow. 2.569>	Altera causa monet, quoniam tu nam ipse fateris,
<ermold_nigel. Ludow. 2.570>	Ingratum voto hoc opus esse tuo;
<ermold_nigel. Ludow. 2.571>	Nec deceat monachos civilibus infore rebus,
<ermold_nigel. Ludow. 2.572>	Resque palatinas ferre libenter eos.
<ermold_nigel. Ludow. 2.573>	Illuc sed poteras fratrum curare labores,
<ermold_nigel. Ludow. 2.574>	Obsequia hospitibus cura parare pia,
<ermold_nigel. Ludow. 2.575>	Atque iterum nostras renovatus visere sedes,
<ermold_nigel. Ludow. 2.576>	Fratribus et solito ferre patrocinia.
<ermold_nigel. Ludow. 2.577>	Tertia namque patet, nobis nostrisque subactis
<ermold_nigel. Ludow. 2.578>	Qualia lucra forent haec loca propter Aquis:
<ermold_nigel. Ludow. 2.579>	Si subito finis humani corporis esset,
<ermold_nigel. Ludow. 2.580>	Hoc mandarentur menbra sepulta loco,
<ermold_nigel. Ludow. 2.581>	Illuc conversi caperent mox munia Christi,
<ermold_nigel. Ludow. 2.582>	Atque volens placitum consilium acciperet."
<ermold_nigel. Ludow. 2.583>	His sacer auditis, pedibus revolutus amicis,
<ermold_nigel. Ludow. 2.584>	Laudat honore deum, Caesaris atque fidem.
<ermold_nigel. Ludow. 2.585>	"Haec mihi semper", ait, "nota est tua, magne, voluntas,
<ermold_nigel. Ludow. 2.586>	Quam deus adfirmet, qui dedit omne bonum."
<ermold_nigel. Ludow. 2.587>	Dicitur Inda locus, dudum constructus ab ipsis,
<ermold_nigel. Ludow. 2.588>	Nomen aquae retinens, quae fluit ante fores;
<ermold_nigel. Ludow. 2.589>	Milibus hic ternis regali distat ab aula,
<ermold_nigel. Ludow. 2.590>	Quae modo perlate nota vocatur Aquis.
<ermold_nigel. Ludow. 2.591>	Cornigeris quondam sedes gratissima cervis,
<ermold_nigel. Ludow. 2.592>	Ursis seu bubalis apta, ferisque capris;
<ermold_nigel. Ludow. 2.593>	Sed Hludowicus agens purgavit lustra ferarum,
<ermold_nigel. Ludow. 2.594>	Atque deo gratum condidit arte locum.
<ermold_nigel. Ludow. 2.595>	Fundavit satagens, rebus ditavit opimis,
<ermold_nigel. Ludow. 2.596>	Quo, Benedicte, tua regula, sancte, viget.
<ermold_nigel. Ludow. 2.597>	Namque idem Benedictus erat pater illius aedis,
<ermold_nigel. Ludow. 2.598>	Et Hludowicus adest Caesar, et abba simul.
<ermold_nigel. Ludow. 2.599>	Haec loca saepe colit, properatque revisere caulas,
<ermold_nigel. Ludow. 2.600>	Ordinat et sumptus, munera larga parat.
<ermold_nigel. Ludow. 2.601>	Siste, Camena, melos; celerans fratri ecce libellus
<ermold_nigel. Ludow. 2.602>	Consociandus adest, fine iucunda, suo.

<ermold_nigel. Ludow. 3.1>	Caesaris arma dei crescebant munere celsi,
<ermold_nigel. Ludow. 3.2>	Gentibus et cunctis pax erat aucta fide;
<ermold_nigel. Ludow. 3.3>	Famaque Francorum Hludowici munere magni
<ermold_nigel. Ludow. 3.4>	Trans freta cuncta volat, et petit aethra poli.
<ermold_nigel. Ludow. 3.5>	More tamen prisco regnorum limina Caesar
<ermold_nigel. Ludow. 3.6>	Electosque duces adfore prima iubet.
<ermold_nigel. Ludow. 3.7>	Conveniunt omnes placito, parentque iubenti,
<ermold_nigel. Ludow. 3.8>	Partibus aeque suis congrua verba sonant.
<ermold_nigel. Ludow. 3.9>	Nobilis inter quos Francorum germine Lantpreht
<ermold_nigel. Ludow. 3.10>	Venit, et ipse sua parte volando citus.
<ermold_nigel. Ludow. 3.11>	Praevidet hic fines, quos olim gens inimica
<ermold_nigel. Ludow. 3.12>	Trans mare lintre volans ceperat insidiis;
<ermold_nigel. Ludow. 3.13>	Hic populus veniens supremo ex orbe Brittannis,
<ermold_nigel. Ludow. 3.14>	Quos modo Brittones Francica lingua vocat.
<ermold_nigel. Ludow. 3.15>	Nam telluris egens, vento iactatus et imbri,
<ermold_nigel. Ludow. 3.16>	Arva capit prorsus, atque tributa parat.
<ermold_nigel. Ludow. 3.17>	Tempore nempe illo hoc rus quoque Gallus habebat,
<ermold_nigel. Ludow. 3.18>	Quando idem populus fluctibus actus adest.
<ermold_nigel. Ludow. 3.19>	Sed quia baptismi fuerat hic tinctus olivo,
<ermold_nigel. Ludow. 3.20>	Mox spatiare licet, et colere arva simul.
<ermold_nigel. Ludow. 3.21>	Ut requies sibi cessa, movent mox horrida bella,
<ermold_nigel. Ludow. 3.22>	Et custode novo rura replere parant,
<ermold_nigel. Ludow. 3.23>	Lancea pro censu, munus pro rure duelli
<ermold_nigel. Ludow. 3.24>	Redditur hospitibus, pro pietate tumor.
<ermold_nigel. Ludow. 3.25>	Francia in alternis pulsabat regna triumphis,
<ermold_nigel. Ludow. 3.26>	Asperiora quidem quae sibi visa forent;
<ermold_nigel. Ludow. 3.27>	Idcirco haec tantos res est dimissa per annos,
<ermold_nigel. Ludow. 3.28>	Gens magis atque magis crevit, et arva replet.
<ermold_nigel. Ludow. 3.29>	Iamque superba nimis Francorum regna lacessit,
<ermold_nigel. Ludow. 3.30>	Nec contenta solo quo peregrina fuit.
<ermold_nigel. Ludow. 3.31>	Infelix, ignara, simul contendere sueta,
<ermold_nigel. Ludow. 3.32>	Sperabat Francos exsuperare agiles.
<ermold_nigel. Ludow. 3.33>	Hunc vero, ut dixi, Lanpreht compellat avito
<ermold_nigel. Ludow. 3.34>	Caesar more, rogans cuncta referre sibi.
<ermold_nigel. Ludow. 3.35>	"Ut gens illa deum recolat cultuque fideque,
<ermold_nigel. Ludow. 3.36>	Ecclesiisque dei qualis abundet honor,
<ermold_nigel. Ludow. 3.37>	Qui sit plebis amor, quae sit iustitia, quae pax,
<ermold_nigel. Ludow. 3.38>	Regis honor qualis, quod pietatis opus.
<ermold_nigel. Ludow. 3.39>	Insuper ad nostros quae sit salvatio fines:
<ermold_nigel. Ludow. 3.40>	Ordine cuncta suo dic, volo, France, mihi."
<ermold_nigel. Ludow. 3.41>	Olli respondit fido de pectore Lantpreht,
<ermold_nigel. Ludow. 3.42>	Caesareum adclinis basiat ore genu.
<ermold_nigel. Ludow. 3.43>	"Gens", ait, "illa quidem mendaxque superba, rebellis
<ermold_nigel. Ludow. 3.44>	Hactenus existit, et bonitate carens;
<ermold_nigel. Ludow. 3.45>	Christicolum retinet tantummodo perfida nomen,
<ermold_nigel. Ludow. 3.46>	Namque opera et cultus sunt procul atque fides.
<ermold_nigel. Ludow. 3.47>	Cura pupillorum, viduae, sive ecclesiarum
<ermold_nigel. Ludow. 3.48>	Nulla manet; coeunt frater et ipsa soror.
<ermold_nigel. Ludow. 3.49>	Uxorem fratris frater rapit alter, et omnes
<ermold_nigel. Ludow. 3.50>	Incestu vivunt, atque nefanda gerunt.
<ermold_nigel. Ludow. 3.51>	In dumis habitant, lustrisque cubilia condunt,
<ermold_nigel. Ludow. 3.52>	Et gaudent raptu degere more ferae.
<ermold_nigel. Ludow. 3.53>	Iustitiae virtus nullam sibi vindicat aulam,
<ermold_nigel. Ludow. 3.54>	Linea iudicii hinc fugit acta procul.
<ermold_nigel. Ludow. 3.55>	Rex Murmanus adest cognomine dictus eorum,
<ermold_nigel. Ludow. 3.56>	Dici si liceat rex, quia nulla regit.
<ermold_nigel. Ludow. 3.57>	Saepius ad nostros venerunt tramite fines,
<ermold_nigel. Ludow. 3.58>	Sed tamen inlaesi non rediere suos."
<ermold_nigel. Ludow. 3.59>	Haec Lantbertus ait, reddit cui talia Caesar,
<ermold_nigel. Ludow. 3.60>	Insignis meriti, pacificusque pius:
<ermold_nigel. Ludow. 3.61>	"Est res dura nimis haec, est et inepta relatu,
<ermold_nigel. Ludow. 3.62>	Quae, Lantperte, meis auribus ore sonas,
<ermold_nigel. Ludow. 3.63>	Ut peregrina meum gens gratis incolat arvum,
<ermold_nigel. Ludow. 3.64>	Atque superba movet inproba bella meis.
<ermold_nigel. Ludow. 3.65>	En decet, et licitum, facinus hoc Marte revelli,
<ermold_nigel. Ludow. 3.66>	Ni mare subsidium, quo petiere, ferat.
<ermold_nigel. Ludow. 3.67>	Praestat ut ad regem missus mittatur eundem,
<ermold_nigel. Ludow. 3.68>	Qui bene nostra sibi perferat orsa prius.
<ermold_nigel. Ludow. 3.69>	Est quoque rex idem sacro baptismate tinctus:
<ermold_nigel. Ludow. 3.70>	Idcirco hunc primo nos monitare decet."
<ermold_nigel. Ludow. 3.71>	Witchariumque vocat, qui forte advenerat illuc,
<ermold_nigel. Ludow. 3.72>	Vir bonus atque sagax, et ratione capax:
<ermold_nigel. Ludow. 3.73>	"Ito celer, Wichart, nostra haec mandata tyranno
<ermold_nigel. Ludow. 3.74>	Haud dubitanda refer, ordine iussa tibi.
<ermold_nigel. Ludow. 3.75>	En mea rura colit late, quibus exul oberrans
<ermold_nigel. Ludow. 3.76>	Ponto vectus adest, et genus omne suum.
<ermold_nigel. Ludow. 3.77>	Nempe tributa vetat, nec non et proelia temptat,
<ermold_nigel. Ludow. 3.78>	Atque minas Francis mandat, et arma parat.
<ermold_nigel. Ludow. 3.79>	Nam post, dante deo, quam regna paterna recepi,
<ermold_nigel. Ludow. 3.80>	Imperiique decus, plebe petente simul,
<ermold_nigel. Ludow. 3.81>	Hunc ex parte tuli, operiens si forte fidelis
<ermold_nigel. Ludow. 3.82>	Adforet, et nostra quaerere iura velit.
<ermold_nigel. Ludow. 3.83>	Iam magis atque magis mens inproba nutat, et armis
<ermold_nigel. Ludow. 3.84>	Insuper extentis bella nefanda negat.
<ermold_nigel. Ludow. 3.85>	Nunc nunc tempus adest, nec se infelixque suosque
<ermold_nigel. Ludow. 3.86>	Decipiat; Francos pace rogando petat.
<ermold_nigel. Ludow. 3.87>	Sin aliud, tu perge celer, rediensque renarra
<ermold_nigel. Ludow. 3.88>	Cuncta mihi." Caesar haec pius orsa dabat.
<ermold_nigel. Ludow. 3.89>	Witchar equo parat ire celer, pia iussa facessit;
<ermold_nigel. Ludow. 3.90>	Notus erat sibimet rex, domus, atque locus;
<ermold_nigel. Ludow. 3.91>	Illius ast propter fines Wiccharius abba
<ermold_nigel. Ludow. 3.92>	Regis habebat opes munere Caesareo.
<ermold_nigel. Ludow. 3.93>	Est locus hinc silvis, hinc flumine cinctus amoeno,
<ermold_nigel. Ludow. 3.94>	Sepibus et sulcis atque palude situs;
<ermold_nigel. Ludow. 3.95>	Intus opima domus, hinc inde refulserat armis,
<ermold_nigel. Ludow. 3.96>	Forte repletus erat milite seu vario.
<ermold_nigel. Ludow. 3.97>	Haec loca praecipue semper Murmanus amabat,
<ermold_nigel. Ludow. 3.98>	Illi certa quies, et locus aptus erat.
<ermold_nigel. Ludow. 3.99>	Forte celer Wicchar cursim devenerat illuc,
<ermold_nigel. Ludow. 3.100>	Alloquiisque petit regis ut esse queat.
<ermold_nigel. Ludow. 3.101>	Murman ut agnovit Hludowici Caesaris almi
<ermold_nigel. Ludow. 3.102>	Adfore legatum, ilico mens refugit,
<ermold_nigel. Ludow. 3.103>	Utque rei tantae eventum cognoscere possit,
<ermold_nigel. Ludow. 3.104>	Spem simulat vultu, contegit atque metum.
<ermold_nigel. Ludow. 3.105>	Fit laetus, vi mox laetos iubet esse sodales,
<ermold_nigel. Ludow. 3.106>	Tandem Witcharium in sua tecta vocat.
<ermold_nigel. Ludow. 3.107>	"Salve", Witchar ait, "Murman, tibi dico salutem
<ermold_nigel. Ludow. 3.108>	Caesaris armigeri, pacificique pii."
<ermold_nigel. Ludow. 3.109>	Suspiciens prorsus reddit cui talia Murman,
<ermold_nigel. Ludow. 3.110>	Oscula more dedit: "Tu quoque, Wicchar, ave.
<ermold_nigel. Ludow. 3.111>	Pacifico Augusto, opto, salus sit, vitaque perpes,
<ermold_nigel. Ludow. 3.112>	Et regat imperium saecla per ampla suum.
<ermold_nigel. Ludow. 3.113>	Mox resident, cunctosque iubent procul esse ministros,
<ermold_nigel. Ludow. 3.114>	Vocibus alternis mutua verba sonant.
<ermold_nigel. Ludow. 3.115>	Inchoat ore prior Wicchar, sibi iussa renarrat;
<ermold_nigel. Ludow. 3.116>	Pectore in ambiguo Murman et aure capit:
<ermold_nigel. Ludow. 3.117>	"Me tibi transmisit Hludowicus Caesar in orbe,
<ermold_nigel. Ludow. 3.118>	Gloria Francorum, christicolumque decus,
<ermold_nigel. Ludow. 3.119>	Pace fideque prior, nulli quoque Marte secundus,
<ermold_nigel. Ludow. 3.120>	Dogmate praecipuus, et pietatis ope.
<ermold_nigel. Ludow. 3.121>	En sua rura colis late, quibus exul et errans
<ermold_nigel. Ludow. 3.122>	Ponto vectus ades, et genus omne tuum.
<ermold_nigel. Ludow. 3.123>	Nempe tributa vetas, nec non et proelia temptas,
<ermold_nigel. Ludow. 3.124>	Arma paras Francis insuper atque minas.
<ermold_nigel. Ludow. 3.125>	Nunc nunc tempus adest, nec te infelixque tuosque
<ermold_nigel. Ludow. 3.126>	Decipias, illuc pace petendo veni.
<ermold_nigel. Ludow. 3.127>	Caesaris haec ego, sed nostris de partibus ista
<ermold_nigel. Ludow. 3.128>	Adiciam paucis, Murman, amore tuo.
<ermold_nigel. Ludow. 3.129>	Si nunc sponte tua regalia iussa facessas,
<ermold_nigel. Ludow. 3.130>	Ut prior ipse monet pro pietate sua,
<ermold_nigel. Ludow. 3.131>	Et cupis ad Francos pacem retinere perennem,
<ermold_nigel. Ludow. 3.132>	Ut decet, atque opus est sat tibi sive tuis,
<ermold_nigel. Ludow. 3.133>	Perge celer, regisque pii pia suscipe iura;
<ermold_nigel. Ludow. 3.134>	Non tua, sed potius debita redde soli.
<ermold_nigel. Ludow. 3.135>	Consule heu patriae, populo, rogo, consule cuncto,
<ermold_nigel. Ludow. 3.136>	Consule seu proli, coniugiique thoro.
<ermold_nigel. Ludow. 3.137>	Praecipue cum vana colas, nec dogmata serves,
<ermold_nigel. Ludow. 3.138>	Avia curva petas tu, populusque tuus.
<ermold_nigel. Ludow. 3.139>	Ille pius forsan proprium te mittet ad arvum,
<ermold_nigel. Ludow. 3.140>	Et maiora tibi munera sorte dabit.
<ermold_nigel. Ludow. 3.141>	Esto esses magnus magni regnator et arvi,
<ermold_nigel. Ludow. 3.142>	Et tibi multa manus belligerumque decus,
<ermold_nigel. Ludow. 3.143>	Auxilioque tuo gentes populique venirent,
<ermold_nigel. Ludow. 3.144>	Ut Rutuli Turno sive Camilla celer
<ermold_nigel. Ludow. 3.145>	Italiaeque cohors cuncti venere Latini;
<ermold_nigel. Ludow. 3.146>	Non tamen Aeneam vincere posse fuit.
<ermold_nigel. Ludow. 3.147>	Si tibi Odisseos, Pirrhus, seu durus Achilles,
<ermold_nigel. Ludow. 3.148>	Pompeius socero cum quibus arma parat,
<ermold_nigel. Ludow. 3.149>	Non tamen in Francos fas est tibi tendere bello,
<ermold_nigel. Ludow. 3.150>	Quorum arvis resides, et pietate manes.
<ermold_nigel. Ludow. 3.151>	Namque semel quicumque duello hos experiari
<ermold_nigel. Ludow. 3.152>	Coeperit, ipse luet et genus omne suum;
<ermold_nigel. Ludow. 3.153>	Gens est Francorum nulli virtute secunda,
<ermold_nigel. Ludow. 3.154>	Vincit amore dei, exsuperatque fide.
<ermold_nigel. Ludow. 3.155>	Pacem semper amat, nolens quoque corripit arma,
<ermold_nigel. Ludow. 3.156>	Quis tamen arreptis nullus adire volet.
<ermold_nigel. Ludow. 3.157>	Illorum quicumque fidem quaesivit et arma,
<ermold_nigel. Ludow. 3.158>	Laetanter vivit, pacificeque pie.
<ermold_nigel. Ludow. 3.159>	Eia age, rumpe moras, nec te in diversa pererrans
<ermold_nigel. Ludow. 3.160>	Mens inimica ferat insidiando tibi."
<ermold_nigel. Ludow. 3.161>	Ille solo vultus iam dudum intentus et ora
<ermold_nigel. Ludow. 3.162>	Fixa tenet, terram percutit atque pedo:
<ermold_nigel. Ludow. 3.163>	Iam iam cunctantem Wichar sermone polito
<ermold_nigel. Ludow. 3.164>	Coeperat atque minis flectere rite datis,
<ermold_nigel. Ludow. 3.165>	Mente venenata thalamo cum perfida coniunx
<ermold_nigel. Ludow. 3.166>	Murman ad amplexus more superba petit;
<ermold_nigel. Ludow. 3.167>	Oscula prima genu libabat, et oscula collo,
<ermold_nigel. Ludow. 3.168>	Oscula dat barbis, basiat ora, manus.
<ermold_nigel. Ludow. 3.169>	Itque redit giro, tangitque perita per artem,
<ermold_nigel. Ludow. 3.170>	Officiumque cupit insidiosa dare.
<ermold_nigel. Ludow. 3.171>	Suscipit ille miser tandem hanc, strinxitque lacerto,
<ermold_nigel. Ludow. 3.172>	Datque locum voti, coniugis acta placent.
<ermold_nigel. Ludow. 3.173>	Et petit infelix aures, longeque susurrat,
<ermold_nigel. Ludow. 3.174>	Avertit sensus moxque mariti animum.
<ermold_nigel. Ludow. 3.175>	Ac velut in silvis pastorum frigoris anno
<ermold_nigel. Ludow. 3.176>	Turba foco celerat ligna recisa dare;
<ermold_nigel. Ludow. 3.177>	Hic fert apta citus, praesicco fomite stramen
<ermold_nigel. Ludow. 3.178>	Iste vehit, flatus ingerit ille libens;
<ermold_nigel. Ludow. 3.179>	Iam rogus insiliens flammas dabat, altaque tangit
<ermold_nigel. Ludow. 3.180>	Sidera, pastorum frigida menbra calent;
<ermold_nigel. Ludow. 3.181>	Cum subito tonitru grando, pluviaeque, pruinae
<ermold_nigel. Ludow. 3.182>	Ecce fragore ruunt, et nemus omne tonat,
<ermold_nigel. Ludow. 3.183>	Imbribus ast crebris invitus concidit ignis;
<ermold_nigel. Ludow. 3.184>	Venerat unde calor, fumus et inde redit.
<ermold_nigel. Ludow. 3.185>	Wiccharii haud aliter mulier funesta restinxit
<ermold_nigel. Ludow. 3.186>	Verba, maritali pectore fixa boni.
<ermold_nigel. Ludow. 3.187>	Atque etiam missum torvum despectat eundem,
<ermold_nigel. Ludow. 3.188>	Sublime aspiciens, et rogat arte sua:
<ermold_nigel. Ludow. 3.189>	"O rex atque decus Brittonum gentis opimae,
<ermold_nigel. Ludow. 3.190>	Dextera cuius avi nomen in aethra refert,
<ermold_nigel. Ludow. 3.191>	Unde tuas talis coniunx pervenit ad arces,
<ermold_nigel. Ludow. 3.192>	Hospes", ait, "pacem, bellave sive canit?"
<ermold_nigel. Ludow. 3.193>	Olli subridens finxit mox talia Murman:
<ermold_nigel. Ludow. 3.194>	"Mittitur a Francis nuncius iste mihi;
<ermold_nigel. Ludow. 3.195>	Seu pacem, seu bella ferat, res ista virorum est;
<ermold_nigel. Ludow. 3.196>	Officium perage, femina, rite tuum."
<ermold_nigel. Ludow. 3.197>	Wicchar ut audivit verbis contraria verba,
<ermold_nigel. Ludow. 3.198>	Protinus ore tulit haec quoque verba suo.
<ermold_nigel. Ludow. 3.199>	"Murman", ait, "regi quae vis mandata remitte:
<ermold_nigel. Ludow. 3.200>	Iam nunc tempus adest iussa referre mihi."
<ermold_nigel. Ludow. 3.201>	Ille quidem tristes volvens sub pectore curas:
<ermold_nigel. Ludow. 3.202>	"Tempora sint placiti haec mihi noctis", ait.
<ermold_nigel. Ludow. 3.203>	Ruricolas terris somnus perfuderat, et iam
<ermold_nigel. Ludow. 3.204>	Auroram revehunt culmine solis equi,
<ermold_nigel. Ludow. 3.205>	Murmanis ante fores celerans Wiccharius abba
<ermold_nigel. Ludow. 3.206>	Mane venit primo, poscit et orsa dari.
<ermold_nigel. Ludow. 3.207>	Ecce miser tandem potu somnoque sepultus
<ermold_nigel. Ludow. 3.208>	Murman adest, oculos vix aperire valens.
<ermold_nigel. Ludow. 3.209>	Ebrius haec ructans labris vix orsa remotis
<ermold_nigel. Ludow. 3.210>	Voce sonat, numquam post placitura sibi:
<ermold_nigel. Ludow. 3.211>	"Perges, tuo regi celerans haec verba renarra:
<ermold_nigel. Ludow. 3.212>	Nec sua rura colo, nec sua iura volo.
<ermold_nigel. Ludow. 3.213>	Ille habeat Francos, Brittonica regmina Murman
<ermold_nigel. Ludow. 3.214>	Rite tenet, censum sive tributa vetat.
<ermold_nigel. Ludow. 3.215>	Bella cient Franci, confestim bella ciebo;
<ermold_nigel. Ludow. 3.216>	Neve adeo inbellis dextera nostra manet."
<ermold_nigel. Ludow. 3.217>	Wicchar ad haec: "Semper nostros dixisse priores
<ermold_nigel. Ludow. 3.218>	Fama fuit, quae nunc mens mea certa feret,
<ermold_nigel. Ludow. 3.219>	Instabiles animos motus mutantia prorsus
<ermold_nigel. Ludow. 3.220>	Pectore consilia gentis habere tuae.
<ermold_nigel. Ludow. 3.221>	Femina sola viri potuit mollescere mentem,
<ermold_nigel. Ludow. 3.222>	Atque susurrando vertere consilia;
<ermold_nigel. Ludow. 3.223>	Sic Salomonis", ait, "testantur dogmata regis,
<ermold_nigel. Ludow. 3.224>	Quae legit ecclesia saepius atque colit:
<ermold_nigel. Ludow. 3.225>	"Abstrahe ligna foco, confestim deficit ignis;
<ermold_nigel. Ludow. 3.226>	Sitque susurro procul, iurgia cuncta cadunt."
<ermold_nigel. Ludow. 3.227>	Sed quia iam nostris non vis parere suadelis,
<ermold_nigel. Ludow. 3.228>	Vera canam vates, sumque propheta tuus.
<ermold_nigel. Ludow. 3.229>	Francia cum primo sermonis dicta nefandi
<ermold_nigel. Ludow. 3.230>	Audierit, frendens mox tua regna petet.
<ermold_nigel. Ludow. 3.231>	Tum millena tibi concurrent scuta virorum,
<ermold_nigel. Ludow. 3.232>	Cuspide Francisco forte repletus eris,
<ermold_nigel. Ludow. 3.233>	Et tua densatim complebunt milite rura,
<ermold_nigel. Ludow. 3.234>	Teque tuos captos in sua regna ferent.
<ermold_nigel. Ludow. 3.235>	Aut moriere miser, bibulaque iacebis harena
<ermold_nigel. Ludow. 3.236>	Solus, et arma tua victor habebit ovans.
<ermold_nigel. Ludow. 3.237>	Nec te decipiant saltus tremulaeque paludes,
<ermold_nigel. Ludow. 3.238>	Cum nemore et vallo sit tua septa domus."
<ermold_nigel. Ludow. 3.239>	Olli respondit furiato pectore Murman,
<ermold_nigel. Ludow. 3.240>	Se solio adtollens Britto superba canit:
<ermold_nigel. Ludow. 3.241>	"Missilibus millena manent mihi plaustra paratis,
<ermold_nigel. Ludow. 3.242>	Cum quibus occurram concitus acer eis.
<ermold_nigel. Ludow. 3.243>	Scuta mihi fucata tamen (sunt candida vobis)
<ermold_nigel. Ludow. 3.244>	Multa manent; belli non timor ullus adest".
<ermold_nigel. Ludow. 3.245>	Haec inter sese referebant vocibus ambo,
<ermold_nigel. Ludow. 3.246>	Non tamen ambobus mens erat una viris.
<ermold_nigel. Ludow. 3.247>	Haec responsa ferens Wicchar properanter abibat,
<ermold_nigel. Ludow. 3.248>	Nunciat et regi dicta nefanda pio.
<ermold_nigel. Ludow. 3.249>	Interea Caesar Francorum regna recenset,
<ermold_nigel. Ludow. 3.250>	Et iubet instanter arma parare sibi.
<ermold_nigel. Ludow. 3.251>	Est urbs fixa, maris Ligeris quo fluminis unda
<ermold_nigel. Ludow. 3.252>	Aequor arat late, ingrediturque rapax,
<ermold_nigel. Ludow. 3.253>	Veneda cui nomen Galli dixere priores,
<ermold_nigel. Ludow. 3.254>	Pisce repleta, salis est quoque dives ope.
<ermold_nigel. Ludow. 3.255>	Saepius infestans Brittonum hanc turba nocentum
<ermold_nigel. Ludow. 3.256>	Visitat, et belli munera more vehit.
<ermold_nigel. Ludow. 3.257>	Ergo illuc Caesar Francos gentesque subactas
<ermold_nigel. Ludow. 3.258>	Esse iubet placito, pergit et ipse simul.
<ermold_nigel. Ludow. 3.259>	Conveniunt prisco Franci sub nomine primo,
<ermold_nigel. Ludow. 3.260>	Adsueti bellis arma parata ferunt;
<ermold_nigel. Ludow. 3.261>	Alba Suevorum veniunt trans flumina Rheni
<ermold_nigel. Ludow. 3.262>	Milia centenis accumulata viris;
<ermold_nigel. Ludow. 3.263>	Et Saxona cohors patulis praecincta pharetris,
<ermold_nigel. Ludow. 3.264>	Atque Turinga manus consociata venit.
<ermold_nigel. Ludow. 3.265>	Multimodam pubem Burgundia mittit, et auget
<ermold_nigel. Ludow. 3.266>	Francorum numerum consociando viros.
<ermold_nigel. Ludow. 3.267>	Europae referens populos gentesque relaxo
<ermold_nigel. Ludow. 3.268>	Inmensas, claudi quae numero nequeunt.
<ermold_nigel. Ludow. 3.269>	Caesar iter tutum per propria regna gerebat,
<ermold_nigel. Ludow. 3.270>	Usque Parisiaca quo loca celsus adit.
<ermold_nigel. Ludow. 3.271>	Iam tua, martyr, ovans, Dionisi, tecta revisit,
<ermold_nigel. Ludow. 3.272>	Hilthuin abba potens, quo sibi dona paras;
<ermold_nigel. Ludow. 3.273>	Hinc, Germane, tui transivit culmina tecti,
<ermold_nigel. Ludow. 3.274>	Martyris et Stephani, seu, Genuvefa, tui.
<ermold_nigel. Ludow. 3.275>	Aurelianenses sensim dehinc visitat agros,
<ermold_nigel. Ludow. 3.276>	Victriacum villam iam pius ingreditur;
<ermold_nigel. Ludow. 3.277>	Quo, Matfride, sibi pulcherrima tecta parasti,
<ermold_nigel. Ludow. 3.278>	Munera magna dabas atque placenda sibi.
<ermold_nigel. Ludow. 3.279>	Saepius inde means mox dictam visitat urbem,
<ermold_nigel. Ludow. 3.280>	Se crucis armari munere quaerit ope.
<ermold_nigel. Ludow. 3.281>	Obvius ecce venis, praesul sanctissime Iona,
<ermold_nigel. Ludow. 3.282>	Reddere digna paras debitor atque volens.
<ermold_nigel. Ludow. 3.283>	Iamque, Aniane, tuam properando revisitat arcem,
<ermold_nigel. Ludow. 3.284>	Et sibi praestari flagitat auxilium.
<ermold_nigel. Ludow. 3.285>	Tum, Durande, frequens currisque recurris, et offers
<ermold_nigel. Ludow. 3.286>	Quae tibi Caesareo munere cessa manent.
<ermold_nigel. Ludow. 3.287>	Inde Turonus adit, Martini culmina celsi
<ermold_nigel. Ludow. 3.288>	Visere Mauricii martyris atque pii.
<ermold_nigel. Ludow. 3.289>	Eia age, tempus adest, Fridugise magister, et instat,
<ermold_nigel. Ludow. 3.290>	Caesaris adventum gratulabunde vides.
<ermold_nigel. Ludow. 3.291>	Munera magna offers: Martinus flagitat almus,
<ermold_nigel. Ludow. 3.292>	Ut sibi tutum itiner praestet habere deus.
<ermold_nigel. Ludow. 3.293>	Andegavensis ovans Caesar pervenit in urbem,
<ermold_nigel. Ludow. 3.294>	Sacrum, Albine, tuum corpus honore petit.
<ermold_nigel. Ludow. 3.295>	Obvius occurrit laetanti pectore carus
<ermold_nigel. Ludow. 3.296>	Helisachar, validas sedulus auget opes.
<ermold_nigel. Ludow. 3.297>	Namnetensis enim Caesar se mittit in urbem;
<ermold_nigel. Ludow. 3.298>	Oratu et precibus culmina cuncta petit.
<ermold_nigel. Ludow. 3.299>	Iam, Lantberte, tuis optatum denique votis
<ermold_nigel. Ludow. 3.300>	Suscipis en regem, dasque potenter opes.
<ermold_nigel. Ludow. 3.301>	Poscis ad invisos, Caesar, properare Britannos,
<ermold_nigel. Ludow. 3.302>	Dignetur tibi se mittere in auxilium.
<ermold_nigel. Ludow. 3.303>	Cetera turba latet comitum, necnonque potentum,
<ermold_nigel. Ludow. 3.304>	Quorum nec numerus, nec numerantur opes.
<ermold_nigel. Ludow. 3.305>	Venedam adit tandem praeclarus Caesar, avito
<ermold_nigel. Ludow. 3.306>	Proelia more parat, ordinat atque duces.
<ermold_nigel. Ludow. 3.307>	Interea Murman satagebat Brito superbus
<ermold_nigel. Ludow. 3.308>	Bella parare armis ingenioque suo.
<ermold_nigel. Ludow. 3.309>	Caesar agens iterum solitae pietatis amore,
<ermold_nigel. Ludow. 3.310>	Actutum mittit, qui sibi cuncta ferant.
<ermold_nigel. Ludow. 3.311>	"Dic", ait, "o misero, quae se dementia torquet,
<ermold_nigel. Ludow. 3.312>	Quidve struit, cogit bella parare sibi?
<ermold_nigel. Ludow. 3.313>	Non memorat iurata fides, seu dextera Francis
<ermold_nigel. Ludow. 3.314>	Saepe data, et Carolo servitia exhibita?
<ermold_nigel. Ludow. 3.315>	Quo ruit, insanusque volens sibi proditor exstat,
<ermold_nigel. Ludow. 3.316>	Atque suae proli, exulibusque simul?
<ermold_nigel. Ludow. 3.317>	Praecipue sit cum una fides nostrisque suisque,
<ermold_nigel. Ludow. 3.318>	Dante deo periet, pro dolor! absque fide.
<ermold_nigel. Ludow. 3.319>	Hic finis, si praestat; agat, quae iussio nostra
<ermold_nigel. Ludow. 3.320>	Suadet eum, capiat mox mea frena celer,
<ermold_nigel. Ludow. 3.321>	Christicoloque gregi iungatur pace fideque,
<ermold_nigel. Ludow. 3.322>	Linquat amore dei daemonis arma miser.
<ermold_nigel. Ludow. 3.323>	Sin aliud, nam invitus agam, sed bella ciebo
<ermold_nigel. Ludow. 3.324>	Densa satis nimium, atque verenda sibi".
<ermold_nigel. Ludow. 3.325>	Itque reditque celer missus, praestantia regis
<ermold_nigel. Ludow. 3.326>	Verba canit iussus, increpat atque rogat.
<ermold_nigel. Ludow. 3.327>	Ille miser merito pesti devotus iniquae,
<ermold_nigel. Ludow. 3.328>	Nescit habere fidem, sed pia iussa fugit.
<ermold_nigel. Ludow. 3.329>	Mandat acerba magis confixus mente, superbae
<ermold_nigel. Ludow. 3.330>	Coniugis oratu fervida corda gerit.
<ermold_nigel. Ludow. 3.331>	Bella cupitque, vocat cunctos in bella Brittannos,
<ermold_nigel. Ludow. 3.332>	Ordinat insidias praeparat atque dolos.
<ermold_nigel. Ludow. 3.333>	Interea Caesar Brittonis dicta superbi
<ermold_nigel. Ludow. 3.334>	Aure capit, Francis et recitanda iubet.
<ermold_nigel. Ludow. 3.335>	His accensa cohors, iam dudum Marte parato,
<ermold_nigel. Ludow. 3.336>	Castra movent, sonitum dat tuba terribilem.
<ermold_nigel. Ludow. 3.337>	Sed pius induperans custodes ponit opimos
<ermold_nigel. Ludow. 3.338>	Omnibus, et mandat haec in amore dei:
<ermold_nigel. Ludow. 3.339>	"Ecclesias servate, viri, nec tecta sacrata
<ermold_nigel. Ludow. 3.340>	Tangite, et ecclesiis pax sit amore dei."
<ermold_nigel. Ludow. 3.341>	Salpicibus iam rura sonant, nemus omne resultat,
<ermold_nigel. Ludow. 3.342>	Et cava per campos bucina pulsa gemit.
<ermold_nigel. Ludow. 3.343>	Itur, ubique vias populis dat silva remotas,
<ermold_nigel. Ludow. 3.344>	Milite Francisco rura repleta manent.
<ermold_nigel. Ludow. 3.345>	Quaerunturque dapes, lustrisque, palude repostae,
<ermold_nigel. Ludow. 3.346>	Atque solo sulcis ingenioque datae.
<ermold_nigel. Ludow. 3.347>	Praedantur miseri hominesque pecusque iuvenci;
<ermold_nigel. Ludow. 3.348>	Res quoque nulla latet, nec latuere doli.
<ermold_nigel. Ludow. 3.349>	Nulla palude salus, nec dumis abdita servant
<ermold_nigel. Ludow. 3.350>	Claustra viros; Francus undique vastat opes.
<ermold_nigel. Ludow. 3.351>	Ecclesias, ut Caesar eis testatur, amabant;
<ermold_nigel. Ludow. 3.352>	Caetera flammivomis tecta dedere focis.
<ermold_nigel. Ludow. 3.353>	Sed tamen in campis Francis occurrere apertis
<ermold_nigel. Ludow. 3.354>	Nulla fides; bellum, Britto superbe, fugis.
<ermold_nigel. Ludow. 3.355>	Per dumosa procul, felicum per densa reposti
<ermold_nigel. Ludow. 3.356>	Apparent rari, proelia voce gerunt.
<ermold_nigel. Ludow. 3.357>	Ut folium veniente gelu cadit arbore querna,
<ermold_nigel. Ludow. 3.358>	Ut pluvia autumno rosque calente die:
<ermold_nigel. Ludow. 3.359>	Haud aliter miseri complebant strage ferarum
<ermold_nigel. Ludow. 3.360>	Brittones lustra, sive paludis agros.
<ermold_nigel. Ludow. 3.361>	Bella per angustos agitabant inproba calles,
<ermold_nigel. Ludow. 3.362>	Aedibus inclusi proelia nulla dabant.
<ermold_nigel. Ludow. 3.363>	Iam, Murmane, tuae passim peragrantur harenae,
<ermold_nigel. Ludow. 3.364>	Avia lustra patent, atque superba domus.
<ermold_nigel. Ludow. 3.365>	Interea Murman dumosis vallibus instans,
<ermold_nigel. Ludow. 3.366>	Acer equos agitat, armaque nota capit.
<ermold_nigel. Ludow. 3.367>	Affaturque suos laetus, proprioque superba
<ermold_nigel. Ludow. 3.368>	Pectore verba dabat increpitatque diu:
<ermold_nigel. Ludow. 3.369>	"Vos servate domum, coniunx, proles, famulique
<ermold_nigel. Ludow. 3.370>	Haud timidi vestras frondigerasque casas,
<ermold_nigel. Ludow. 3.371>	Ast ego cum paucis, quo tutior agmina lustrem,
<ermold_nigel. Ludow. 3.372>	Illuc ire paro, concomitando viris.
<ermold_nigel. Ludow. 3.373>	Credo quod indutus praeda spoliisque refertus
<ermold_nigel. Ludow. 3.374>	Ad mea tecta celer memet equo referam."
<ermold_nigel. Ludow. 3.375>	Armat equum, semet, fidos armatque sodales,
<ermold_nigel. Ludow. 3.376>	Ambas missilibus armat et ipse manus,
<ermold_nigel. Ludow. 3.377>	Scandit equum velox, stimulis praefigit acutis
<ermold_nigel. Ludow. 3.378>	Frena tenens; giros dat quadrupes varios.
<ermold_nigel. Ludow. 3.379>	Et salit ante fores, potus praegrandia vasa
<ermold_nigel. Ludow. 3.380>	Ferre iubet solito, suscipit, atque bibit.
<ermold_nigel. Ludow. 3.381>	Coniugis amplexus, prolis, famulosque per omnes
<ermold_nigel. Ludow. 3.382>	More petit hilaris, oscula lenta dabat.
<ermold_nigel. Ludow. 3.383>	Tum manibus crebro crispans astile profatur:
<ermold_nigel. Ludow. 3.384>	"Coniunx, aure cape quae tibi verba dabo.
<ermold_nigel. Ludow. 3.385>	Lanceolas, quas cernis", ait, "manibusque reflexat
<ermold_nigel. Ludow. 3.386>	Murman, amata, tuus laetus equo residens:
<ermold_nigel. Ludow. 3.387>	Si mihi certa fides, Francorum sanguine tinctas
<ermold_nigel. Ludow. 3.388>	Aspicies hodie me redeunte domum.
<ermold_nigel. Ludow. 3.389>	Credo quod incassum nullam Murmanis, amata,
<ermold_nigel. Ludow. 3.390>	Dextera mittet; ave, femina amata, vale."
<ermold_nigel. Ludow. 3.391>	His dictis celerans silvis se condit apricis,
<ermold_nigel. Ludow. 3.392>	Ebrius, infelix te, Hludowice, petens.
<ermold_nigel. Ludow. 3.393>	Hortatur socios firmato pectore in arma;
<ermold_nigel. Ludow. 3.394>	Ire iuvat, cuncti Martis amore ruunt:
<ermold_nigel. Ludow. 3.395>	"Cernitis, o iuvenes, Francorum exercitus omnes
<ermold_nigel. Ludow. 3.396>	Vastat agros, homines, et pecus omne trahit.
<ermold_nigel. Ludow. 3.397>	O patriae virtus, o quondam fama parentum
<ermold_nigel. Ludow. 3.398>	Nobilis, heu frustra iam memorata pudet.
<ermold_nigel. Ludow. 3.399>	Cernitis en miseros silvis confidere cives,
<ermold_nigel. Ludow. 3.400>	Nec campis audent hostibus arma dare.
<ermold_nigel. Ludow. 3.401>	Nusquam tuta fides, ubi nunc promissa per annum
<ermold_nigel. Ludow. 3.402>	Dextera? nunc Francos nullus adire volet.
<ermold_nigel. Ludow. 3.403>	En late regnant, laetique furuntque trahuntque
<ermold_nigel. Ludow. 3.404>	Munera Brittonum tanta parata diu.
<ermold_nigel. Ludow. 3.405>	Si fortuna foret, possim quo cernere regem,
<ermold_nigel. Ludow. 3.406>	Namque sibi ferrum missile forte darem,
<ermold_nigel. Ludow. 3.407>	Proque tributali haec ferrea dona dedissem,
<ermold_nigel. Ludow. 3.408>	Oblitusque mei pergerem in arma celer.
<ermold_nigel. Ludow. 3.409>	Memet sponte mea morti dare nempe iuvaret
<ermold_nigel. Ludow. 3.410>	Pro patriae laude, proque salute soli."
<ermold_nigel. Ludow. 3.411>	Olli respondit quidam socia arma secutus,
<ermold_nigel. Ludow. 3.412>	Vera canens nimium, non tamen apta sibi:
<ermold_nigel. Ludow. 3.413>	"O rex, vana cadunt tristi de pectore verba,
<ermold_nigel. Ludow. 3.414>	Plus reticenda valent, quam recinenda modo.
<ermold_nigel. Ludow. 3.415>	Milia multa vides Francorum plana tenere,
<ermold_nigel. Ludow. 3.416>	Innumeri silvae lustra per alta ruunt.
<ermold_nigel. Ludow. 3.417>	Rex idem vario stipatus milite celsus
<ermold_nigel. Ludow. 3.418>	Tutus iter tutum per tua rura gerit.
<ermold_nigel. Ludow. 3.419>	Eheu, gens nimium quadrum diffusa per orbem,
<ermold_nigel. Ludow. 3.420>	Imperiis cuius subditur omnis homo.
<ermold_nigel. Ludow. 3.421>	Si, Murmane, placet, raros, quos cernis euntes,
<ermold_nigel. Ludow. 3.422>	Persequere: ad regem tendere nulla fides."
<ermold_nigel. Ludow. 3.423>	Ille caput volvens, tandemque profatur, et infit:
<ermold_nigel. Ludow. 3.424>	"Certa canis nempe, non placitura tamen".
<ermold_nigel. Ludow. 3.425>	Non caruere genae lacrimis, non corda dolore;
<ermold_nigel. Ludow. 3.426>	In varias partes mens male sana ruit.
<ermold_nigel. Ludow. 3.427>	Mox quoque in adversos sese dedit ocius hostes;
<ermold_nigel. Ludow. 3.428>	Terga ferit, ferro pectora lata forat,
<ermold_nigel. Ludow. 3.429>	Nunc huc, nunc illuc armis furit ante paratis,
<ermold_nigel. Ludow. 3.430>	More parentis agens nunc fugit, atque redit.
<ermold_nigel. Ludow. 3.431>	Turba subulcorum iam Murmanis icta furore
<ermold_nigel. Ludow. 3.432>	Multa iacet passim, opilioque miser;
<ermold_nigel. Ludow. 3.433>	Qualiter ursa rapax catulos amissa novellos,
<ermold_nigel. Ludow. 3.434>	Per rus, per silvas itque reditque fremens.
<ermold_nigel. Ludow. 3.435>	Coslus erat quidam Francisco germine natus,
<ermold_nigel. Ludow. 3.436>	Non tamen e primo, nec generosa manus.
<ermold_nigel. Ludow. 3.437>	Francus erat tantum, fama minus antea notus,
<ermold_nigel. Ludow. 3.438>	Postea cui nomen dextera celsa dedit.
<ermold_nigel. Ludow. 3.439>	Hunc Murmanus agens procul aspicit, ocius et mox
<ermold_nigel. Ludow. 3.440>	Fisus equo contra fervidus ire parat.
<ermold_nigel. Ludow. 3.441>	Nec minus ille quidem fidis confisus in armis,
<ermold_nigel. Ludow. 3.442>	Hunc celerando petit, acer uterque nimis.
<ermold_nigel. Ludow. 3.443>	Protinus hunc Murman verbis conpellat acerbis:
<ermold_nigel. Ludow. 3.444>	"France, tibi primo haec mea dona dabo.
<ermold_nigel. Ludow. 3.445>	Haec servata tibi iam dudum munera constant,
<ermold_nigel. Ludow. 3.446>	Quae tamen accipiens post memor esto mei."
<ermold_nigel. Ludow. 3.447>	Hoc dicens, ferrum vibrans longe et iacit hastam;
<ermold_nigel. Ludow. 3.448>	Ille sagax clipei hanc procul egit ope.
<ermold_nigel. Ludow. 3.449>	Coslus ad haec, armis animo praestantior atque,
<ermold_nigel. Ludow. 3.450>	Exultans verbis haec tulit ore suo:
<ermold_nigel. Ludow. 3.451>	"Britto superbe, tuae suscepi munera dextrae:
<ermold_nigel. Ludow. 3.452>	Nunc decet accipias, qualia Francus habet."
<ermold_nigel. Ludow. 3.453>	Calcibus adstringens ferratis cornipedem mox
<ermold_nigel. Ludow. 3.454>	Murman in adversum concitus ire facit:
<ermold_nigel. Ludow. 3.455>	"Non hoc missilibus certandum est tempore parvis!"
<ermold_nigel. Ludow. 3.456>	Cuspide Francisco tempora lata forat.
<ermold_nigel. Ludow. 3.457>	Ille caput ferro seu cetera membra parato
<ermold_nigel. Ludow. 3.458>	Vestierat; Francus sed tamen arte ferit.
<ermold_nigel. Ludow. 3.459>	Concidit ad terram confixus cuspide Murman,
<ermold_nigel. Ludow. 3.460>	Tristis et invitus corpore pressat humum.
<ermold_nigel. Ludow. 3.461>	Coslus equo cedens stricto caput abstulit ense,
<ermold_nigel. Ludow. 3.462>	Vitaque cum gemitu mox fugit acta procul.
<ermold_nigel. Ludow. 3.463>	Murmanis ante comes Coslum percussit eundem,
<ermold_nigel. Ludow. 3.464>	Victor et incautus, eheu! Cosle, peris,
<ermold_nigel. Ludow. 3.465>	Cosli namque puer, domini praevinctus amore,
<ermold_nigel. Ludow. 3.466>	Actutum latera perforat hostis acris.
<ermold_nigel. Ludow. 3.467>	Ille dolens plaga puerum confixit eundem;
<ermold_nigel. Ludow. 3.468>	Alter ab alterius vulnere flexus obit.
<ermold_nigel. Ludow. 3.469>	Quatuor hi campo certabant Marte superbo:
<ermold_nigel. Ludow. 3.470>	Victori et victo sors fuit una quidem".
<ermold_nigel. Ludow. 3.471>	Interea castris paulum crebrescit et auras
<ermold_nigel. Ludow. 3.472>	Fama replet tenues, gesta novella canens;
<ermold_nigel. Ludow. 3.473>	Scilicet infestum Murman cecidisse superbum
<ermold_nigel. Ludow. 3.474>	Sorte sua, castris fertur inesse caput.
<ermold_nigel. Ludow. 3.475>	Circumfusa ruit Francorum hinc inde caterva,
<ermold_nigel. Ludow. 3.476>	Visendi studio laetificata satis.
<ermold_nigel. Ludow. 3.477>	Mox caput affertur collo tenus ense revulsum,
<ermold_nigel. Ludow. 3.478>	Sanguine foedatum absque decore suo.
<ermold_nigel. Ludow. 3.479>	Witchar adesse iubent, prorsus orantque referri,
<ermold_nigel. Ludow. 3.480>	Vera an falsa canant, eligat ipse, rogant.
<ermold_nigel. Ludow. 3.481>	Is caput extemplo latice perfundit, et ornat
<ermold_nigel. Ludow. 3.482>	Pectine; cognovit mox quoque iussa sibi.
<ermold_nigel. Ludow. 3.483>	"Murmanis hoc caput est," inquit, "mihi credite cuncti;
<ermold_nigel. Ludow. 3.484>	Cervix ista mihi sat bene nota manet".
<ermold_nigel. Ludow. 3.485>	Caesar at ipse pius telluri more cadaver
<ermold_nigel. Ludow. 3.486>	Inponi miserans pro pietate iubet.
<ermold_nigel. Ludow. 3.487>	Corpora Francorum mandantur namque sepulcro
<ermold_nigel. Ludow. 3.488>	More pio, hymnis munere rite datis.
<ermold_nigel. Ludow. 3.489>	Altera fama furit Brittonum lustra pererrans,
<ermold_nigel. Ludow. 3.490>	Voce tonat: "Regem sors tulit atra nimis.
<ermold_nigel. Ludow. 3.491>	Heu miseri cives concurrite, Caesaris almi
<ermold_nigel. Ludow. 3.492>	Quaerere iura decet, dum modo vita datur.
<ermold_nigel. Ludow. 3.493>	Murman noster obit Francisco cuspide tactus,
<ermold_nigel. Ludow. 3.494>	Credulus en nimium coniugis alloquiis!"
<ermold_nigel. Ludow. 3.495>	Regia frena petunt Brittones namque coacti,
<ermold_nigel. Ludow. 3.496>	Iam sobolesque genus Murmanis omne venit.
<ermold_nigel. Ludow. 3.497>	Mox Hludowicus ovans recipit Brittonica iura,
<ermold_nigel. Ludow. 3.498>	Dat ius, datque fidem; pax requiesque datur.
<ermold_nigel. Ludow. 3.499>	Inde deo grates victor persolvit opimas,
<ermold_nigel. Ludow. 3.500>	Imperio sociat perdita regna diu.
<ermold_nigel. Ludow. 3.501>	Laetus at inde redit Caesar, paucisque relictis
<ermold_nigel. Ludow. 3.502>	Ardua regna petit, auxiliante deo.
<ermold_nigel. Ludow. 3.503>	Legati interea, quos dudum miserat orbi
<ermold_nigel. Ludow. 3.504>	Caesar, ut ecclesiae cresceret almus honor,
<ermold_nigel. Ludow. 3.505>	Iussa patrata pii, perfectisque ordine rebus,
<ermold_nigel. Ludow. 3.506>	Undique conveniunt, orsa parata ferunt.
<ermold_nigel. Ludow. 3.507>	Urbes innumeras, seu castra monastica cuncta
<ermold_nigel. Ludow. 3.508>	Canonicosque greges seu, Benedicte, tuos,
<ermold_nigel. Ludow. 3.509>	Rite peragrantes, Caesar quo maximus illis
<ermold_nigel. Ludow. 3.510>	Iusserat, adveniunt, haec quoque dicta canunt:
<ermold_nigel. Ludow. 3.511>	"Multa, favente deo, vestroque labore fideli
<ermold_nigel. Ludow. 3.512>	Vidimus ornata sive peracta pie,
<ermold_nigel. Ludow. 3.513>	Rebus et exemplis, cunctoque ex ordine cultu
<ermold_nigel. Ludow. 3.514>	Currere directo tramite, dante deo;
<ermold_nigel. Ludow. 3.515>	Plurima namque minus, neglectis rebus et actu,
<ermold_nigel. Ludow. 3.516>	Offitiumque minus currere rite dei.
<ermold_nigel. Ludow. 3.517>	Quis tamen obnixe vestri sub pondere verbi
<ermold_nigel. Ludow. 3.518>	Iussimus, implerent ordine quisque suo;
<ermold_nigel. Ludow. 3.519>	Mensurasque sibi vestro moderamine dantes,
<ermold_nigel. Ludow. 3.520>	Quis valeant semper pergere iure viam,
<ermold_nigel. Ludow. 3.521>	Sive etiam librum, quem patrum vestra potestas
<ermold_nigel. Ludow. 3.522>	Dogmate decerpsit, atque peregit ope,
<ermold_nigel. Ludow. 3.523>	Urbibus et castris, sexus quod eget uterque,
<ermold_nigel. Ludow. 3.524>	Linquimus, adfantes: "Haec legitate viri".
<ermold_nigel. Ludow. 3.525>	Illum pastor amat placide, grex sedulus illum
<ermold_nigel. Ludow. 3.526>	Perlegit, hunc semper sedula turba colit.
<ermold_nigel. Ludow. 3.527>	Illic inveniunt iuvenesque senesque magistri
<ermold_nigel. Ludow. 3.528>	Quid teneant, doceant, quicquid amore colant.
<ermold_nigel. Ludow. 3.529>	Addimus ast, Caesar: post Christi tempora nostri,
<ermold_nigel. Ludow. 3.530>	Cum prius ecclesia crevit in orbe sacra,
<ermold_nigel. Ludow. 3.531>	(Vera quidem canimus) nullius tempore regis
<ermold_nigel. Ludow. 3.532>	Creverat ecclesia, seu decus atque fides,
<ermold_nigel. Ludow. 3.533>	Temporibus vestris ut nunc, miserante tonante,
<ermold_nigel. Ludow. 3.534>	Crescit amore dei, sive decore sui.
<ermold_nigel. Ludow. 3.535>	Dextera vestra facit cunctos procul esse nocentes,
<ermold_nigel. Ludow. 3.536>	Protegit et famulos dextera vestra pios;
<ermold_nigel. Ludow. 3.537>	Munia vestra docent quicquid docuere priores,
<ermold_nigel. Ludow. 3.538>	Et facis assidue haec recolere ipse tuis.
<ermold_nigel. Ludow. 3.539>	Terribilis torvis, pius et mansuetus alumnis,
<ermold_nigel. Ludow. 3.540>	Inque tuis meritis mundus habundat ope."
<ermold_nigel. Ludow. 3.541>	Reddidit ast illis Caesar mox pectore grates,
<ermold_nigel. Ludow. 3.542>	Munificis donis munerat hos pariter.
<ermold_nigel. Ludow. 3.543>	Mos erat antiquus Francorum semper, et instat,
<ermold_nigel. Ludow. 3.544>	Dumque manebit, erit gentis honorque decus,
<ermold_nigel. Ludow. 3.545>	Ut quicumque fidem regi servare perennem
<ermold_nigel. Ludow. 3.546>	Abnegat ingenio, munere sive dolo,
<ermold_nigel. Ludow. 3.547>	Aut cupit in regem, sobolem, seu sceptra misellus
<ermold_nigel. Ludow. 3.548>	Arte inferre aliquid, quae sonat absque fide,
<ermold_nigel. Ludow. 3.549>	Tum si frater adest, qui se super haec quoque dicat,
<ermold_nigel. Ludow. 3.550>	Tunc decet ut bello certet uterque fero
<ermold_nigel. Ludow. 3.551>	Regibus et Francis coram, cunctoque senatu;
<ermold_nigel. Ludow. 3.552>	Detestatur enim Francia hocce nefas.
<ermold_nigel. Ludow. 3.553>	Namque fuit dictus quidam Bero nomine quondam,
<ermold_nigel. Ludow. 3.554>	Dives opum nimium, prae - quoque sive - potens,
<ermold_nigel. Ludow. 3.555>	Qui Parchinonam Carolo tribuente tenebat,
<ermold_nigel. Ludow. 3.556>	Temporibus multis credita iura regens;
<ermold_nigel. Ludow. 3.557>	Hunc super infestans alius, cui Sanilo nomen
<ermold_nigel. Ludow. 3.558>	Propria terra dedit, alteruterque Gothus;
<ermold_nigel. Ludow. 3.559>	Hic venit ad regem, coram populoque senatu
<ermold_nigel. Ludow. 3.560>	Verba nefanda canit, quae Bero cuncta negat.
<ermold_nigel. Ludow. 3.561>	Prosiliunt pariter, pedibus volvuntur honestis,
<ermold_nigel. Ludow. 3.562>	Atque precantur eis Martia tela dari.
<ermold_nigel. Ludow. 3.563>	Tum Bero primus ait: "Caesar, pietatis amore
<ermold_nigel. Ludow. 3.564>	Deprecor, ut liceat ista negare mihi.
<ermold_nigel. Ludow. 3.565>	More tamen nostro liceat residere caballum,
<ermold_nigel. Ludow. 3.566>	Armaque ferre mea." Saepius ista rogat.
<ermold_nigel. Ludow. 3.567>	Caesar ait: "Francis hanc rem finire licebit:
<ermold_nigel. Ludow. 3.568>	Sic fas, sicque decet, nosque iubemus idem."
<ermold_nigel. Ludow. 3.569>	Iudicioque dato Francorum ex more vetusto
<ermold_nigel. Ludow. 3.570>	Arma parant, trepidi currere in arma volunt.
<ermold_nigel. Ludow. 3.571>	Caesar amore dei paucis conpellat eosdem,
<ermold_nigel. Ludow. 3.572>	Certa canens illis pro pietate sua.
<ermold_nigel. Ludow. 3.573>	"Quisquis", ait, "vestrum mihi quippe fatebitur ultro
<ermold_nigel. Ludow. 3.574>	Delicti istius protinus esse reum,
<ermold_nigel. Ludow. 3.575>	Errorem miserans donabo, et cuncta remittam
<ermold_nigel. Ludow. 3.576>	Debita peccati, vinctus amore dei.
<ermold_nigel. Ludow. 3.577>	Credite namque, meis praestat parere suadellis,
<ermold_nigel. Ludow. 3.578>	Quam fera pestiferi proelia Martis agi."
<ermold_nigel. Ludow. 3.579>	Ast illi celeres iterumque iterumque precantur:
<ermold_nigel. Ludow. 3.580>	"Bella placent nobis; bella parentur enim!"
<ermold_nigel. Ludow. 3.581>	Caesar eis sapiens, Francorum iura facessant,
<ermold_nigel. Ludow. 3.582>	Praecipit; ast illi, haud mora, iussa colunt.
<ermold_nigel. Ludow. 3.583>	Est locus insignis regali proximus aulae,
<ermold_nigel. Ludow. 3.584>	Fama sui late, quae vocitatur Aquis,
<ermold_nigel. Ludow. 3.585>	Marmore praecinctus lapidum sive aggere septus,
<ermold_nigel. Ludow. 3.586>	Consitus arboribus, quo viret herba recens;
<ermold_nigel. Ludow. 3.587>	At fluvius medium praelambit gurgite lento,
<ermold_nigel. Ludow. 3.588>	Hunc volucres variae incolitantque ferae.
<ermold_nigel. Ludow. 3.589>	Quando placet regi, paucis comitantibus illuc
<ermold_nigel. Ludow. 3.590>	Venandi studio saepius ingreditur,
<ermold_nigel. Ludow. 3.591>	Figere cornigerum praegrandia corpora ferro
<ermold_nigel. Ludow. 3.592>	Cervorum, aut dammas percutere atque capras,
<ermold_nigel. Ludow. 3.593>	Seu glatie stringente solum sub tempore brumae,
<ermold_nigel. Ludow. 3.594>	Unguigeris volucres exagitare capis:
<ermold_nigel. Ludow. 3.595>	Ergo illuc veniunt tremuli Bero, Sanilo necnon;
<ermold_nigel. Ludow. 3.596>	Cornipedum resident corpora magna viri,
<ermold_nigel. Ludow. 3.597>	Scuta gerunt dorso, manibusque astilia portant,
<ermold_nigel. Ludow. 3.598>	Exspectant signum regis ab arce dari,
<ermold_nigel. Ludow. 3.599>	Quos sequitur propius regalis turba virorum,
<ermold_nigel. Ludow. 3.600>	Regali iussu scuta gerendo simul,
<ermold_nigel. Ludow. 3.601>	Ut si quis socium gladio percusserit, illi
<ermold_nigel. Ludow. 3.602>	More pio eripiant, mortis ab ore trahant.
<ermold_nigel. Ludow. 3.603>	Mox Gundoldus adest, feretrum de more paratum
<ermold_nigel. Ludow. 3.604>	Ducere postque iubet, ut fuerat solitus.
<ermold_nigel. Ludow. 3.605>	Annuitur solio, mox illi bella lacessunt
<ermold_nigel. Ludow. 3.606>	Arte nova Francis antea nota minus,
<ermold_nigel. Ludow. 3.607>	Et iaciunt hastas, mucronibus insuper actis
<ermold_nigel. Ludow. 3.608>	Proelia temptabant irrita more suo.
<ermold_nigel. Ludow. 3.609>	Iam Bero figit equum, giros dare cornipedes mox
<ermold_nigel. Ludow. 3.610>	Incipit, atque fugit prata per ampla celer.
<ermold_nigel. Ludow. 3.611>	Ille sequi simulat, tandem dimittit habenas,
<ermold_nigel. Ludow. 3.612>	Et ferit ense: ille se canit esse reum.
<ermold_nigel. Ludow. 3.613>	Concurrunt iuvenes validi, fessumque Beronem
<ermold_nigel. Ludow. 3.614>	Eripiunt morti Caesareo monitu.
<ermold_nigel. Ludow. 3.615>	Miratur Gundoldus enim, feretrumque remittit
<ermold_nigel. Ludow. 3.616>	Absque onere tectis, venerat unde, suum.
<ermold_nigel. Ludow. 3.617>	Caesar ei vitam tribuit, tribuitque salutem,
<ermold_nigel. Ludow. 3.618>	Et miserans proprias cessit habere dapes.
<ermold_nigel. Ludow. 3.619>	O pietas inmensa nimis! peccamina laxat,
<ermold_nigel. Ludow. 3.620>	Cedit opes, vitam cedit habere reis.
<ermold_nigel. Ludow. 3.621>	Haec eadem pietas, posco atque reposco fidelis,
<ermold_nigel. Ludow. 3.622>	Memet Pippino reddat opima pio.
<ermold_nigel. Ludow. 3.623>	Iam, Benedicte, tuum complesti ex ordine cursum,
<ermold_nigel. Ludow. 3.624>	Servastique fidem, Paulus ut ore tonat.
<ermold_nigel. Ludow. 3.625>	Nunc paradisiaca residens laetanter in aula
<ermold_nigel. Ludow. 3.626>	Aequivocum sequeris, quem hic imitatus eras.
<ermold_nigel. Ludow. 3.627>	Tertius in vestro finem tenet ecce libellus
<ermold_nigel. Ludow. 3.628>	Nomine, ut Ermoldi sis memor, alme, tui!

<ermold_nigel. Ludow. 4.1>	Cura pii passim gliscebat denique regis,
<ermold_nigel. Ludow. 4.2>	Francorumque fides creverat usque polos,
<ermold_nigel. Ludow. 4.3>	Undique collectim gentes populique fluebant
<ermold_nigel. Ludow. 4.4>	Cernere christicolam Caesaris atque fidem.
<ermold_nigel. Ludow. 4.5>	Gens erat interea, antiquum cui perfidus anguis
<ermold_nigel. Ludow. 4.6>	Liquerat errorem, sustuleratque deum,
<ermold_nigel. Ludow. 4.7>	Quae pagana diu cultus servabat iniquos,
<ermold_nigel. Ludow. 4.8>	Pro factore colens idola vana suo,
<ermold_nigel. Ludow. 4.9>	Proque deo Neptunus erat, Christi retinebat
<ermold_nigel. Ludow. 4.10>	Iuppiter orsa locum cui sacra cuncta dabant.
<ermold_nigel. Ludow. 4.11>	Hi populi porro veteri cognomine Deni
<ermold_nigel. Ludow. 4.12>	Ante vocabantur et vocitantur adhuc;
<ermold_nigel. Ludow. 4.13>	Nort- quoque Francisco dicuntur nomine -manni,
<ermold_nigel. Ludow. 4.14>	Veloces, agiles, armigerique nimis.
<ermold_nigel. Ludow. 4.15>	Ipse quidem populus late pernotus habetur,
<ermold_nigel. Ludow. 4.16>	Lintre dapes quaerit, incolitatque mare;
<ermold_nigel. Ludow. 4.17>	Pulcher adest facie, vultuque statuque decorus,
<ermold_nigel. Ludow. 4.18>	Unde genus Francis adfore fama refert.
<ermold_nigel. Ludow. 4.19>	Victus amore dei generisque misertus aviti,
<ermold_nigel. Ludow. 4.20>	Temptat et hos Caesar lucrificare deo.
<ermold_nigel. Ludow. 4.21>	Indoluitque diu, nullo monitante, perisse
<ermold_nigel. Ludow. 4.22>	Tot gentis populos, totque greges domini.
<ermold_nigel. Ludow. 4.23>	Consilio accepto quaerit, quem mitteret illuc
<ermold_nigel. Ludow. 4.24>	Quaerere lucra dei perdita tanta diu.
<ermold_nigel. Ludow. 4.25>	Mittitur ad hoc opus Remensis episcopus Ebo,
<ermold_nigel. Ludow. 4.26>	Quo faciente queant credere nempe deo.
<ermold_nigel. Ludow. 4.27>	Nam Hludowicus enim puerum nutrirat eundem,
<ermold_nigel. Ludow. 4.28>	Artibus ingenuis fecerat esse catum.
<ermold_nigel. Ludow. 4.29>	Hunc ergo alloquitur Caesar, verbisque coruscat;
<ermold_nigel. Ludow. 4.30>	Multa canens famulo dat pia iussa suo:
<ermold_nigel. Ludow. 4.31>	"Ito sacer, populum blando sermone ferocem
<ermold_nigel. Ludow. 4.32>	Conpellato prius tempore, sive modo:
<ermold_nigel. Ludow. 4.33>	Est deus in caelo, mundi plasmator et omnis,
<ermold_nigel. Ludow. 4.34>	Quicquid rura tenent, quae mare, quaeque polus.
<ermold_nigel. Ludow. 4.35>	Fecerat hic hominem primum, nostrumque parentem
<ermold_nigel. Ludow. 4.36>	Praeposuit Tempis et, paradise, tuis,
<ermold_nigel. Ludow. 4.37>	Ut sibi serviret laetus per saecula cuncta,
<ermold_nigel. Ludow. 4.38>	Ignarusque mali, dante creante, foret.
<ermold_nigel. Ludow. 4.39>	Sed quia peccavit, cecidit mox; inde nepotum
<ermold_nigel. Ludow. 4.40>	Daemonis invidia mox genus omne cadit.
<ermold_nigel. Ludow. 4.41>	Crevit at inde seges, silvas replevit et arva,
<ermold_nigel. Ludow. 4.42>	Non coluere deum, sed simulacra manus.
<ermold_nigel. Ludow. 4.43>	Diluvii hos rapidis sepelivit denique flustris,
<ermold_nigel. Ludow. 4.44>	Ni pia quos paucos archa redemit aquis.
<ermold_nigel. Ludow. 4.45>	Hinc generosa cohors parvo de semine crevit,
<ermold_nigel. Ludow. 4.46>	Unde deum quidam percoluere suum.
<ermold_nigel. Ludow. 4.47>	Cetera turba quidem, variis infecta venenis,
<ermold_nigel. Ludow. 4.48>	Avia curva petit, idola saeva colens;
<ermold_nigel. Ludow. 4.49>	Ille iterum miserans natum transmisit ad arva,
<ermold_nigel. Ludow. 4.50>	Consortem regni, qui tenet alta poli.
<ermold_nigel. Ludow. 4.51>	Hic hominis mortale suo sociavit honori;
<ermold_nigel. Ludow. 4.52>	Delicto primo liberat hic hominem.
<ermold_nigel. Ludow. 4.53>	Qui mundum salvare valens cum patre potenter,
<ermold_nigel. Ludow. 4.54>	In terris voluit pro pietate mori,
<ermold_nigel. Ludow. 4.55>	In cruce confixus, morti se tradidit ultro,
<ermold_nigel. Ludow. 4.56>	Ut sua militibus regna benigna daret.
<ermold_nigel. Ludow. 4.57>	Hic sedet ad patris sociatus munere dextram,
<ermold_nigel. Ludow. 4.58>	Invitat famulos: "Currite, regna dabo."
<ermold_nigel. Ludow. 4.59>	Hic iubet electis omnes revocare bidentes,
<ermold_nigel. Ludow. 4.60>	Et sacra baptismi munia rite dare.
<ermold_nigel. Ludow. 4.61>	Non aliter caeli quisquam conscendet in aulam,
<ermold_nigel. Ludow. 4.62>	Ni quae iussit agat filius ille dei;
<ermold_nigel. Ludow. 4.63>	Scilicet amissis culturis daemonis atri,
<ermold_nigel. Ludow. 4.64>	Mox sacra baptismi munera percipiat.
<ermold_nigel. Ludow. 4.65>	Ad hanc, Ebo, fidem gentem revocare studeto:
<ermold_nigel. Ludow. 4.66>	Nostra fides haec est, hanc colit ecclesia.
<ermold_nigel. Ludow. 4.67>	Linquere vana decet; sculptis servire metallis
<ermold_nigel. Ludow. 4.68>	Heu scelus est homini, qui ratione viget.
<ermold_nigel. Ludow. 4.69>	Iuppiter aut Neptunus eos, vel quemque sequuntur,
<ermold_nigel. Ludow. 4.70>	Quid iuvat, aut manibus sculpta metalla suis?
<ermold_nigel. Ludow. 4.71>	Vana colunt miseri, surdis mutisque precantur
<ermold_nigel. Ludow. 4.72>	Daemonibusque litant debita danda deo.
<ermold_nigel. Ludow. 4.73>	Non pecudum placare deum fas sanguine nostrum;
<ermold_nigel. Ludow. 4.74>	Pluris amat hominis vota benigna pius.
<ermold_nigel. Ludow. 4.75>	Iam satis errori tempus tribuere profano,
<ermold_nigel. Ludow. 4.76>	Cultibus inlicitis cedere tempus adest.
<ermold_nigel. Ludow. 4.77>	Ultima labentis hos iam vocat hora diei,
<ermold_nigel. Ludow. 4.78>	Vinetis domini portio restat adhuc.
<ermold_nigel. Ludow. 4.79>	Otia lenta decet iam nunc quoque rumpere, dum lux
<ermold_nigel. Ludow. 4.80>	Alma, licet homini quaerere dumque deum,
<ermold_nigel. Ludow. 4.81>	Ne nox atra cadens miseros conprendat inertes
<ermold_nigel. Ludow. 4.82>	Tradat et ignicomis ilico rite focis.
<ermold_nigel. Ludow. 4.83>	Tu, sacer Ebo, tamen perlectis accipe biblis,
<ermold_nigel. Ludow. 4.84>	Testamenta novi dogmatis ac veteris;
<ermold_nigel. Ludow. 4.85>	Hoc de fonte sacro fer pocula dulcia primo,
<ermold_nigel. Ludow. 4.86>	Quis haustis recolant dogmata vera dei.
<ermold_nigel. Ludow. 4.87>	Aspera dede locis mox convenientibus, atque
<ermold_nigel. Ludow. 4.88>	Nosse queant ... hactenus orsa colunt.
<ermold_nigel. Ludow. 4.89>	His breviter regem nostris de partibus Herold
<ermold_nigel. Ludow. 4.90>	Adgredere, et dictis nostra referto sibi.
<ermold_nigel. Ludow. 4.91>	Nos pietate dei pariter nostraeque fidei
<ermold_nigel. Ludow. 4.92>	Dogmate conpuncti, haec sibi dicta damus:
<ermold_nigel. Ludow. 4.93>	"Consiliis modo si mavult parere benignis,
<ermold_nigel. Ludow. 4.94>	Suscipiat nostra pectore verba pio.
<ermold_nigel. Ludow. 4.95>	Pro dolor, accelerans errorem linquat avitum
<ermold_nigel. Ludow. 4.96>	Poscimus, et Christo det pia vota pio,
<ermold_nigel. Ludow. 4.97>	Offerat atque deo semet promptissimus ipsum,
<ermold_nigel. Ludow. 4.98>	Cuius factura est, quique creavit eum.
<ermold_nigel. Ludow. 4.99>	Monstra nefanda procul, seu Iuppiter horridus absit,
<ermold_nigel. Ludow. 4.100>	Neptunum linquat, ecclesiamque colat.
<ermold_nigel. Ludow. 4.101>	Dona salutaris capiat de fonte sacrato,
<ermold_nigel. Ludow. 4.102>	Atque crucem Christi frontibus, opto, ferat.
<ermold_nigel. Ludow. 4.103>	Non, sua regna mihi ut cedant, hoc consulo, credat,
<ermold_nigel. Ludow. 4.104>	Sed quo plasma dei lucrificare queam.
<ermold_nigel. Ludow. 4.105>	Si cupit, ad nostras concurrat concitus arces,
<ermold_nigel. Ludow. 4.106>	Percipiat vero fonte lavacra dei.
<ermold_nigel. Ludow. 4.107>	Insuper ablutus, dapibus iuvatus et armis,
<ermold_nigel. Ludow. 4.108>	Mox sua regna petens vivat amore dei.
<ermold_nigel. Ludow. 4.109>	Haec nos vera fides, divina iussa tonantis
<ermold_nigel. Ludow. 4.110>	Dicere quippe monent, quae volo perficere."
<ermold_nigel. Ludow. 4.111>	Mox iubet Ebonem donari munere magno,
<ermold_nigel. Ludow. 4.112>	"Vade, deus tecum," induperator ait.
<ermold_nigel. Ludow. 4.113>	Nuncius interea Brittonum a parte rebellum
<ermold_nigel. Ludow. 4.114>	Ecce venit solito, nuncia saeva refert.
<ermold_nigel. Ludow. 4.115>	Scilicet infectum quod nuper Caesar ad illos
<ermold_nigel. Ludow. 4.116>	Firmarat pignus, insuper atque fidem.
<ermold_nigel. Ludow. 4.117>	Accitis populis, armis quoque rite paratis,
<ermold_nigel. Ludow. 4.118>	Illuc Caesar ovans concitus ire parat,
<ermold_nigel. Ludow. 4.119>	Francia cuncta ruit, veniunt gentesque subactae,
<ermold_nigel. Ludow. 4.120>	Et, Pippine, tua parte venire paras.
<ermold_nigel. Ludow. 4.121>	Divisit populum ternis sub partibus omnem,
<ermold_nigel. Ludow. 4.122>	Ductoresque dedit, ordinat et proceres.
<ermold_nigel. Ludow. 4.123>	Partem unam aequivoco belli committit, et una
<ermold_nigel. Ludow. 4.124>	Matfridum sociat, milia multa simul;
<ermold_nigel. Ludow. 4.125>	Pippino regi Huc Helisacharque potentes
<ermold_nigel. Ludow. 4.126>	Iunguntur, numero cetera turba caret;
<ermold_nigel. Ludow. 4.127>	Agmen ovans Caesar medium sibi vindicat ipse
<ermold_nigel. Ludow. 4.128>	Belliger, et sapiens ordine bella movet.
<ermold_nigel. Ludow. 4.129>	Hos Lantpertus agit, hos ducit in agmina Matfrid,
<ermold_nigel. Ludow. 4.130>	Et, Hludowice puer, bella paterna geris.
<ermold_nigel. Ludow. 4.131>	Pippin sive sui et Francorum mixta caterva
<ermold_nigel. Ludow. 4.132>	Arma ferunt, vastant undique gentis honos.
<ermold_nigel. Ludow. 4.133>	Caesar agens Francos, per calles dirigit amplos;
<ermold_nigel. Ludow. 4.134>	Regmina Brittonum sic peragrata patent.
<ermold_nigel. Ludow. 4.135>	Huc egomet scutum humeris ensemque revinctum
<ermold_nigel. Ludow. 4.136>	Gessi, sed nemo me feriente dolet.
<ermold_nigel. Ludow. 4.137>	Pippin hoc aspiciens risit, miratur, et infit:
<ermold_nigel. Ludow. 4.138>	"Cede armis, frater; litteram amato magis!"
<ermold_nigel. Ludow. 4.139>	Tunc peragrant agros, silvas tremulasque paludes,
<ermold_nigel. Ludow. 4.140>	Vastatur populus, et pecus omne perit.
<ermold_nigel. Ludow. 4.141>	Ducuntur capti miseri, moriuntur et armis;
<ermold_nigel. Ludow. 4.142>	Tandem reliquiae Caesaris arma petunt.
<ermold_nigel. Ludow. 4.143>	Caesar namque duces custodes ponit opimos;
<ermold_nigel. Ludow. 4.144>	Si cupiant, nequeunt bella movere magis.
<ermold_nigel. Ludow. 4.145>	Victor at inde pius Caesar remeavit, et omnes
<ermold_nigel. Ludow. 4.146>	Victores Franci mox sua tecta petunt.
<ermold_nigel. Ludow. 4.147>	Ebo sacer dudum Nortmannica regna peragrans,
<ermold_nigel. Ludow. 4.148>	Munia clara dabat nominis apta dei.
<ermold_nigel. Ludow. 4.149>	Iam, Herolde, tuas praesul pervenerat arces,
<ermold_nigel. Ludow. 4.150>	Et tua de Christi dogmate corda replet.
<ermold_nigel. Ludow. 4.151>	Ille dei monitis, regis quoque credere verbis
<ermold_nigel. Ludow. 4.152>	Coeperat, et populum praedicat ipse suum.
<ermold_nigel. Ludow. 4.153>	"Credo", sacer, "dictis, tantum si gesta sequantur,
<ermold_nigel. Ludow. 4.154>	Perge," ait, "ad regem: haec sibi dicta refer.
<ermold_nigel. Ludow. 4.155>	Cernere namque placet Francorum regna, fidemque
<ermold_nigel. Ludow. 4.156>	Caesaris, arma, dapes, christicolumque decus,
<ermold_nigel. Ludow. 4.157>	Culturamque dei, cui servit cuncta potestas,
<ermold_nigel. Ludow. 4.158>	Ut canis, atque fides firmiter alma tenet.
<ermold_nigel. Ludow. 4.159>	Tum mihi si vester, recinis quem dogmate, Christus
<ermold_nigel. Ludow. 4.160>	Cedat opem voti, protinus acta dabo.
<ermold_nigel. Ludow. 4.161>	Di quoque serventur, quorum sacravimus aras,
<ermold_nigel. Ludow. 4.162>	Usque dei possim visere templa tui.
<ermold_nigel. Ludow. 4.163>	Si deus ille tuus nostris praefertur honore,
<ermold_nigel. Ludow. 4.164>	Et valet oranti munera plura dare,
<ermold_nigel. Ludow. 4.165>	Linquere causa monet, Christo parere iuvabit,
<ermold_nigel. Ludow. 4.166>	Sculptaque flammivomis ferre metalla focis".
<ermold_nigel. Ludow. 4.167>	Munera ferre iubet, donat quoque munere sacrum,
<ermold_nigel. Ludow. 4.168>	Qualia Denorum rus quoque habere valet.
<ermold_nigel. Ludow. 4.169>	Ebo redit gaudens, lucrisque propheta futuris
<ermold_nigel. Ludow. 4.170>	Aestuat, et regi vota placenda refert,
<ermold_nigel. Ludow. 4.171>	Qualiter Heroldus, Denorum rector opimus,
<ermold_nigel. Ludow. 4.172>	Sacra lavacra dei suscipienda petat.
<ermold_nigel. Ludow. 4.173>	Caesar at inde pius grates persolvit opimas
<ermold_nigel. Ludow. 4.174>	Cunctipatri domino, qui dedit omne bonum,
<ermold_nigel. Ludow. 4.175>	Et iubet extemplo imperii per iura subacti
<ermold_nigel. Ludow. 4.176>	Omnibus obnixe solvere vota deo,
<ermold_nigel. Ludow. 4.177>	Scilicet ut Christus, qui mundum sanguine totum
<ermold_nigel. Ludow. 4.178>	Salvavit, redimat hos quoque ab hoste malo.
<ermold_nigel. Ludow. 4.179>	Engilin- ipse pius placido tunc tramite -heim
<ermold_nigel. Ludow. 4.180>	Advolat induperans coniuge cum, sobole.
<ermold_nigel. Ludow. 4.181>	Est locus ille situs rapidi prope flumina Rheni,
<ermold_nigel. Ludow. 4.182>	Ornatus variis cultibus et dapibus,
<ermold_nigel. Ludow. 4.183>	Quo domus ampla patet centum perfixa columnis,
<ermold_nigel. Ludow. 4.184>	Quo reditus varii tectaque multimoda,
<ermold_nigel. Ludow. 4.185>	Mille aditus, reditus, millenaque claustra domorum,
<ermold_nigel. Ludow. 4.186>	Acta magistrorum artificumque manu.
<ermold_nigel. Ludow. 4.187>	Templa dei summi constant operata metallo,
<ermold_nigel. Ludow. 4.188>	Aerati postes, aurea hostiola,
<ermold_nigel. Ludow. 4.189>	Inclita gesta dei, series memoranda virorum,
<ermold_nigel. Ludow. 4.190>	Pictura insigni quo relegenda patent.
<ermold_nigel. Ludow. 4.191>	Ut primo, ponente deo, pars laeva recenset,
<ermold_nigel. Ludow. 4.192>	Incolitant homines te, paradise, novi;
<ermold_nigel. Ludow. 4.193>	Inscia corda mali serpens ut perfidus Aevae
<ermold_nigel. Ludow. 4.194>	Temptat, ut illa virum tangit, ut ipse cibum,
<ermold_nigel. Ludow. 4.195>	Ut domino veniente tegunt se tegmine ficus,
<ermold_nigel. Ludow. 4.196>	Ut pro peccatis iam coluere solum,
<ermold_nigel. Ludow. 4.197>	Frater ob invidiam fratrem pro munere primo
<ermold_nigel. Ludow. 4.198>	Perculit, haud gladio, sed manibus miseris.
<ermold_nigel. Ludow. 4.199>	Inde per innumeros pergit pictura sequaces,
<ermold_nigel. Ludow. 4.200>	Ordine sive modo dogmata prisca refert.
<ermold_nigel. Ludow. 4.201>	Utque latex totum merito diffusus in orbem
<ermold_nigel. Ludow. 4.202>	Crevit, et ad finem traxit ut omne genus;
<ermold_nigel. Ludow. 4.203>	Ut miserante deo paucos subvexerat archa,
<ermold_nigel. Ludow. 4.204>	Et corvi meritum, sive, columba, tuum.
<ermold_nigel. Ludow. 4.205>	Inde Habrahae sobolisque suae, pinguntur et acta
<ermold_nigel. Ludow. 4.206>	Ioseph seu fratrum, et Pharaonis opus;
<ermold_nigel. Ludow. 4.207>	Liberat ut populum Aegypto iam munere Moyses,
<ermold_nigel. Ludow. 4.208>	Ut perit Aegyptus, Israel utque meat,
<ermold_nigel. Ludow. 4.209>	Et lex dante deo geminis descripta tabellis,
<ermold_nigel. Ludow. 4.210>	Flumina de rupe, deque volucre cibus;
<ermold_nigel. Ludow. 4.211>	Et promissa diu quo redditur hospita tellus,
<ermold_nigel. Ludow. 4.212>	Ut Hiesus populo dux bonus extiterat.
<ermold_nigel. Ludow. 4.213>	Iamque prophetarum, regum praemagna caterva
<ermold_nigel. Ludow. 4.214>	Pingitur, acta simul et celebrata nitent,
<ermold_nigel. Ludow. 4.215>	Et Davidis opus, Salomonis et acta potentis,
<ermold_nigel. Ludow. 4.216>	Templaque divino aedificata opere;
<ermold_nigel. Ludow. 4.217>	Inde duces populi quales quantique fuere,
<ermold_nigel. Ludow. 4.218>	Atque sacerdotum culmina seu procerum.
<ermold_nigel. Ludow. 4.219>	Altera pars retinet Christi vitalia gesta,
<ermold_nigel. Ludow. 4.220>	Quae terris missus a genitore dedit;
<ermold_nigel. Ludow. 4.221>	Angelus ut primo Mariae delapsus ad aures,
<ermold_nigel. Ludow. 4.222>	Utque Maria sonat: "Ecce puella dei."
<ermold_nigel. Ludow. 4.223>	Nascitur ut Christus, sacris longe ante prophetis
<ermold_nigel. Ludow. 4.224>	Notus, et e pannis volvitur utque deus.
<ermold_nigel. Ludow. 4.225>	Ut pia pastores capiunt mox iussa tonantis,
<ermold_nigel. Ludow. 4.226>	Cernere moxque deum quo meruere magi,
<ermold_nigel. Ludow. 4.227>	Ut furit Herodes, Christum succedere credens,
<ermold_nigel. Ludow. 4.228>	Perculit ut pueros qui meruere mori,
<ermold_nigel. Ludow. 4.229>	Ut fugit Aegypto Ioseph, puerumque reportat,
<ermold_nigel. Ludow. 4.230>	Crevit ut ipse puer, subditus utque fuit;
<ermold_nigel. Ludow. 4.231>	Ut baptizari voluit, qui venerat omnes
<ermold_nigel. Ludow. 4.232>	Sanguine salvare, qui periere diu;
<ermold_nigel. Ludow. 4.233>	More hominis ut tanta tulit ieiunia Christus,
<ermold_nigel. Ludow. 4.234>	Ut temptatorem perculit arte suum;
<ermold_nigel. Ludow. 4.235>	Ut pia per mundum docuit mox munia patris,
<ermold_nigel. Ludow. 4.236>	Reddidit infirmis munia prisca pius.
<ermold_nigel. Ludow. 4.237>	Mortua quin etiam ut reparavit corpora vitae,
<ermold_nigel. Ludow. 4.238>	Daemonis arma tulit, expulit utque procul;
<ermold_nigel. Ludow. 4.239>	Discipulo ut tradente fero saevoque popello,
<ermold_nigel. Ludow. 4.240>	More hominis voluit ut deus ipse mori;
<ermold_nigel. Ludow. 4.241>	Ut surgens propriis apparuit ipse ministris,
<ermold_nigel. Ludow. 4.242>	Utque polos palam scandit, et arva regit.
<ermold_nigel. Ludow. 4.243>	His est aula dei picturis arte referta,
<ermold_nigel. Ludow. 4.244>	Pleniter artifici rite polita manu.
<ermold_nigel. Ludow. 4.245>	Regia namque domus late persculpta nitescit,
<ermold_nigel. Ludow. 4.246>	Et canit ingenio maxima gesta virum,
<ermold_nigel. Ludow. 4.247>	Cyri gesta canit, nec non et tempore Nini
<ermold_nigel. Ludow. 4.248>	Proelia multimoda duraque facta nimis.
<ermold_nigel. Ludow. 4.249>	Hic videas fluvio regis saevire furorem,
<ermold_nigel. Ludow. 4.250>	Vindicat ut cari denique funus equi;
<ermold_nigel. Ludow. 4.251>	Deinc mulieris ovans infelix prenderat arva,
<ermold_nigel. Ludow. 4.252>	Sanguinis utre caput ponitur inde suum.
<ermold_nigel. Ludow. 4.253>	Impia nec Falaris reticentur gesta nefandi,
<ermold_nigel. Ludow. 4.254>	Utque truces populos hic necat arte fera.
<ermold_nigel. Ludow. 4.255>	Ut Pyrillus ei quidam, faber aeris et auri,
<ermold_nigel. Ludow. 4.256>	Iungitur, et Falari cum impietate miser
<ermold_nigel. Ludow. 4.257>	Aere celer taurum nimio fabrivit honore,
<ermold_nigel. Ludow. 4.258>	Truderet ut hominis quo pia membra ferus;
<ermold_nigel. Ludow. 4.259>	Moxque tyrannus eum tauri conclusit in alvo,
<ermold_nigel. Ludow. 4.260>	Arsque dedit mortem ut artificique suo.
<ermold_nigel. Ludow. 4.261>	Romulus et Remus Romae ut fundamina ponunt,
<ermold_nigel. Ludow. 4.262>	Perculit ut fratrem impius ille suum;
<ermold_nigel. Ludow. 4.263>	Hannibal ut bellis semper persuetus iniquis,
<ermold_nigel. Ludow. 4.264>	Lumine privatus ut fuit ipse suo;
<ermold_nigel. Ludow. 4.265>	Ut quoque Alexander bello sibi vindicat orbem,
<ermold_nigel. Ludow. 4.266>	Ut Romana manus crevit et usque polum.
<ermold_nigel. Ludow. 4.267>	Parte alia tecti mirantur gesta paterna,
<ermold_nigel. Ludow. 4.268>	Atque piae fidei proximiora magis.
<ermold_nigel. Ludow. 4.269>	Caesareis actis Romanae sedis opimae
<ermold_nigel. Ludow. 4.270>	Iunguntur Franci gestaque mira simul.
<ermold_nigel. Ludow. 4.271>	Constantinus uti Romam dimittit amore,
<ermold_nigel. Ludow. 4.272>	Constantinopolim construit ipse sibi.
<ermold_nigel. Ludow. 4.273>	Theodosius felix illuc depictus habetur,
<ermold_nigel. Ludow. 4.274>	Actis praeclaris addita gesta suis.
<ermold_nigel. Ludow. 4.275>	Hinc Carolus primus Frisonum Marte magister
<ermold_nigel. Ludow. 4.276>	Pingitur, et secum grandia gesta manus;
<ermold_nigel. Ludow. 4.277>	Hinc, Pippine, micas, Aquitanis iura remittens,
<ermold_nigel. Ludow. 4.278>	Et regno socias, Marte favente, tuo;
<ermold_nigel. Ludow. 4.279>	Et Carolus sapiens vultus praetendit apertos,
<ermold_nigel. Ludow. 4.280>	Fertque coronatum stemmate rite caput;
<ermold_nigel. Ludow. 4.281>	Hinc Saxona cohors contra stat, proelia temptat,
<ermold_nigel. Ludow. 4.282>	Ille ferit, domitat, ad sua iura trahit.
<ermold_nigel. Ludow. 4.283>	His aliisque actis clare locus ille nitescit,
<ermold_nigel. Ludow. 4.284>	Pascitur et visu, cernere quosque iuvat.
<ermold_nigel. Ludow. 4.285>	Illic ergo pius Caesar dat iura subactis,
<ermold_nigel. Ludow. 4.286>	More suo regni rite revolvit opus;
<ermold_nigel. Ludow. 4.287>	Ecce volant centum per Rheni flumina puppes,
<ermold_nigel. Ludow. 4.288>	Velaque candidolis consociata modis,
<ermold_nigel. Ludow. 4.289>	Denorum populis oneratae munere, nec non
<ermold_nigel. Ludow. 4.290>	Heroldum regem prima carina vehit,
<ermold_nigel. Ludow. 4.291>	Te, Hludowice, petens. Debetur hoc tibi munus,
<ermold_nigel. Ludow. 4.292>	Qui facis ecclesiae crescere rite decus.
<ermold_nigel. Ludow. 4.293>	Iamque propinquabant ripae, portumque tenebant;
<ermold_nigel. Ludow. 4.294>	Caesar ab excelsa haec prospicit arce pius,
<ermold_nigel. Ludow. 4.295>	Matfridumque iubet, iuvenum comitante caterva,
<ermold_nigel. Ludow. 4.296>	Ocius occurrat pro pietate viris.
<ermold_nigel. Ludow. 4.297>	Mittit equos faleris multos ostroque paratos,
<ermold_nigel. Ludow. 4.298>	Qui revehant homines ad sua tecta novos.
<ermold_nigel. Ludow. 4.299>	Francisco subvectus equo Heroldus adibat,
<ermold_nigel. Ludow. 4.300>	Coniunx atque domus cuncta venire parat.
<ermold_nigel. Ludow. 4.301>	Caesar eum gaudens celsa suscepit ab aula,
<ermold_nigel. Ludow. 4.302>	Ordinat expensas, distribuitque dapes.
<ermold_nigel. Ludow. 4.303>	Heroldus regem adclinis affatur opimum,
<ermold_nigel. Ludow. 4.304>	Incipit ore sua vota referre prior:
<ermold_nigel. Ludow. 4.305>	"Caesar opime, tuas quae res me vexit ad arces,
<ermold_nigel. Ludow. 4.306>	Meque, domumque meam, et genus omne simul,
<ermold_nigel. Ludow. 4.307>	Incipiam narrare, iubet si vestra potestas,
<ermold_nigel. Ludow. 4.308>	Caesareis promptus auribus atque canam.
<ermold_nigel. Ludow. 4.309>	Namque diu patrum sectatus iura priorum,
<ermold_nigel. Ludow. 4.310>	More mei generis hactenus usque tuli,
<ermold_nigel. Ludow. 4.311>	Et mea sacra meis semper dis atque deabus
<ermold_nigel. Ludow. 4.312>	Persolvi supplex, et pia vota dedi,
<ermold_nigel. Ludow. 4.313>	Scilicet ut horum suffragia regna paterna
<ermold_nigel. Ludow. 4.314>	Servarent, populum, praedia sive lares,
<ermold_nigel. Ludow. 4.315>	Auferrentque famem, seu noxia cuncta potenter
<ermold_nigel. Ludow. 4.316>	Abstraherentque darent prospera cuncta suis.
<ermold_nigel. Ludow. 4.317>	Ebo sacer vester, dudum Nortmannica rura
<ermold_nigel. Ludow. 4.318>	Ingrediens, aliter praedicat atque probat.
<ermold_nigel. Ludow. 4.319>	Namque canit caeli terraeque marisque creantem
<ermold_nigel. Ludow. 4.320>	Esse deum verum, quem decet omne decus.
<ermold_nigel. Ludow. 4.321>	Qui geminos homines luti de fomite primo
<ermold_nigel. Ludow. 4.322>	Fecerat, unde genus crevit in orbe virum;
<ermold_nigel. Ludow. 4.323>	Ille deus summus natum transmisit in arva,
<ermold_nigel. Ludow. 4.324>	De cuius latere sanguis et unda fluit.
<ermold_nigel. Ludow. 4.325>	Haec lavit mundum miserans mox crimine ab omni,
<ermold_nigel. Ludow. 4.326>	Atque renascenti caelica regna dedit.
<ermold_nigel. Ludow. 4.327>	Filius ille dei Christus vocitatur Iesus,
<ermold_nigel. Ludow. 4.328>	Cuius crisma beat nunc genus omne pium.
<ermold_nigel. Ludow. 4.329>	Hunc nisi confessus fuerit quisque esse tonantem,
<ermold_nigel. Ludow. 4.330>	Et pia baptismi munera suscipiat,
<ermold_nigel. Ludow. 4.331>	Tartarei invitus properabit ad ima profundi,
<ermold_nigel. Ludow. 4.332>	Quo male daemonibus consociandus erit.
<ermold_nigel. Ludow. 4.333>	Ast quicumque cupit caeli conscendere sedem,
<ermold_nigel. Ludow. 4.334>	Quo manet omne bonum, et procul omne malum,
<ermold_nigel. Ludow. 4.335>	Iam fateatur, eum verum esse deumque hominemque,
<ermold_nigel. Ludow. 4.336>	Expurget necnon corpora fonte sacro,
<ermold_nigel. Ludow. 4.337>	In patris, et nati, seu nomine flaminis almi
<ermold_nigel. Ludow. 4.338>	Membra salutiferis ter quoque mundet aquis.
<ermold_nigel. Ludow. 4.339>	Hic deus est unus, quamvis sint nomina trina,
<ermold_nigel. Ludow. 4.340>	Par honor atque decus et fuit, est, quoque erit.
<ermold_nigel. Ludow. 4.341>	Cetera, quae manibus constant praeficta, metalla
<ermold_nigel. Ludow. 4.342>	Idola vana vocat praesul, et esse nihil.
<ermold_nigel. Ludow. 4.343>	Hanc mihi Caesar amans praesul sanctissimus Ebo
<ermold_nigel. Ludow. 4.344>	Esse fidem vestram censuit ore suo;
<ermold_nigel. Ludow. 4.345>	Cuius ego exemplo verbis recreatus honestis,
<ermold_nigel. Ludow. 4.346>	Credo deum verum, respuo sculpta manus.
<ermold_nigel. Ludow. 4.347>	Idcirco ad vestrum properavi remige regnum,
<ermold_nigel. Ludow. 4.348>	Ut mihi vestra fides consociata foret."
<ermold_nigel. Ludow. 4.349>	Caesar ad haec: "Herolde, tibi quae poscis amice
<ermold_nigel. Ludow. 4.350>	Rite dabo, et grates inde rependo deo.
<ermold_nigel. Ludow. 4.351>	Quo miserante diu sectatus iussa celidri,
<ermold_nigel. Ludow. 4.352>	Cristicolam tandem poscis adire fidem.
<ermold_nigel. Ludow. 4.353>	Ecce parate", iubet, "cuncti concurrite", Caesar,
<ermold_nigel. Ludow. 4.354>	"Munera baptismi rite parare decet,
<ermold_nigel. Ludow. 4.355>	Candidolas vestes quales gestare decebit
<ermold_nigel. Ludow. 4.356>	Cristicolis, fontes, crismaque, seu latices."
<ermold_nigel. Ludow. 4.357>	Ordine his gestis, sacris quoque rite paratis,
<ermold_nigel. Ludow. 4.358>	Caesar et Heroldus tecta sacrata petunt.
<ermold_nigel. Ludow. 4.359>	Caesar honore dei Heroldum suscepit ab undis,
<ermold_nigel. Ludow. 4.360>	Vestibus albidulis ornat et ipse manu;
<ermold_nigel. Ludow. 4.361>	Iudith reginam Heroldi pulcra induperatrix
<ermold_nigel. Ludow. 4.362>	Fonte levat sacro, vestibus atque tegit;
<ermold_nigel. Ludow. 4.363>	Hlutharius Caesar, Hludowici filius almi,
<ermold_nigel. Ludow. 4.364>	Heroldi natum sustulit a latice;
<ermold_nigel. Ludow. 4.365>	Regis honoratos proceres relevantque decorant,
<ermold_nigel. Ludow. 4.366>	Ast alios plures turba levavit aquis.
<ermold_nigel. Ludow. 4.367>	O Hludowice, deo quantas das, magne, catervas!
<ermold_nigel. Ludow. 4.368>	Quantus odor Christo te faciente meat!
<ermold_nigel. Ludow. 4.369>	Haec tibi lucra diu, princeps, servata manebunt;
<ermold_nigel. Ludow. 4.370>	Abstrahis ore lupi, quae facis esse dei.
<ermold_nigel. Ludow. 4.371>	Vestibus albatus Herold, seu corde renatus,
<ermold_nigel. Ludow. 4.372>	Iam patris eximii candida tecta subit.
<ermold_nigel. Ludow. 4.373>	Caesar ei celsus praegrandia munera donat,
<ermold_nigel. Ludow. 4.374>	Qualia Francorum gignere rura valent,
<ermold_nigel. Ludow. 4.375>	Consertam clamidem gemmis seu murice rubro,
<ermold_nigel. Ludow. 4.376>	Aureus in gyro quam quoque limbus arat.
<ermold_nigel. Ludow. 4.377>	Dat lateri insignem Caesar, quem gesserat, ensem,
<ermold_nigel. Ludow. 4.378>	Aurea quem comunt cingula rite data.
<ermold_nigel. Ludow. 4.379>	Aurea mox geminos constringunt vincla lacertos,
<ermold_nigel. Ludow. 4.380>	Foemora gemmatus balteus eius obit;
<ermold_nigel. Ludow. 4.381>	Et caput insigni donatur rite corona,
<ermold_nigel. Ludow. 4.382>	Perstringuntque pedes aurea plectra suos;
<ermold_nigel. Ludow. 4.383>	Aurea per dorsum resplendent tegmina latum,
<ermold_nigel. Ludow. 4.384>	Ornanturque manus tegmine candidulo.
<ermold_nigel. Ludow. 4.385>	Munera praeterea matronae regia Iudith
<ermold_nigel. Ludow. 4.386>	Congrua namque dedit, gratificumque decus,
<ermold_nigel. Ludow. 4.387>	Scilicet ex auro tunicam gemmisque rigentem,
<ermold_nigel. Ludow. 4.388>	Conficit ast qualem arte Minerva sua;
<ermold_nigel. Ludow. 4.389>	Aurea vitta caput gemmis redimita coronat,
<ermold_nigel. Ludow. 4.390>	Atque monile tegit pectora grande nova,
<ermold_nigel. Ludow. 4.391>	Flexilis obtorti per collum it circulus auri,
<ermold_nigel. Ludow. 4.392>	Armillaeque tenent brachia femineae;
<ermold_nigel. Ludow. 4.393>	Foemora lenta tegunt auro gemmisque peracta
<ermold_nigel. Ludow. 4.394>	Cingula, dorsa tegit aurea cappa suum.
<ermold_nigel. Ludow. 4.395>	Nec minus interea Hluttharius ornat amore
<ermold_nigel. Ludow. 4.396>	Heroldi natum vestibus aurigeris.
<ermold_nigel. Ludow. 4.397>	Caetera namque cohors Francisco more paratur,
<ermold_nigel. Ludow. 4.398>	Vestimenta sibi Caesar amore dedit.
<ermold_nigel. Ludow. 4.399>	Interea missarum aderant iam sacra parata,
<ermold_nigel. Ludow. 4.400>	More vocat signum ad culmina sacra homines.
<ermold_nigel. Ludow. 4.401>	Tecta nitent vario clero repleta corusco,
<ermold_nigel. Ludow. 4.402>	Ordine mirifico vernat amoena domus;
<ermold_nigel. Ludow. 4.403>	Turba sacerdotum Clementis dogmate constat,
<ermold_nigel. Ludow. 4.404>	Levitaeque micant ordine namque pii.
<ermold_nigel. Ludow. 4.405>	Theuto chorum cleri disponit rite canentum,
<ermold_nigel. Ludow. 4.406>	Adhalliutus adest, fertque manu ferulam,
<ermold_nigel. Ludow. 4.407>	Percutit instantesque, viam componit honore
<ermold_nigel. Ludow. 4.408>	Caesaris et procerum, coniugis et sobolis.
<ermold_nigel. Ludow. 4.409>	Atria Caesar ovans per lata petebat in aulam,
<ermold_nigel. Ludow. 4.410>	Sedulus officiis adfore saepe sacris;
<ermold_nigel. Ludow. 4.411>	Resplendens auro nimium gemmisque refulgens,
<ermold_nigel. Ludow. 4.412>	Innixus famulis laetus abibat iter.
<ermold_nigel. Ludow. 4.413>	Hilduinus habet dextram, Helisacharque sinistram
<ermold_nigel. Ludow. 4.414>	Sustentat; Gerung pergit at ipse prior,
<ermold_nigel. Ludow. 4.415>	Virgam more gerit, servans vestigia regis,
<ermold_nigel. Ludow. 4.416>	Aurea cuius habet quippe corona caput.
<ermold_nigel. Ludow. 4.417>	Hluthariusque pius, Heroldus et ipse togatus
<ermold_nigel. Ludow. 4.418>	Pone sequuntur eos, muneribusque micant.
<ermold_nigel. Ludow. 4.419>	Ante patrem pulcher Carolus puer inclitus auro
<ermold_nigel. Ludow. 4.420>	Laetus abit, plantis marmora pulsat ovans.
<ermold_nigel. Ludow. 4.421>	Iudith interea regali munere fulta
<ermold_nigel. Ludow. 4.422>	Procedit, renitens munere mirifico,
<ermold_nigel. Ludow. 4.423>	Quam proceres gemini summo comitantur honore,
<ermold_nigel. Ludow. 4.424>	Matfridus sive Huc consociando gradum,
<ermold_nigel. Ludow. 4.425>	Atque coronati dominam venerantur honestam;
<ermold_nigel. Ludow. 4.426>	Vestibus auratis celsus uterque micat.
<ermold_nigel. Ludow. 4.427>	Heroldi sequitur propius quam denique coniunx,
<ermold_nigel. Ludow. 4.428>	Induperatricis munere laeta piae.
<ermold_nigel. Ludow. 4.429>	Et Fridugisus abit, sequitur quem discipulorum
<ermold_nigel. Ludow. 4.430>	Turba sagax, candens vestibus atque fide.
<ermold_nigel. Ludow. 4.431>	Ordine composito sequitur deinc caetera pubes,
<ermold_nigel. Ludow. 4.432>	Vestibus ornata munere Caesareo.
<ermold_nigel. Ludow. 4.433>	Caesar ut ecclesiam gressu pervenit honesto,
<ermold_nigel. Ludow. 4.434>	Exposcit votis more suo dominum.
<ermold_nigel. Ludow. 4.435>	Mox tuba Theutonis clare dat rite boatum,
<ermold_nigel. Ludow. 4.436>	Quam sequitur clerus protinus atque chori.
<ermold_nigel. Ludow. 4.437>	Miratur Herold, coniunx mirantur et omnes,
<ermold_nigel. Ludow. 4.438>	Proles et socii, culmina tanta dei,
<ermold_nigel. Ludow. 4.439>	Mirantur clerum, mirantur denique templum,
<ermold_nigel. Ludow. 4.440>	Atque sacerdotes officiumque pium;
<ermold_nigel. Ludow. 4.441>	Regis praecipue mirantur praemia magni,
<ermold_nigel. Ludow. 4.442>	Imperiis cuius currere tanta vident.
<ermold_nigel. Ludow. 4.443>	Dic, Herolde, precor iam nunc, quam pluris amabis
<ermold_nigel. Ludow. 4.444>	Celse, fidem regis, an tua sculpta nequam?
<ermold_nigel. Ludow. 4.445>	Ferque fabrita focis auri argentique metalla,
<ermold_nigel. Ludow. 4.446>	Et tibi sive tuis inde paretur honos.
<ermold_nigel. Ludow. 4.447>	Si ferrum fuerit, fortassis ad arva colenda
<ermold_nigel. Ludow. 4.448>	Sufficit, et cultros inde fabrire iube;
<ermold_nigel. Ludow. 4.449>	Plus tibi vomer opes telluri infixus habebit,
<ermold_nigel. Ludow. 4.450>	Quam deus ille tibi conferat arte sua.
<ermold_nigel. Ludow. 4.451>	Hic deus est verus, Franci quem Caesar et ipse
<ermold_nigel. Ludow. 4.452>	Rite colunt votis; hunc cole, linque Iovem.
<ermold_nigel. Ludow. 4.453>	De Iove fac ollas nigras furvosque lebetes,
<ermold_nigel. Ludow. 4.454>	Ignem semper ament, auctor ut ipse suus.
<ermold_nigel. Ludow. 4.455>	Neptuno fabricetur aquae gerulus tibi iure
<ermold_nigel. Ludow. 4.456>	Urceus, et laticum semper habebit honos!
<ermold_nigel. Ludow. 4.457>	Interea reverenter opes parabantur heriles,
<ermold_nigel. Ludow. 4.458>	Atque cibi varii multimodumque merum.
<ermold_nigel. Ludow. 4.459>	Pistorum Petrus hinc princeps, hinc Gunzo coquorum
<ermold_nigel. Ludow. 4.460>	Accelerant, mensas ordine more parant.
<ermold_nigel. Ludow. 4.461>	Candida praeponunt niveis mantelia villis,
<ermold_nigel. Ludow. 4.462>	Marmoreo disco disposuere dapes.
<ermold_nigel. Ludow. 4.463>	Hic Cererem solitus, hic carnea dona ministrat;
<ermold_nigel. Ludow. 4.464>	Aurea per discum vasa sedere vides.
<ermold_nigel. Ludow. 4.465>	Nec minus Otho puer pincernis imperat ardens,
<ermold_nigel. Ludow. 4.466>	Praeparat et Bachi munera lenta meri.
<ermold_nigel. Ludow. 4.467>	Cultibus almificis transactis rite verenter,
<ermold_nigel. Ludow. 4.468>	Venerat unde prius, Caesar abire parat
<ermold_nigel. Ludow. 4.469>	Aureus; et coniunx, proles, auratus et omnis
<ermold_nigel. Ludow. 4.470>	Coetus abit, clerus denique candidolus.
<ermold_nigel. Ludow. 4.471>	Inde pius moderando gradum pervenit in aedes,
<ermold_nigel. Ludow. 4.472>	Quo sibi caesareo more parantur opes.
<ermold_nigel. Ludow. 4.473>	Discubuit laetus, lateri Iudith quoque pulcra
<ermold_nigel. Ludow. 4.474>	Iussa, sed et regis basiat ore genu.
<ermold_nigel. Ludow. 4.475>	Hlutarius Caesar, necnon Heroldus et hospes
<ermold_nigel. Ludow. 4.476>	Parte sua resident, rege iubente, thoro.
<ermold_nigel. Ludow. 4.477>	Miranturque dapes Deni, mirantur et arma
<ermold_nigel. Ludow. 4.478>	Caesaris, et famulos, et puerile decus.
<ermold_nigel. Ludow. 4.479>	Ille dies laetus Francis Denisque renatis
<ermold_nigel. Ludow. 4.480>	Namque fuit merito, post recolendus erit.
<ermold_nigel. Ludow. 4.481>	Alter namque dies primo veniebat Eoo,
<ermold_nigel. Ludow. 4.482>	Cedunt astra polo, sole calescit humus;
<ermold_nigel. Ludow. 4.483>	Venatum ire parat Caesar Francique solentes,
<ermold_nigel. Ludow. 4.484>	Et secum Heroldum Caesar abire iubet.
<ermold_nigel. Ludow. 4.485>	Insula propter adest, Rheni quoque gurgite cincta,
<ermold_nigel. Ludow. 4.486>	Quo viret herba recens et nemus umbriferum;
<ermold_nigel. Ludow. 4.487>	Illuc quippe ferae multae variaeque fuerunt,
<ermold_nigel. Ludow. 4.488>	Et late silvis turba iacebat iners.
<ermold_nigel. Ludow. 4.489>	Hanc quoque complerunt venantum hinc inde manipli,
<ermold_nigel. Ludow. 4.490>	Atque molosorum magna caterva simul.
<ermold_nigel. Ludow. 4.491>	Caesar veloci residens terit arva caballo,
<ermold_nigel. Ludow. 4.492>	Wito pharetratus cui comes ibat equo;
<ermold_nigel. Ludow. 4.493>	Plurima turba fluit iuvenum, necnon puerorum,
<ermold_nigel. Ludow. 4.494>	Inter Hluttharius quos celer ibat equo;
<ermold_nigel. Ludow. 4.495>	Atque simul Deni, necnon Heroldus et hospes,
<ermold_nigel. Ludow. 4.496>	Spectandi studio huc quoque laetus adest.
<ermold_nigel. Ludow. 4.497>	Iam pia scandit equum Iudith pulcherrima coniunx
<ermold_nigel. Ludow. 4.498>	Caesaris, ornata comptaque mirifice,
<ermold_nigel. Ludow. 4.499>	Quam proceres summi dominam, seu turba potentum
<ermold_nigel. Ludow. 4.500>	Praeterit et sequitur regis honore pii.
<ermold_nigel. Ludow. 4.501>	Iam nemus omne sonat crebris latratibus ictus,
<ermold_nigel. Ludow. 4.502>	Hinc hominum voces, hinc tuba crebra furit;
<ermold_nigel. Ludow. 4.503>	Dissiliuntque ferae, fugiuntque per aspera dumi,
<ermold_nigel. Ludow. 4.504>	Nec fuga subsidio, nec nemus estque latex.
<ermold_nigel. Ludow. 4.505>	Inter cornigeros cecidit quoque dammula cervos,
<ermold_nigel. Ludow. 4.506>	Dentifer ipse cadit cuspide fixus aper.
<ermold_nigel. Ludow. 4.507>	Caesar laetus enim dat corpora multa ferarum
<ermold_nigel. Ludow. 4.508>	Ipse neci, propria perculit atque manu;
<ermold_nigel. Ludow. 4.509>	Hluthariusque celer florens, fretusque iuventa
<ermold_nigel. Ludow. 4.510>	Percutit ursorum corpora multa manu.
<ermold_nigel. Ludow. 4.511>	Caetera turba virum passim per prata trucidat
<ermold_nigel. Ludow. 4.512>	Diversi generis multimodasque feras.
<ermold_nigel. Ludow. 4.513>	Forte canum infestante fugit damella caterva
<ermold_nigel. Ludow. 4.514>	Per nemus umbriferum, perque salicta salit;
<ermold_nigel. Ludow. 4.515>	Ecce locum, quo turba potens et Caesera Iudith
<ermold_nigel. Ludow. 4.516>	Constiterant, Carolus cum quibus ipse puer,
<ermold_nigel. Ludow. 4.517>	Praeterit instanter, pedibus spes constat in ipsis;
<ermold_nigel. Ludow. 4.518>	Ni fuga subsidium conferat, ecce perit.
<ermold_nigel. Ludow. 4.519>	Quam puer aspiciens Carolus cupit ecce parentis
<ermold_nigel. Ludow. 4.520>	More sequi, precibus postulat acer equum;
<ermold_nigel. Ludow. 4.521>	Arma rogat cupidus, pharetram celeresque sagittas,
<ermold_nigel. Ludow. 4.522>	Et cupit ire sequax, ut pater ipse solet.
<ermold_nigel. Ludow. 4.523>	Ingeminatque preces precibus; sed pulcra creatrix
<ermold_nigel. Ludow. 4.524>	Ire vetat, voto nec dat habere viam.
<ermold_nigel. Ludow. 4.525>	Ni pedagogus eum teneat materque volentem,
<ermold_nigel. Ludow. 4.526>	More puer pueri iam volet ire pedes.
<ermold_nigel. Ludow. 4.527>	Pergunt ast alii iuvenes, capiuntque fugacem
<ermold_nigel. Ludow. 4.528>	Bestiolam, inlaesam mox puero revehunt.
<ermold_nigel. Ludow. 4.529>	Arma aevo tenero tunc convenientia sumit,
<ermold_nigel. Ludow. 4.530>	Perculit atque ferae terga tremenda puer.
<ermold_nigel. Ludow. 4.531>	Hunc puerile decus hinc inde frequentat et ambit,
<ermold_nigel. Ludow. 4.532>	Hunc patris virtus, nomen et ornat avi,
<ermold_nigel. Ludow. 4.533>	Qualis Apollo micat gradiens per culmina Deli,
<ermold_nigel. Ludow. 4.534>	Latonae matri gaudia magna ferens.
<ermold_nigel. Ludow. 4.535>	Iam pater eximius Caesar seu caetera pubes
<ermold_nigel. Ludow. 4.536>	Venatu gravidi tecta subire parant;
<ermold_nigel. Ludow. 4.537>	Sed tamen in medio nemoris viridantia claustra
<ermold_nigel. Ludow. 4.538>	Iudith prudenter construit, atque tegit
<ermold_nigel. Ludow. 4.539>	Vimine praeraso nec non et tonsile buxo,
<ermold_nigel. Ludow. 4.540>	Palleolis cingit linteolisque tegit,
<ermold_nigel. Ludow. 4.541>	Atque pio regi viridanti ruris in herba
<ermold_nigel. Ludow. 4.542>	Ipsa sedile parat, ordinat atque dapes.
<ermold_nigel. Ludow. 4.543>	Mox manibus lotis Caesar seu pulcra iugalis
<ermold_nigel. Ludow. 4.544>	Aurato ecce thoro discubuere simul.
<ermold_nigel. Ludow. 4.545>	Hlutharius pulcher, Heroldus et hospes amatus
<ermold_nigel. Ludow. 4.546>	Accumbunt mensae, rege iubente pio.
<ermold_nigel. Ludow. 4.547>	Caetera gramineo residet nam rure iuventus,
<ermold_nigel. Ludow. 4.548>	Per nemus umbriferum corpora lassa fovet.
<ermold_nigel. Ludow. 4.549>	Pinguia tosta ferunt iuvenes mox exta ferarum;
<ermold_nigel. Ludow. 4.550>	Caesareis dapibus mixta ferina coit.
<ermold_nigel. Ludow. 4.551>	Aufugit acta fames dapibus; dant pocula buccis,
<ermold_nigel. Ludow. 4.552>	Pellitur atque sitis ipsa liquore pio,
<ermold_nigel. Ludow. 4.553>	Laetificatque bonus mox pectora fortia Bacchus:
<ermold_nigel. Ludow. 4.554>	Laetanter repetunt aulica tecta viri.
<ermold_nigel. Ludow. 4.555>	Aulai ut venere, fovent mox corda Lyeo,
<ermold_nigel. Ludow. 4.556>	Et vespertinis pergitur officiis.
<ermold_nigel. Ludow. 4.557>	His quoque transactis solito digneque verenter
<ermold_nigel. Ludow. 4.558>	Inde palatinas iam subiere domus.
<ermold_nigel. Ludow. 4.559>	Ecce manus iuvenum, venatus munera tollens,
<ermold_nigel. Ludow. 4.560>	Multa fluit, cupiens regis adesse oculis.
<ermold_nigel. Ludow. 4.561>	Milia cervorum praegrandia cornua, nec non
<ermold_nigel. Ludow. 4.562>	Ursorum referunt tergora seu capita,
<ermold_nigel. Ludow. 4.563>	Plurima saetigerum revehunt et corpora aprorum,
<ermold_nigel. Ludow. 4.564>	Capreolos, dammas fert puerile decus.
<ermold_nigel. Ludow. 4.565>	Ille pius praedam famulos partitur in omnes
<ermold_nigel. Ludow. 4.566>	More suo, clero pars quoque magna cadit.
<ermold_nigel. Ludow. 4.567>	Interea Heroldus cum talia cerneret hospes,
<ermold_nigel. Ludow. 4.568>	Multimoda versat pectore consilia.
<ermold_nigel. Ludow. 4.569>	Regia iura videns, stupet imperiumque fidemque,
<ermold_nigel. Ludow. 4.570>	Officiumque dei currere iure suo.
<ermold_nigel. Ludow. 4.571>	Sed tandem incertos tergit de pectore motus,
<ermold_nigel. Ludow. 4.572>	Consiliumque capit, quod deus ipse dedit.
<ermold_nigel. Ludow. 4.573>	Ecce fide plenus, regi haec quoque verba profatur
<ermold_nigel. Ludow. 4.574>	Sponte sua veniens procidit ante pedes:
<ermold_nigel. Ludow. 4.575>	"Caesar opime, dei cultor, rectorque tuorum,
<ermold_nigel. Ludow. 4.576>	Quos tibi cunctipotens contulit, alme, deus,
<ermold_nigel. Ludow. 4.577>	Cerno, quod insignis, paciens, fortisque piusque.
<ermold_nigel. Ludow. 4.578>	Armiger et clemens sis, tribuente deo.
<ermold_nigel. Ludow. 4.579>	Dives opum nimium, nec non largitor egentum,
<ermold_nigel. Ludow. 4.580>	Blandus subiectis atque quietus ades.
<ermold_nigel. Ludow. 4.581>	Omnia virtutum video tibi credita, Caesar,
<ermold_nigel. Ludow. 4.582>	Flumina, sidereo pectora rore madent:
<ermold_nigel. Ludow. 4.583>	Colla iugo Christi en monitans mea vestra subegit
<ermold_nigel. Ludow. 4.584>	Suasio, et aeternis traxit ab usque focis,
<ermold_nigel. Ludow. 4.585>	Deque errore malo memetque domumque subactam
<ermold_nigel. Ludow. 4.586>	Abstulit, et vero pectora fonte replet.
<ermold_nigel. Ludow. 4.587>	Insuper en donis variisque iuvatus et armis,
<ermold_nigel. Ludow. 4.588>	Corde deo plenus, corpus habundat ope.
<ermold_nigel. Ludow. 4.589>	Talia quis faceret, ni Christi ignitus amore
<ermold_nigel. Ludow. 4.590>	Ingratae plebi munia tanta ferens?
<ermold_nigel. Ludow. 4.591>	Credo quidem, in terris vos nunc caput esse bonorum,
<ermold_nigel. Ludow. 4.592>	Cristicolum imperii rite tenere decus;
<ermold_nigel. Ludow. 4.593>	Idola cuncta mihi ut cedunt pro nomine Christi,
<ermold_nigel. Ludow. 4.594>	Sicque potestates nomine quippe tuo.
<ermold_nigel. Ludow. 4.595>	Cedat iamque potens antiqui gloria saecli,
<ermold_nigel. Ludow. 4.596>	Dum viget imperium, dante tonante, tuum.
<ermold_nigel. Ludow. 4.597>	Forte aliquis aequandus erat tibi munere et armis:
<ermold_nigel. Ludow. 4.598>	Praecellis cunctos sed quoque amore dei.
<ermold_nigel. Ludow. 4.599>	Sed quid agam iam iam? cur me mea verba retardant,
<ermold_nigel. Ludow. 4.600>	Et sermone brevi prodere tanta volo?"
<ermold_nigel. Ludow. 4.601>	Mox manibus iunctis regi se tradidit ultro,
<ermold_nigel. Ludow. 4.602>	Et secum regnum, quod sibi iure fuit.
<ermold_nigel. Ludow. 4.603>	"Suscipe, Caesar", ait, "me nec non regna subacta:
<ermold_nigel. Ludow. 4.604>	Sponte tuis memet confero servitiis!"
<ermold_nigel. Ludow. 4.605>	Caesar at ipse manus manibus suscepit honestis;
<ermold_nigel. Ludow. 4.606>	Iunguntur Francis Denica regna piis.
<ermold_nigel. Ludow. 4.607>	Mox quoque Caesar ovans Francisco more veterno
<ermold_nigel. Ludow. 4.608>	Dat sibi equum nec non, ut solet, arma simul.
<ermold_nigel. Ludow. 4.609>	Festa dies iterum surgit renovata nitescens
<ermold_nigel. Ludow. 4.610>	Francis et Denis concelebrata micat.
<ermold_nigel. Ludow. 4.611>	Interea Caesar Heroldum iamque fidelem
<ermold_nigel. Ludow. 4.612>	Munere donat opum pro pietate sua.
<ermold_nigel. Ludow. 4.613>	Illius ast propter tribuit sibi praedia fines,
<ermold_nigel. Ludow. 4.614>	Et loca vinifera multimodasque dapes,
<ermold_nigel. Ludow. 4.615>	Officiique dei cultum quo rite perornet,
<ermold_nigel. Ludow. 4.616>	Dat sibi Caesar adhuc omnia vasa potens.
<ermold_nigel. Ludow. 4.617>	Ordinibus vero dat vestimenta sacratis,
<ermold_nigel. Ludow. 4.618>	Datque sacerdotes catholicosque libros.
<ermold_nigel. Ludow. 4.619>	Illuc et monachos mittit miserando volentes,
<ermold_nigel. Ludow. 4.620>	Qui revehant populos ad pia regna poli.
<ermold_nigel. Ludow. 4.621>	Munera quanta quidem seu qualia donat habenda,
<ermold_nigel. Ludow. 4.622>	Ingenium vincunt exsuperantque melos.
<ermold_nigel. Ludow. 4.623>	Interea nautae, pelagi qui pignora norant,
<ermold_nigel. Ludow. 4.624>	Stipe rates onerant regificisque cibis;
<ermold_nigel. Ludow. 4.625>	Et iam vela vocant aurae, ventusque morantes
<ermold_nigel. Ludow. 4.626>	Arguit, atque hiemis signa tremenda monet.
<ermold_nigel. Ludow. 4.627>	Navibus aequatis tandem velisque novatis,
<ermold_nigel. Ludow. 4.628>	Cum licitu Heroldus intrat honore ratem,
<ermold_nigel. Ludow. 4.629>	Filius atque nepos ipsius regis in aula
<ermold_nigel. Ludow. 4.630>	Excubiis vigilant, Francica iura colunt.
<ermold_nigel. Ludow. 4.631>	Heroldus dapibus variisque refertus et armis,
<ermold_nigel. Ludow. 4.632>	Per mare fluctivagum propria regna petit.
<ermold_nigel. Ludow. 4.633>	Haec, Hludowice, deo das tu quoque lucra potenti,
<ermold_nigel. Ludow. 4.634>	Et socias regnis inclita regna tuis;
<ermold_nigel. Ludow. 4.635>	Arma patrum nullo quae non valuere duello,
<ermold_nigel. Ludow. 4.636>	Sponte sua, capere, te modo regna petunt;
<ermold_nigel. Ludow. 4.637>	Quod nec Roma potens tenuit, nec Francica iura,
<ermold_nigel. Ludow. 4.638>	Tu retines Christi nomine cuncta, pater.
<ermold_nigel. Ludow. 4.639>	Organa quin etiam, quae numquam Francia crevit,
<ermold_nigel. Ludow. 4.640>	Unde Pelasga tument regna superba nimis,
<ermold_nigel. Ludow. 4.641>	Et quis te solis, Caesar, superasse putabat
<ermold_nigel. Ludow. 4.642>	Constantinopolis, nunc Aquis aula tenet.
<ermold_nigel. Ludow. 4.643>	Fors erit indicium, quod Francis colla remittant,
<ermold_nigel. Ludow. 4.644>	Cum sibi praecipuum tollitur inde decus.
<ermold_nigel. Ludow. 4.645>	Francia plaude, decet; Hludowico fer, pia, grates,
<ermold_nigel. Ludow. 4.646>	Cuius virtute munera tanta capis.
<ermold_nigel. Ludow. 4.647>	Det deus omnipotens, caeli terraeque repertor,
<ermold_nigel. Ludow. 4.648>	Saecla per ampla suum nomen in orbe sonet.
<ermold_nigel. Ludow. 4.649>	Haec quoque dum canerem, Strazburc custode tuebar,
<ermold_nigel. Ludow. 4.650>	Delicti proprii conscius atque reus,
<ermold_nigel. Ludow. 4.651>	Virgo Maria, tibi quo templa dicata nitescunt,
<ermold_nigel. Ludow. 4.652>	Quo tuus in terris rite veretur honos.
<ermold_nigel. Ludow. 4.653>	Saepius has equidem dicuntur visere sedes
<ermold_nigel. Ludow. 4.654>	Caelicolae, et coetus has colere angelicus.
<ermold_nigel. Ludow. 4.655>	Plurima mira quidem referunt, sed pauca renarrans
<ermold_nigel. Ludow. 4.656>	Sume, Thalia, favet si tibi virgo pia.
<ermold_nigel. Ludow. 4.657>	Ecclesiae custos Theutrammus nomine quondam
<ermold_nigel. Ludow. 4.658>	Praefatae fuerat, nomine dignus eo.
<ermold_nigel. Ludow. 4.659>	Pervigil hic solitus noctuque dieque sacratam
<ermold_nigel. Ludow. 4.660>	Virginis ante aram saepe rogare deum,
<ermold_nigel. Ludow. 4.661>	Idcirco meruit, caelesti munere fretus,
<ermold_nigel. Ludow. 4.662>	Angelicos cives cernere saepe sacer.
<ermold_nigel. Ludow. 4.663>	Nocte quidem quadam, psalmis hymnisque peractis,
<ermold_nigel. Ludow. 4.664>	Cum cuperet membra fessa locare thoro,
<ermold_nigel. Ludow. 4.665>	Templum namque videt subita clarescere luce
<ermold_nigel. Ludow. 4.666>	Ut sol, et accendi sole serena dies.
<ermold_nigel. Ludow. 4.667>	Surgit ab usque thoro, causam cognoscere mavult,
<ermold_nigel. Ludow. 4.668>	Lumine quo tanto fulgeat alma domus.
<ermold_nigel. Ludow. 4.669>	Forte aquilae similis pennis praetexerat aram,
<ermold_nigel. Ludow. 4.670>	Non tamen in terris gignitur haec volucris;
<ermold_nigel. Ludow. 4.671>	Rostrum erat ex auro, gemma preciosior unguis,
<ermold_nigel. Ludow. 4.672>	Et color in pennis aethere fusus adest,
<ermold_nigel. Ludow. 4.673>	Ast oculis lux ipsa micat. Stupet ipse sacerdos,
<ermold_nigel. Ludow. 4.674>	Nec valet obtutus tendere contra suos.
<ermold_nigel. Ludow. 4.675>	Miratur volucrem, pariter miratur et alas,
<ermold_nigel. Ludow. 4.676>	Lumina praecipue, corpus et omne simul.
<ermold_nigel. Ludow. 4.677>	Tamque diu residet, cum galli garrula terna
<ermold_nigel. Ludow. 4.678>	Vox resonat, fratres excitat officio.
<ermold_nigel. Ludow. 4.679>	Inde levans, miranda fides, se sponte fenestra
<ermold_nigel. Ludow. 4.680>	Obvia recludit, laxat et ire foras.
<ermold_nigel. Ludow. 4.681>	Ipsa abeunte polos, pariter lux ipsa recessit:
<ermold_nigel. Ludow. 4.682>	Apparet civem inde fuisse dei.
<ermold_nigel. Ludow. 4.683>	Tempore nempe alio crevit didasculus idem,
<ermold_nigel. Ludow. 4.684>	Mira satis cecinit quae mihi turba fratrum
<ermold_nigel. Ludow. 4.685>	Psalleret ut solito praefatae sedis ad aram,
<ermold_nigel. Ludow. 4.686>	Expendens tenebras, corde petendo deum,
<ermold_nigel. Ludow. 4.687>	Discipuli secum, quorum custodia noctis,
<ermold_nigel. Ludow. 4.688>	Servabant signi tempora pervigiles.
<ermold_nigel. Ludow. 4.689>	Ecce repente sonus, tonitrus, ventusque perurguens
<ermold_nigel. Ludow. 4.690>	Concutit instanter ardua tecta domus.
<ermold_nigel. Ludow. 4.691>	Discipuli cecidere solo, trepidique per aulam
<ermold_nigel. Ludow. 4.692>	Corpora prosternunt mensque timore fugit,
<ermold_nigel. Ludow. 4.693>	Intrepidusque sacer palmis ad sidera pansis
<ermold_nigel. Ludow. 4.694>	Scire cupit, causae quid sonus ille ferat.
<ermold_nigel. Ludow. 4.695>	Aspicit alma aperire domus mox tecta sacratae,
<ermold_nigel. Ludow. 4.696>	Intrantesque videt tres quoque honore viros,
<ermold_nigel. Ludow. 4.697>	Lumine perfusos, vestitos vestibus albis,
<ermold_nigel. Ludow. 4.698>	Candidiora nive corpora, lacte caput.
<ermold_nigel. Ludow. 4.699>	Tertius in medio senior namque ipse duobus
<ermold_nigel. Ludow. 4.700>	Fultus abit famulis, ingrediturque pie.
<ermold_nigel. Ludow. 4.701>	Ut pedibus tenuere solum, mox virginis aram
<ermold_nigel. Ludow. 4.702>	Relligione petunt, et prece vota canunt.
<ermold_nigel. Ludow. 4.703>	Tramite more hominis nam culmina caetera poscunt,
<ermold_nigel. Ludow. 4.704>	Ore sonant verba, ordine dantque preces.
<ermold_nigel. Ludow. 4.705>	Dextera pars aedis Pauli nam munere gaudet,
<ermold_nigel. Ludow. 4.706>	Fulcitur laeva nomine quippe Petri,
<ermold_nigel. Ludow. 4.707>	Egregius doctor hinc, claviger inde polorum:
<ermold_nigel. Ludow. 4.708>	Inter utrosque micat mater opima dei.
<ermold_nigel. Ludow. 4.709>	Michahel mediam sibi seu crux vindicat aulam,
<ermold_nigel. Ludow. 4.710>	Ultima Iohannis unguine laeta nitet.
<ermold_nigel. Ludow. 4.711>	Hos quoque caelicolae terris petiere precatu,
<ermold_nigel. Ludow. 4.712>	Quorum animas cernunt saepius ante deum.
<ermold_nigel. Ludow. 4.713>	Quis nam idiota ferat demens, non corpora patrum
<ermold_nigel. Ludow. 4.714>	Sanctorum merito rure colenda fore,
<ermold_nigel. Ludow. 4.715>	Cum deus in famulis merito veneretur amatis,
<ermold_nigel. Ludow. 4.716>	Quorum nos precibus scandimus alta poli?
<ermold_nigel. Ludow. 4.717>	Non deus est Petrus, sed Petri credo precatu
<ermold_nigel. Ludow. 4.718>	Noxa delicti posse carere mei.
<ermold_nigel. Ludow. 4.719>	Nam tenus usque viri properant per templa Mariae,
<ermold_nigel. Ludow. 4.720>	Semper tecta super discooperta patent;
<ermold_nigel. Ludow. 4.721>	Expletis votis remeant ad sidera sursum,
<ermold_nigel. Ludow. 4.722>	Suscepere suum tecta reclusa locum.
<ermold_nigel. Ludow. 4.723>	Hoc sacer aspiciens pergit, sociosque revisit,
<ermold_nigel. Ludow. 4.724>	Qui stupefacta diu pectora rure tenent.
<ermold_nigel. Ludow. 4.725>	"Surgite," ait, "socii, nam quae fortuna coegit
<ermold_nigel. Ludow. 4.726>	Vos dormire modo, dum vigilare decet"?
<ermold_nigel. Ludow. 4.727>	Singultu quatiente valent vix promere verba,
<ermold_nigel. Ludow. 4.728>	Ignotosque rei se fore nempe ferunt.
<ermold_nigel. Ludow. 4.729>	"Eia", ait, "instanter horam tempusque notate;
<ermold_nigel. Ludow. 4.730>	Forte feret nobis haec quoque res aliud.
<ermold_nigel. Ludow. 4.731>	Credo, fuit vates praesulque dicatus honore,
<ermold_nigel. Ludow. 4.732>	Angelicus revehit quem quoque in aethra chorus".
<ermold_nigel. Ludow. 4.733>	Mira fides rerum! Bonefatius almus in illo
<ermold_nigel. Ludow. 4.734>	Tempore decessit, quem sacer ille videt,
<ermold_nigel. Ludow. 4.735>	Ferrea Frisonum Christi dum dogmate vellet
<ermold_nigel. Ludow. 4.736>	Frangere corda, viam ad caelica regna dare:
<ermold_nigel. Ludow. 4.737>	Morbida heu medicum mox gens extinxit opimum,
<ermold_nigel. Ludow. 4.738>	Vulnere quippe suo regna paravit ei.
<ermold_nigel. Ludow. 4.739>	Hic properans caelos, socio comitante gemello,
<ermold_nigel. Ludow. 4.740>	Virgo Maria, tua visere templa volet.
<ermold_nigel. Ludow. 4.741>	Magna tibi virtus caelo, terraque potestas,
<ermold_nigel. Ludow. 4.742>	Quae patrem mundi progenerasse vales.
<ermold_nigel. Ludow. 4.743>	Tu mihi confer opem inmerito, conferque medellam
<ermold_nigel. Ludow. 4.744>	Exilio, cuius limina saepe colo.
<ermold_nigel. Ludow. 4.745>	Et si praesentis fugit effera gloria saecli,
<ermold_nigel. Ludow. 4.746>	Te duce, virgo pia, caelica regna petam.
<ermold_nigel. Ludow. 4.747>	Hoc tibi, Caesar, opus stolida crocitante cicuta
<ermold_nigel. Ludow. 4.748>	Porrigit Ermoldus exul, egenus, inops;
<ermold_nigel. Ludow. 4.749>	Munere quippe carens, fero carmina pauca potenti,
<ermold_nigel. Ludow. 4.750>	Divitiis liber offero namque melos.
<ermold_nigel. Ludow. 4.751>	Regia corda manu Christus qui stringit et ornat,
<ermold_nigel. Ludow. 4.752>	Vertit et in partes quas sibi cumque placet,
<ermold_nigel. Ludow. 4.753>	Qui tua praecipue virtutum flore replevit,
<ermold_nigel. Ludow. 4.754>	Atque redundare de pietate dedit,
<ermold_nigel. Ludow. 4.755>	Conferat, ut nostram propius, rex inclite, causam
<ermold_nigel. Ludow. 4.756>	Respicias, aurem accomodando pie,
<ermold_nigel. Ludow. 4.757>	Veridicis poteris forsan cognoscere verbis
<ermold_nigel. Ludow. 4.758>	Criminis obiecti me minus esse reum.
<ermold_nigel. Ludow. 4.759>	Non tamen excuso me illius, crede, reatus
<ermold_nigel. Ludow. 4.760>	Inmunem, quo sum trusus in exilio,
<ermold_nigel. Ludow. 4.761>	Sed pietas inmensa, reis quae debita laxat,
<ermold_nigel. Ludow. 4.762>	Deprecor ut nostri sit memor exilii.
<ermold_nigel. Ludow. 4.763>	Tu quoque digna sibi coniux, pulcherrima Iudith,
<ermold_nigel. Ludow. 4.764>	Quae secum imperii culmina iure tenes,
<ermold_nigel. Ludow. 4.765>	Confer opem lapso, allisum solare misellum,
<ermold_nigel. Ludow. 4.766>	Erige labentem, carcere solve reum,
<ermold_nigel. Ludow. 4.767>	Ut vos altitonans per plurima tempora saecli
<ermold_nigel. Ludow. 4.768>	Sublimet, salvet, ditet, honoret, amet.