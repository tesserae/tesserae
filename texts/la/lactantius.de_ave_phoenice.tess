<lact. phoenice. 1> Est locus in primo felix oriente remotus,
<lact. phoenice. 2> Qua patet aeterni maxima porta poli,
<lact. phoenice. 3> Nec tamen aestiuos hiemisue propinquus ad ortus,
<lact. phoenice. 4> Sed qua sol uerno fundit ab axe diem.
<lact. phoenice. 5> Illic planities tractus diffundit apertos,
<lact. phoenice. 6> Nec tumulus crescit nec caua uallis hiat,
<lact. phoenice. 7> Sed nostros montes, quorum iuga celsa putantur,
<lact. phoenice. 8> Per bis sex ulnas eminet ille locus.
<lact. phoenice. 9> Hic Solis nemus est et consitus arbore multa
<lact. phoenice. 10> Lucus, perpetuae frondis honore uirens.
<lact. phoenice. 11> Cum Phaethonteis flagrasset ab ignibus axis,
<lact. phoenice. 12> Ille locus flammis inuiolatus erat,
<lact. phoenice. 13> Et cum diluuium mersisset fluctibus orbem,
<lact. phoenice. 14> Deucalioneas exsuperauit aquas.
<lact. phoenice. 15> Non huc exsangues morbi, non aegra senectus.
<lact. phoenice. 16> Nec mors crudelis nec metus asper adest,
<lact. phoenice. 17> Nec scelus infandum nec opum uesana cupido
<lact. phoenice. 18> Aut ira aut ardens caedis amore furor:
<lact. phoenice. 19> Luctus acerbus abest et egestas obsita pannis
<lact. phoenice. 20> Et curae insomnes et uiolenta fames.
<lact. phoenice. 21> Non ibi tempestas nec uis furit horrida uenti
<lact. phoenice. 22> Nec gelido terram rore pruina tegit.
<lact. phoenice. 23> Nulla super campos tendit sua uellera nubes,
<lact. phoenice. 24> Nec cadit ex alto turbidus umor aquae.
<lact. phoenice. 25> Sed fons in medio &lt;est&gt;, quem uiuum nomine dicunt,
<lact. phoenice. 26> Perspicuus, lenis, dulcibus uber aquis,
<lact. phoenice. 27> Qui semel erumpens per singula tempora mensum
<lact. phoenice. 28> Duodecies undis inrigat omne nemus.
<lact. phoenice. 29> Hic genus arboreum procero stipite surgens
<lact. phoenice. 30> Non lapsura solo mitia poma gerit.
<lact. phoenice. 31> Hoc nemus, hos lucos auis incolit unica Phoenix,
<lact. phoenice. 32> Unica, sed uiuit morte refecta sua.
<lact. phoenice. 33> Paret et obsequitur Phoebo memoranda satelles:
<lact. phoenice. 34> Hoc natura parens munus habere dedit.
<lact. phoenice. 35> Lutea cum primum surgens Aurora rubescit,
<lact. phoenice. 36> Cum primum rosea sidera luce fugat,
<lact. phoenice. 37> Ter quater illa pias inmergit corpus in undas,
<lact. phoenice. 38> Ter quater e uiuo gurgite libat aquam.
<lact. phoenice. 39> Tollitur ac summo considit in arboris altae
<lact. phoenice. 40> Vertice, quae totum despicit una nemus,
<lact. phoenice. 41> Et conuersa nouos Phoebi nascentis ad ortus
<lact. phoenice. 42> Expectat radios et iubar exoriens.
<lact. phoenice. 43> Atque ubi Sol pepulit fulgentis limina portae
<lact. phoenice. 44> Et primi emicuit luminis aura leuis.
<lact. phoenice. 45> Incipit illa sacri modulamina fundere cantus
<lact. phoenice. 46> Et mira lucem uoce ciere nouam,
<lact. phoenice. 47> Quam nec aedoniae uoces nec tibia possit
<lact. phoenice. 48> Musica Cirrhaeis adsimulare modis,
<lact. phoenice. 49> Sed neque olor moriens imitari posse putetur
<lact. phoenice. 50> Nec Cylleneae fila canora lyrae.
<lact. phoenice. 51> Postquam Phoebus equos in aperta effudit Olympi
<lact. phoenice. 52> Atque orbem totum protulit usque means,
<lact. phoenice. 53> Illa ter alarum repetito uerbere plaudit
<lact. phoenice. 54> Igniferumque caput ter uenerata silet.
<lact. phoenice. 55> Atque eadem celeres etiam discriminat horas
<lact. phoenice. 56> Innarrabilibus nocte dieque sonis,
<lact. phoenice. 57> Antistes luci nemorumque uerenda sacerdos
<lact. phoenice. 58> Et sola arcanis conscia, Phoebe, tuis.
<lact. phoenice. 59> Quae postquam uitae iam mille peregerit annos
<lact. phoenice. 60> Ac se reddiderint tempora longa grauem,
<lact. phoenice. 61> Ut reparet lapsum spatiis uergentibus aeuum,
<lact. phoenice. 62> Adsuetum nemoris dulce cubile fugit.
<lact. phoenice. 63> Cumque renascendi studio loca sancta reliquit,
<lact. phoenice. 64> Tunc petit hunc orbem, mors ubi regna tenet.
<lact. phoenice. 65> Dirigit in Syriam celeres longaeua uolatus,
<lact. phoenice. 66> Phoenices nomen cui dedit ipsa uetus,
<lact. phoenice. 67> Secretosque petit deserta per auia lucos,
<lact. phoenice. 68> Sicubi per saltus silua remota latet.
<lact. phoenice. 69> Tum legit aerio sublimem uertice palmam,
<lact. phoenice. 70> Quae Graium phoenix ex aue nomen habet,
<lact. phoenice. 71> In quam nulla nocens animans prorepere possit.
<lact. phoenice. 72> Lubricus aut serpens aut auis ulla rapax.
<lact. phoenice. 73> Tum uentos claudit pendentibus Aeolus antris.
<lact. phoenice. 74> Ne uiolent flabris aera purpureum
<lact. phoenice. 75> Neu concreta noto nubes per inania caeli
<lact. phoenice. 76> Submoueat radios solis et obsit aui.
<lact. phoenice. 77> Construit inde sibi seu nidum siue sepulchrum:
<lact. phoenice. 78> Nam perit, ut uiuat, se tamen ipsa creat.
<lact. phoenice. 79> Colligit hinc sucos et odores diuite silua.
<lact. phoenice. 80> Quos legit Assyrius, quos opulentus Arabs.
<lact. phoenice. 81> Quos aut Pygmeae gentes aut India carpit
<lact. phoenice. 82> Aut molli generat terra Sabaea sinu.
<lact. phoenice. 83> Cinnamon hinc auramque procul spirantis amomi
<lact. phoenice. 84> Congerit et mixto balsama cum folio:
<lact. phoenice. 85> Non casiae mitis nec olentis uimen acanthi
<lact. phoenice. 86> Nec turis lacrimae guttaque pinguis abest.
<lact. phoenice. 87> His addit teneras nardi pubentis aristas
<lact. phoenice. 88> Et sociam myrrae uim, panacea, tuam.
<lact. phoenice. 89> .Protinus instructo corpus mutabile nido
<lact. phoenice. 90> Vitalique toro membra uieta locat.
<lact. phoenice. 91> Ore dehinc sucos membris circumque supraque
<lact. phoenice. 92> Inicit exsequiis inmoritura suis.
<lact. phoenice. 93> Tunc inter uarios animam commendat odores,
<lact. phoenice. 94> Depositi tanti nec timet illa fidem.
<lact. phoenice. 95> Interea corpus genitali morte peremptum
<lact. phoenice. 96> Aestuat et flammam parturit ipse calor,
<lact. phoenice. 97> Aetherioque procul de lumine concipit ignem:
<lact. phoenice. 98> Flagrat et ambustum soluitur in cineres.
<lact. phoenice. 99> Quos uelut in massam cineres natura coactos
<lact. phoenice. 100> Conflat, et effectum seminis instar habet.
<lact. phoenice. 101> Hinc animal primum sine membris fertur oriri,
<lact. phoenice. 102> Sed fertur uermi lacteus esse color.
<lact. phoenice. 103> Crescit, at emenso sopitur tempore certo
<lact. phoenice. 104> Seque oui teretis colligit in speciem.
<lact. phoenice. 107> Ac uelut agrestes, cum filo ad saxa tenentur,
<lact. phoenice. 108> Mutari tineae papilione solent,
<lact. phoenice. 105> Inde reformatur qualis fuit ante figura,
<lact. phoenice. 106> Et Phoenix ruptis pullulat exuuiis.
<lact. phoenice. 109> Non illi cibus est nostro concessus in orbe
<lact. phoenice. 110> Nec cuiquam inplumem pascere cura subest.
<lact. phoenice. 111> Ambrosios libat caelesti nectare rores,
<lact. phoenice. 112> Stellifero tenues qui cecidere polo.
<lact. phoenice. 113> Hos legit, his alitur mediis in odoribus ales,
<lact. phoenice. 114> Donec maturam proferat effigiem.
<lact. phoenice. 115> Ast ubi primaeua coepit florere iuuenta,
<lact. phoenice. 116> Euolat ad patrias iam reditura domus.
<lact. phoenice. 117> Ante tamen proprio quidquid de corpore restat
<lact. phoenice. 118> Ossaque uel cineres exuuiasque suas
<lact. phoenice. 119> Unguine balsameo myrraque et ture soluto
<lact. phoenice. 120> Condit et in formam conglobat ore pio.
<lact. phoenice. 121> Quam pedibus gestans contendit Solis ad urbem
<lact. phoenice. 122> Inque ara residens promit in aede sacra.
<lact. phoenice. 123> Mirandam sese praestat praebetque uerendam:
<lact. phoenice. 124> Tantus aui decor est, tantus abundat honor.
<lact. phoenice. 125> Principio color est, quali est sub sidere Cancri
<lact. phoenice. 126> Mitia quod corium punica grana tegit,
<lact. phoenice. 127> Qualis inest foliis quae fert agreste papauer,
<lact. phoenice. 128> Cum pandit uestes Flora rubente solo.
<lact. phoenice. 129> Hoc humeri pectusque decens uelamine fulget,
<lact. phoenice. 130> Hoc caput, hoc ceruix summaque terga nitent.
<lact. phoenice. 131> Caudaque porrigitur fuluo distincta metallo,
<lact. phoenice. 132> In cuius maculis purpura mixta rubet.
<lact. phoenice. 133> Alarum pennas insignit desuper iris,
<lact. phoenice. 134> Pingere ceu nubem desuper acta solet.
<lact. phoenice. 135> Albicat insignis mixto uiridante zmaragdo
<lact. phoenice. 136> Et puro cornu gemmea cuspis hiat.
<lact. phoenice. 137> Ingentes oculi, credas geminos hyacinthos,
<lact. phoenice. 138> Quorum de medio lucida flamma micat.
<lact. phoenice. 139> Aptata est rutilo capiti radiata corona
<lact. phoenice. 140> Phoebei referens uerticis alta decus.
<lact. phoenice. 141> Crura tegunt squamae fuluo distincta metallo,
<lact. phoenice. 142> Ast ungues roseo tinguit honore color.
<lact. phoenice. 143> Effigies inter pauonis mixta figuram
<lact. phoenice. 144> Cernitur et pictam Phasidis inter auem.
<lact. phoenice. 145> Magnitiem terris Arabum quae gignitur ales
<lact. phoenice. 146> Vix aequare potest, seu fera seu sit auis.
<lact. phoenice. 147> Non tamen est tarda ut uolucres quae corpore magno
<lact. phoenice. 148> Incessus pigros per graue pondus habent,
<lact. phoenice. 149> Sed leuis ac uelox, regali plena decore:
<lact. phoenice. 150> Talis in aspectu se tenet usque hominum.
<lact. phoenice. 151> Huc uenit Aegyptus tanti ad miracula uisus
<lact. phoenice. 152> Et raram uolucrem turba salutat ouans.
<lact. phoenice. 153> Protinus exculpunt sacrato in marmore formam
<lact. phoenice. 154> Et titulo signant remque diemque nouo.
<lact. phoenice. 155> Contrahit in coetum sese genus omne uolantum
<lact. phoenice. 156> Nec praedae memor est ulla nec ulla metus.
<lact. phoenice. 157> Alituum stipata choro uolat illa per altum
<lact. phoenice. 158> Turbaque prosequitur munere laeta pio.
<lact. phoenice. 159> Sed postquam puri peruenit ad aetheris auras,
<lact. phoenice. 160> Mox redit: illa suis conditur inde locis.
<lact. phoenice. 161> At fortunatae sortis finisque uolucrem,
<lact. phoenice. 162> Cui de se nasci praestitit ipse deas!
<lact. phoenice. 163> Femina seu mas est siue neutrum,
<lact. phoenice. 164> Felix, quae Veneris foedera nulla colit.
<lact. phoenice. 165> Mors illi Venus est, sola est in morte uoluptas:
<lact. phoenice. 166> Ut possit nasci, appetit ante mori.
<lact. phoenice. 167> Ipsa sibi proles, suus est pater et suus heres,
<lact. phoenice. 168> Nutrix ipsa sui, semper alumna sibi.
<lact. phoenice. 169> Ipsa quidem, sed non eadem est, eademque nec ipsa est,
<lact. phoenice. 170> Aeternam uitam mortis adepta bono.
