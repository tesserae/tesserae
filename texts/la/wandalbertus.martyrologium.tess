<wandalb. martyr. invoc. tit.>invocatio
<wandalb. martyr. invoc. 1>	Celsi cunctiparens conditor aetheris,
<wandalb. martyr. invoc. 2>	Orbis principium, luminis editor
<wandalb. martyr. invoc. 3>	Inventorque boni, fons sine termino,
<wandalb. martyr. invoc. 4>	Audi quod precor et supplico servulus,
<wandalb. martyr. invoc. 5>	Plebis tu caput et gloria candidae,
<wandalb. martyr. invoc. 6>	Albis fulgida praetextaque vestibus
<wandalb. martyr. invoc. 7>	Agnum quae sequitur lotaque sanguine
<wandalb. martyr. invoc. 8>	De cunctis placet empta et data gentibus.
<wandalb. martyr. invoc. 9>	Hanc terris colit et praedicat omnibus
<wandalb. martyr. invoc. 10>	Votis accumulans optima gaudia
<wandalb. martyr. invoc. 11>	Concors ecclesia et vox modulantium
<wandalb. martyr. invoc. 12>	Festivo sociat carmina coetui.
<wandalb. martyr. invoc. 13>	Haec nunc curriculis vota sub annuis,
<wandalb. martyr. invoc. 14>	Per quos emineant et redeant dies,
<wandalb. martyr. invoc. 15>	Exponam breviter credita carmine,
<wandalb. martyr. invoc. 16>	Comprendens acies bellaque fortium,
<wandalb. martyr. invoc. 17>	Quorum, Christe deus, pro meritis mihi
<wandalb. martyr. invoc. 18>	Cunctorum veniam hic annue criminum.
<wandalb. martyr. invoc. 19>	Servo confer opem missaque desuper
<wandalb. martyr. invoc. 20>	Caecum de tenebris iam revocet manus.
<wandalb. martyr. invoc. 21>	Rector, nempe tuo nulla renititur,
<wandalb. martyr. invoc. 22>	Nulla est imperio dura potentia:
<wandalb. martyr. invoc. 23>	Armis tu poteris vincere fortibus,
<wandalb. martyr. invoc. 24>	Fallens ne zabuli vincat iniquitas.
<wandalb. martyr. invoc. 25>	Tandem sit satis ad Tartara per scelus
<wandalb. martyr. invoc. 26>	Cunctum perque nefas perque probra omnia,
<wandalb. martyr. invoc. 27>	Casu flebiliter tendere pessimo,
<wandalb. martyr. invoc. 28>	Oblectetque tuis vivere legibus,
<wandalb. martyr. invoc. 29>	Felix caelicolis permanet in quibus
<wandalb. martyr. invoc. 30>	Regem praesidiis vita perennibus.
<wandalb. martyr. invoc. 31>	Summum quando piis tu resides bonum,
<wandalb. martyr. invoc. 32>	Explet quos iugiter te sitiens amor,
<wandalb. martyr. invoc. 33>	Spei nil superest ad veniam mihi
<wandalb. martyr. invoc. 34>	Vitae nec potior suppetiis, nisi
<wandalb. martyr. invoc. 35>	Pressum tu releves, aeger et anxius
<wandalb. martyr. invoc. 36>	Succumbensque ruam mortis ad intima.
<wandalb. martyr. invoc. 37>	Munus nunc operis permodici tamen
<wandalb. martyr. invoc. 38>	Sanctorum innumero de populo tibi,
<wandalb. martyr. invoc. 39>	Rector quodque tuo profero nomini,
<wandalb. martyr. invoc. 40>	Gratum de sterili sit, rogo, carmine.
<wandalb. martyr. invoc. 41>	Ymnum personet hic mens humilis tibi,
<wandalb. martyr. invoc. 42>	Devotusque canat te modulans homo,
<wandalb. martyr. invoc. 43>	Unam cui iugiter cum patre gloriam
<wandalb. martyr. invoc. 44>	Agmen praedicat in saecula lucidum.

<wandalb. martyr. alloc. tit.>allocutio
<wandalb. martyr. alloc. 1>	Christum quisque cupis cernere, et alto
<wandalb. martyr. alloc. 2>	Decertas animum figere caelo,
<wandalb. martyr. alloc. 3>	Spei certa videns signa beatae,
<wandalb. martyr. alloc. 4>	Magnorum sequere hic gesta parentum.
<wandalb. martyr. alloc. 5>	Illi saepe deum cernere sueti
<wandalb. martyr. alloc. 6>	Praestantes opibus, corpore fortes
<wandalb. martyr. alloc. 7>	Condigne ac subolis germine fulti
<wandalb. martyr. alloc. 8>	Illustrant meritis saecula sanctis.
<wandalb. martyr. alloc. 9>	Illi divitiis sponte relictis
<wandalb. martyr. alloc. 10>	Cunctis et viridi tempore rebus
<wandalb. martyr. alloc. 11>	Contemptis, superum regna videntes
<wandalb. martyr. alloc. 12>	Monstravere suis abdita signis.
<wandalb. martyr. alloc. 13>	Illi et vivifico famine pleni,
<wandalb. martyr. alloc. 14>	Visis ac monitis caelitus acti,
<wandalb. martyr. alloc. 15>	Venturum dominum vocibus atque
<wandalb. martyr. alloc. 16>	Portentis variis edocuere.
<wandalb. martyr. alloc. 17>	Illos factus homo Christus et orbi
<wandalb. martyr. alloc. 18>	Salvando adveniens ore manuque
<wandalb. martyr. alloc. 19>	Instructos populum misit in omnem
<wandalb. martyr. alloc. 20>	Mundi, ut perficerent rite salutem.
<wandalb. martyr. alloc. 21>	Illos verus amor regis ad astra
<wandalb. martyr. alloc. 22>	Vexit martyrii stemate claros
<wandalb. martyr. alloc. 23>	Insignesque pii flore cruoris,
<wandalb. martyr. alloc. 24>	Quorum nunc radiat terra triumphis.
<wandalb. martyr. alloc. 25>	Illos quin etiam celsa venustat
<wandalb. martyr. alloc. 26>	Doctrinae et meriti gloria magni,
<wandalb. martyr. alloc. 27>	Qui verbo ecclesiam, qui prece, quique
<wandalb. martyr. alloc. 28>	Signis, quique libris instituere.
<wandalb. martyr. alloc. 29>	Illis est proprius splendor honorque,
<wandalb. martyr. alloc. 30>	Quae Christi niveo tegmine fultae
<wandalb. martyr. alloc. 31>	Vicerunt stabili mente minantem
<wandalb. martyr. alloc. 32>	Mulcentemque simul carnis amorem.
<wandalb. martyr. alloc. 33>	Illis est etiam fama perennis,
<wandalb. martyr. alloc. 34>	Quae expertum viridis corporis ignem
<wandalb. martyr. alloc. 35>	Calcarunt penitus caelibe vita,
<wandalb. martyr. alloc. 36>	Praecinctaeque dei tegmine lumbos.
<wandalb. martyr. alloc. 37>	Illud nec modicum est culmen honoris,
<wandalb. martyr. alloc. 38>	Servatis thalamis quae pietate
<wandalb. martyr. alloc. 39>	Compserunt socium rite cubile,
<wandalb. martyr. alloc. 40>	Natos quaeque deo sponte dicarunt.
<wandalb. martyr. alloc. 41>	Illorum superat fama per aevum,
<wandalb. martyr. alloc. 42>	Conspectus hominum cunctaque mundi
<wandalb. martyr. alloc. 43>	Temnentes heremum qui coluere,
<wandalb. martyr. alloc. 44>	Caelestem meriti sumere panem.
<wandalb. martyr. alloc. 45>	Illorumque nitet nomen, in unam
<wandalb. martyr. alloc. 46>	Quos egit pariter lex sacra mentem,
<wandalb. martyr. alloc. 47>	Patrum qui monitis colla manusque
<wandalb. martyr. alloc. 48>	Summisere dei lege iugati.
<wandalb. martyr. alloc. 49>	Illorum pietas nec minus alto
<wandalb. martyr. alloc. 50>	Praefulget merito, qui sua Christo
<wandalb. martyr. alloc. 51>	Largiti egregia sorte perennes
<wandalb. martyr. alloc. 52>	Nunc gazas retinent rognaque caeli.
<wandalb. martyr. alloc. 53>	Sic nos multiplici praeduce norma
<wandalb. martyr. alloc. 54>	Christus sancta vocat sicque minorum
<wandalb. martyr. alloc. 55>	Praelucent oculis lumina patrum.
<wandalb. martyr. alloc. 56>	Sic multa est meriti causa beati
<wandalb. martyr. alloc. 57>	Nec nos velle sequi prava pudebit,
<wandalb. martyr. alloc. 58>	Quae vult, quaeque vetat, quae iubet almi
<wandalb. martyr. alloc. 59>	Lex verbumque patris nosse valebit,
<wandalb. martyr. alloc. 60>	Doctrix quemque fides veraque purgat.
<wandalb. martyr. alloc. 61>	Finis qui fuerit quaeque beati hinc
<wandalb. martyr. alloc. 62>	Excessus requies, quive recursus
<wandalb. martyr. alloc. 63>	Nunc anni memorent bella piorum,
<wandalb. martyr. alloc. 64>	Monstrabit modico hic corpore codex.
<wandalb. martyr. alloc. 65>	Hunc si velle potes, lector opime,
<wandalb. martyr. alloc. 66>	Fac velis animo nosse benigno,
<wandalb. martyr. alloc. 67>	Nulli hic namque subest mens pia culpae:
<wandalb. martyr. alloc. 68>	Christo quod poterit sponte dicabit.

<wandalb. martyr. comm. tit.>commendatio
<wandalb. martyr. comm. 1>	Vera sume librum fide sacratum,
<wandalb. martyr. comm. 2>	Sincera hunc reserans legensque mente,
<wandalb. martyr. comm. 3>	Scribendum tibi quem pio rogatu
<wandalb. martyr. comm. 4>	Hortatuque iubes, amice dulcis.
<wandalb. martyr. comm. 5>	Hoc nam gratificum libro videbis
<wandalb. martyr. comm. 6>	Digestum breviter tibi sciendi
<wandalb. martyr. comm. 7>	Questum cum replicans volensque munus
<wandalb. martyr. comm. 8>	De iusso inspicies labore tandem.
<wandalb. martyr. comm. 9>	Quondam Hieronimus sacer quietum
<wandalb. martyr. comm. 10>	Vitae deseruit statum modumque,
<wandalb. martyr. comm. 11>	Adgressus veteris novaeque legis
<wandalb. martyr. comm. 12>	Romano eloquio probare libros.
<wandalb. martyr. comm. 13>	Augustine, tuum perennis aevi
<wandalb. martyr. comm. 14>	Nomen fama gerit, pater, per orbem,
<wandalb. martyr. comm. 15>	Qui Christi ecclesiam doces et omne
<wandalb. martyr. comm. 16>	Errorum perimis fugasque vulgus.
<wandalb. martyr. comm. 17>	Sic, martyr, quoque, Cypriane, Christum
<wandalb. martyr. comm. 18>	Doctrina atque pio cruore clamas.
<wandalb. martyr. comm. 19>	Ore et Hilarius micat beato,
<wandalb. martyr. comm. 20>	Scriptis Ambrosius manetque magnis.
<wandalb. martyr. comm. 21>	Pollet Gregorius nitetque, laude
<wandalb. martyr. comm. 22>	Dictorum volitat Iuvencus, illi
<wandalb. martyr. comm. 23>	Coniunctis spatiis Arator haeret,
<wandalb. martyr. comm. 24>	Prudentique, deum canendo vivis.
<wandalb. martyr. comm. 25>	Multos sic memorans honor revolvit
<wandalb. martyr. comm. 26>	Scriptis qui propriis manent librisque,
<wandalb. martyr. comm. 27>	Gaudens quos legit et frequentat orbis,
<wandalb. martyr. comm. 28>	Quamvis morte obita hunc abisse cernat.
<wandalb. martyr. comm. 29>	Nobis exiguum subest loquendi et
<wandalb. martyr. comm. 30>	Scribendi ingenium, negat priorum
<wandalb. martyr. comm. 31>	Nos aequare locum vicemque vatum
<wandalb. martyr. comm. 32>	Exilis copiae loquacis usus.
<wandalb. martyr. comm. 33>	Adgressi tamen hic novum piumque
<wandalb. martyr. comm. 34>	Carmen proferimus deo tibique,
<wandalb. martyr. comm. 35>	Hoc qui mente pia rogas, amice,
<wandalb. martyr. comm. 36>	Tu nostro, petimus, fave labori.

<wandalb. martyr. dedic. tit.>dedicatio
<wandalb. martyr. dedic. 1>	Tuque favendo,
<wandalb. martyr. dedic. 2>	Caesar adesto,
<wandalb. martyr. dedic. 3>	Sceptra parentum
<wandalb. martyr. dedic. 4>	Qui pietate,
<wandalb. martyr. dedic. 5>	Quique benigna
<wandalb. martyr. dedic. 6>	Lege gubernas.
<wandalb. martyr. dedic. 7>	Te moderator
<wandalb. martyr. dedic. 8>	Nam deus orbis
<wandalb. martyr. dedic. 9>	Iussit habenas
<wandalb. martyr. dedic. 10>	Flectere avitas,
<wandalb. martyr. dedic. 11>	Imperiique
<wandalb. martyr. dedic. 12>	Sceptra paterni,
<wandalb. martyr. dedic. 13>	Teque periclis
<wandalb. martyr. dedic. 14>	Ipse paratis
<wandalb. martyr. dedic. 15>	Exuit olim,
<wandalb. martyr. dedic. 16>	Deque cruenta
<wandalb. martyr. dedic. 17>	Cede furentum
<wandalb. martyr. dedic. 18>	Saepe reduxit,
<wandalb. martyr. dedic. 19>	Aurea celso
<wandalb. martyr. dedic. 20>	Vertice Roma
<wandalb. martyr. dedic. 21>	Te decorando
<wandalb. martyr. dedic. 22>	Nomine sanxit
<wandalb. martyr. dedic. 23>	Caesari orbi
<wandalb. martyr. dedic. 24>	Mox fore regem.
<wandalb. martyr. dedic. 25>	Itala primum
<wandalb. martyr. dedic. 26>	Te duce tellus
<wandalb. martyr. dedic. 27>	Eminuit, post
<wandalb. martyr. dedic. 28>	Francica temet
<wandalb. martyr. dedic. 29>	Sceptra regentem
<wandalb. martyr. dedic. 30>	Mundus adorat.
<wandalb. martyr. dedic. 31>	Lustra per orbem
<wandalb. martyr. dedic. 32>	Quinque recurrunt,
<wandalb. martyr. dedic. 33>	Nomine postquam
<wandalb. martyr. dedic. 34>	Clarus et armis
<wandalb. martyr. dedic. 35>	Caesariana
<wandalb. martyr. dedic. 36>	Iura retentas.
<wandalb. martyr. dedic. 37>	Tempora Christus
<wandalb. martyr. dedic. 38>	Longa videntem
<wandalb. martyr. dedic. 39>	Te regat omnis,
<wandalb. martyr. dedic. 40>	Te veneretur
<wandalb. martyr. dedic. 41>	Teque tremescat
<wandalb. martyr. dedic. 42>	Purpura regem.

<wandalb. martyr. propo. tit.>propositio
<wandalb. martyr. propo. 1>	Carmine qui vacuas captavi saepius auras
<wandalb. martyr. propo. 2>	Rumores vulgi quaerendo stultus inanes,
<wandalb. martyr. propo. 3>	Adgrediar tandem veram de carmine laudem
<wandalb. martyr. propo. 4>	Quaerere et aeternum mihi conciliare favorem,
<wandalb. martyr. propo. 5>	Spectandos breviter signans actusque virosque
<wandalb. martyr. propo. 6>	Atque dies anni reditu volvente per orbem,
<wandalb. martyr. propo. 7>	Ordine quae lustrent scribens sollemnia quaeque.
<wandalb. martyr. propo. 8>	Hic mihi nonnumquam sanctorum nomina leges
<wandalb. martyr. propo. 9>	Carminis excedent, sed non mutilanda vocandi
<wandalb. martyr. propo. 10>	Est censura bonos; veniam pietate merebor.

<wandalb. martyr. compr. tit.>comprehensio temporum
<wandalb. martyr. compr. 1>	Per varios orbem rerum natura meatus
<wandalb. martyr. compr. 2>	Distinxit, moderante deo, mortalibus aegris
<wandalb. martyr. compr. 3>	Alternis iugiter vicibus noctemque diemque,
<wandalb. martyr. compr. 4>	Aestatem atque hiemem autumni verisque tepore,
<wandalb. martyr. compr. 5>	Bissenisque simul discretum mensibus annum.
<wandalb. martyr. compr. 6>	Primum quaeque suis horarum tempora punctis
<wandalb. martyr. compr. 7>	Excrescunt, tum bis duodenae temporis horae
<wandalb. martyr. compr. 8>	Luce diem et tenebris complent ab origine furvis,
<wandalb. martyr. compr. 9>	Nuncque dies parili spatio noctesque feruntur;
<wandalb. martyr. compr. 10>	Nunc celerante die fuscis nox tenditur alis.
<wandalb. martyr. compr. 11>	Nocte brevi rursus curru lux incita fulvo
<wandalb. martyr. compr. 12>	Ad summos axes solarem provehit orbem.
<wandalb. martyr. compr. 13>	Ebdomas hinc septem complectitur integra soles.
<wandalb. martyr. compr. 14>	Quattuor ebdomades vulgarem volvere mensem
<wandalb. martyr. compr. 15>	Dicuntur, sed quos solis statuere priores,
<wandalb. martyr. compr. 16>	Ordine diverso menses numeroque feruntur.
<wandalb. martyr. compr. 17>	Iunius, Aprilis, September et inde November
<wandalb. martyr. compr. 18>	Bis bina ebdomada constant geminisque diebus;
<wandalb. martyr. compr. 19>	Mensis tum Iani, Augustus simul atque December,
<wandalb. martyr. compr. 20>	Martius, Octimber, Maiusque et Iulius aucti
<wandalb. martyr. compr. 21>	Quattuor ebdomadis fulgent ternisque diebus.
<wandalb. martyr. compr. 22>	Solus, quem Februo mensem Numa addidit auctor,
<wandalb. martyr. compr. 23>	Bis denis tantum patet octonisque diebus.
<wandalb. martyr. compr. 24>	Tempora solarem variantia quattuor annum
<wandalb. martyr. compr. 25>	Ver, aestas, autumnus, hiems, flos, fructus honorque
<wandalb. martyr. compr. 26>	Mensibus adludunt spatiata ex ordine ternis.
<wandalb. martyr. compr. 27>	Has leges natura dedit, quo tempore primum
<wandalb. martyr. compr. 28>	Conditor omnipotens mundum formavit et orbis
<wandalb. martyr. compr. 29>	Terrarumque modis concrevit semina miris.
<wandalb. martyr. compr. 30>	Has etiam docti prius advertere parentes
<wandalb. martyr. compr. 31>	Et liquere suis, anni crescente rotatu
<wandalb. martyr. compr. 32>	Ebdomadis pariter quinquagenis geminisque
<wandalb. martyr. compr. 33>	Ter centum sexagenis quinisque diebus.
<wandalb. martyr. compr. 34>	Hinc Nonas, Idus statuerunt atque Kalendas,
<wandalb. martyr. compr. 35>	Scilicet ut vario distinctus ordine mensis
<wandalb. martyr. compr. 36>	Humanos relevans mulceret rite labores,
<wandalb. martyr. compr. 37>	Festiva exciperent cum fessas otia plebes
<wandalb. martyr. compr. 38>	Donaque sollemnes populus proferret ad aras.
<wandalb. martyr. compr. 39>	Haec docuit populum Aegypti de morte redemptum
<wandalb. martyr. compr. 40>	Edita per Moysen veteris conscriptio legis,
<wandalb. martyr. compr. 41>	Sabbata quae sanxit, novilunia paschaque sanctum
<wandalb. martyr. compr. 42>	Ieiunique dies statuit temporibus anni
<wandalb. martyr. compr. 43>	Certis inflexa servari lege per aevum,
<wandalb. martyr. compr. 44>	Agni quae typico signatam sanguine plebem
<wandalb. martyr. compr. 45>	Agno azimo pane et lactuca pavit agresti.
<wandalb. martyr. compr. 46>	Omnia quae nostram signarunt festa salutem
<wandalb. martyr. compr. 47>	Nos docuere deum, Christi qui morte redempti
<wandalb. martyr. compr. 48>	Relligione dies sacramus praeduce cunctos.
<wandalb. martyr. compr. 49>	Ergo age, quas teneant sollemnia festa Kalendas,
<wandalb. martyr. compr. 50>	Martyria inlustrentve dies quos clara per orbem,
<wandalb. martyr. compr. 51>	Quos confessorum laus sancta et vita coronet,
<wandalb. martyr. compr. 52>	Virgineis thalamis quae sint sua vota diesque,
<wandalb. martyr. compr. 53>	Carmine promamus: mentem, pie, suffice, Christe.

<wandalb. martyr. tit.>martyrologium
<wandalb. martyr. 1>	Primum nunc Iani vocitatum nomine mensem,
<wandalb. martyr. 2>	Unde sacratus eat, recolat quae festa, canemus.
<wandalb. martyr. 3>	Quod veteres coluere patres umbramque futuri
<wandalb. martyr. 4>	Lex posuit sancta, Christi de virgine nati
<wandalb. martyr. 5>	Circumcisa caro Iani sacrat ecce Kalendas;
<wandalb. martyr. 6>	Basiliusque sacer meritorum splendet honore,
<wandalb. martyr. 7>	Eufrosina simul nitet Almachiusque beatus.
<wandalb. martyr. 8>	Macharius quartum Nonarum dedicat ortum,
<wandalb. martyr. 9>	Qui tenuit docuitque heremi pius accola morem.
<wandalb. martyr. 10>	Tertia Nonarumque dies celebrat Genovefam.
<wandalb. martyr. 11>	Tum pridie Nonis Augenti festa recurrunt.
<wandalb. martyr. 12>	Hinc Nonas Symeon confessor possidet almus,
<wandalb. martyr. 13>	Papa Telesphorus atque hisdem pariterque coruscat.
<wandalb. martyr. 14>	Octava ante Idus agitur Teophania sanctum.
<wandalb. martyr. 15>	Septima ab Aegypto Christum celebratque relatum.
<wandalb. martyr. 16>	Antiochena suum recolit quoque plebs Lucianum.
<wandalb. martyr. 17>	Iduum post sexto Eugeniano vota feruntur,
<wandalb. martyr. 18>	Quinto Vitali, Fortunato et Revocato.
<wandalb. martyr. 19>	Quarto Melciades Paulusque heremita beato
<wandalb. martyr. 20>	Sublati fine aetherea laetantur in arce.
<wandalb. martyr. 21>	Salvius hinc ternas Cartagine consecrat Idus.
<wandalb. martyr. 22>	Plebs et Achaea suum pridie recolit Ciriacum.
<wandalb. martyr. 23>	Idibus Hilario Pictavae militat urbis
<wandalb. martyr. 24>	Plebs devota suo, pastor quam fulcit honore.
<wandalb. martyr. 25>	Quam nonam et decimam constat Februi ante Kalendas
<wandalb. martyr. 26>	Esse diem Felix sacer et confessor adornat.
<wandalb. martyr. 27>	Bisque novenam Abacuc simul et Micheas honorant.
<wandalb. martyr. 28>	Septima post decimam Marcelli martyris atque
<wandalb. martyr. 29>	Pontificis summi meritis et nomine fulget.
<wandalb. martyr. 30>	Sextaque cum decima Antoni virtute dicatur.
<wandalb. martyr. 31>	Haec etiam socio geminorum pollet honore,
<wandalb. martyr. 32>	Lingona quos uno celebrat plebs marmore tectos.
<wandalb. martyr. 33>	Tum quoque nubiferi penetrat sol sidus Aquari,
<wandalb. martyr. 34>	Quinta et dena simul Prisca pro martyre gaudet.
<wandalb. martyr. 35>	Bis septena Niceto Haudmaroque coruscat.
<wandalb. martyr. 36>	Tertia post decimam Fabiano praesule floret,
<wandalb. martyr. 37>	Cui parili Sebastianus virtute cohaeret,
<wandalb. martyr. 38>	Roma quem vectum nunc Suessio laeta frequentat.
<wandalb. martyr. 39>	Bissena est. Agnes quam virgo et martyr honorat.
<wandalb. martyr. 40>	Undecimam levita sacer Vincentius ornat,
<wandalb. martyr. 41>	Huic et Anastasium virtus coniungit opimum.
<wandalb. martyr. 42>	Post Emerentianae decimo laus emicat ampla.
<wandalb. martyr. 43>	Nono martyrium Babilae virtusque coruscat.
<wandalb. martyr. 44>	Octavo ex Saulo conversum gloria Paulum
<wandalb. martyr. 45>	Praeiectumque suum celebrans Arvernus adornat.
<wandalb. martyr. 46>	Septima moxque dies Policarpi sanguine fulget,
<wandalb. martyr. 47>	Smirnae quem vero celebrant pro rege crematum.
<wandalb. martyr. 48>	Punica terra suum sexto veneratur Avitum;
<wandalb. martyr. 49>	Sulpicius, Balthildis et Aldegund quoque vernant.
<wandalb. martyr. 50>	Quintum progenies Romana Agnae dicat almae.
<wandalb. martyr. 51>	Lux, decus orbis, amor patriae luctusque dolorque
<wandalb. martyr. 52>	Excelso imperii caput exaltatus honore
<wandalb. martyr. 53>	Tum Karolus migrans Hludowico sceptra reliquit.
<wandalb. martyr. 54>	Quarto martyrium Papiae Maurique refulget.
<wandalb. martyr. 55>	Tunc et Valerio Treviri pro praesule gaudent.
<wandalb. martyr. 56>	Tertiaque Ypolitum Antiochenae personat urbi.
<wandalb. martyr. 57>	Saturnine, tuum egregium Thyrsique tropheum
<wandalb. martyr. 58>	Victorisque simul Iani determinat orbem.
<wandalb. martyr. 59>	Nunc etiam Februi texemus carmine cursum
<wandalb. martyr. 60>	Quaeque ferat pariter festorum signa dierum.
<wandalb. martyr. 61>	Brigida virgo potens Februi sibi prima Kalendas
<wandalb. martyr. 62>	Scottorum sancit miro celebrata favore.
<wandalb. martyr. 63>	Quartum Nonarum templo inlatus dicat agnus,
<wandalb. martyr. 64>	Quo, lustrante deo, vivum plebs credula templum
<wandalb. martyr. 65>	Mente pia locat acceptum sternitque tribunal.
<wandalb. martyr. 66>	Ternis et Nonis Lupicino festa sacrantur
<wandalb. martyr. 67>	Hisque cruore pio Celerinus cum Celerina,
<wandalb. martyr. 68>	Enitet Ignatius Laurentinusque beati.
<wandalb. martyr. 69>	Tum pridie Nonas Aquilinus vindicat almus
<wandalb. martyr. 70>	Antistesque nitet Phileas cum Philoromo.
<wandalb. martyr. 71>	Sicaniae populos Nonis sibi subdit Agathes
<wandalb. martyr. 72>	Virginis eximio virtus celebrata decore.
<wandalb. martyr. 73>	Idibus octavis martyr Dorothea coruscat.
<wandalb. martyr. 74>	Tum quoque ver clarum primos erumpit in ortus.
<wandalb. martyr. 75>	Augule, septenis mundum vincendo triumphas.
<wandalb. martyr. 76>	Senas Dionisius ornat et Emilianus.
<wandalb. martyr. 77>	Quinis Ammonem recolunt pia vota beatum.
<wandalb. martyr. 78>	Sother, Hireneus et Scolastica virgo quaternis
<wandalb. martyr. 79>	Egregia pariter meritorum laude nitescunt.
<wandalb. martyr. 80>	Ternis hinc Desiderius Lugduna coronat
<wandalb. martyr. 81>	Moenia, Parthemio et Calocero Roma refulget.
<wandalb. martyr. 82>	Eulaliae festum pridie sanguisque coruscat,
<wandalb. martyr. 83>	Urbs Barcilon eximia qua martyre gaudet.
<wandalb. martyr. 84>	Idibus aethereum Iulianus scandit honorem,
<wandalb. martyr. 85>	Sponsa beata animum caelo cui iungit ovantem.
<wandalb. martyr. 86>	Tum decimo sextoque die praeeunte Kalendas
<wandalb. martyr. 87>	Martis vitalis nitet et Felicula virgo,
<wandalb. martyr. 88>	Atque Valentinum memorant sua gesta beatum.
<wandalb. martyr. 89>	Hinc decimo et quinto meritum clarescit Agapes.
<wandalb. martyr. 90>	Hoc etiam geminos scandit sol sidere Pisces.
<wandalb. martyr. 91>	Quartus cum decimo Iuliana martyre lucet,
<wandalb. martyr. 92>	Onesimumque colit Paulo doctore beatum.
<wandalb. martyr. 93>	Tertius ac decimus Polocroni festa revolvit
<wandalb. martyr. 94>	Donatique, fides, sanguis quos iungit et ara.
<wandalb. martyr. 95>	Bissenumque diem Martialis sanctus honorat.
<wandalb. martyr. 96>	Publius undecimum simul et Iulianus adornant.
<wandalb. martyr. 97>	Mox decimus laudem recolit famamque Coronae.
<wandalb. martyr. 98>	Victorine, tuo nonus de nomine fulget.
<wandalb. martyr. 99>	Octavoque Petri cathedra et doctrina coruscat,
<wandalb. martyr. 100>	Urbs laeta Antiochi quo primum praesule vernat.
<wandalb. martyr. 101>	Septimus eximio Policarpi splendet honore,
<wandalb. martyr. 102>	Presbiter ore, fide Christi qui iussa secutus
<wandalb. martyr. 103>	Martyrio turbam potuit servare fidelem.
<wandalb. martyr. 104>	Sextus apostolica radiat virtute Mathiae,
<wandalb. martyr. 105>	Bissextusque loco hoc quartoque intexitur anno.
<wandalb. martyr. 106>	Occultumque diu caput hoc baptista retexit.
<wandalb. martyr. 107>	Quinta dies Crescenti augetur laude beati.
<wandalb. martyr. 108>	Nestore quartus ovat socio pariterque Theone.
<wandalb. martyr. 109>	Tertius Hesperiae Leandro antistite floret.
<wandalb. martyr. 110>	Machario pridie Rufinus iungitur almus.
<wandalb. martyr. 111>	Hic finis Februi concludit lumina mensis.
<wandalb. martyr. 112>	Martius, insigni feriatus tempore demum,
<wandalb. martyr. 113>	Quorum praemineat breviter dicemus honore.
<wandalb. martyr. 114>	Martis Donatus tenet Albinusque Kalendas.
<wandalb. martyr. 115>	Senis mox Nonis Heraclus Paulusque coluntur.
<wandalb. martyr. 116>	Quinas Magra pio Nonas defendit amore;
<wandalb. martyr. 117>	His et Emitherius, Celedonius atque Marinus
<wandalb. martyr. 118>	Asteriusque micant effuso sanguine clari.
<wandalb. martyr. 119>	Lucius hinc papa pretiosa morte quaternis
<wandalb. martyr. 120>	Martyrum et octingentorum turba optima fulget.
<wandalb. martyr. 121>	Ternas martyr habet meritorum nomine Phocas,
<wandalb. martyr. 122>	Sanguine qui mortem, vicit virtute draconem.
<wandalb. martyr. 123>	Victorinus ovat pridie Victorque, retrusi
<wandalb. martyr. 124>	Carcere qui celso penetrarunt astra volatu.
<wandalb. martyr. 125>	Nonis Felicitas micat et Perpetua, castam
<wandalb. martyr. 126>	Quae Christo vitam felici morte dicarunt.
<wandalb. martyr. 127>	Idus octavas martyrque Cyrillus et una
<wandalb. martyr. 128>	Consimili retinet venerandus honore Rogatus.
<wandalb. martyr. 129>	Septenis quadrageno sub milite festum,
<wandalb. martyr. 130>	Armeniae recolunt unum sacra templa minoris.
<wandalb. martyr. 131>	Senis Gaius Alexanderque coluntur, eisdem
<wandalb. martyr. 132>	Quadragena et bina cohaeret turba cruore,
<wandalb. martyr. 133>	Quos pariter saevo celebramus praeside caesos.
<wandalb. martyr. 134>	Candidus hinc quinas sibi Valeriusque retentant.
<wandalb. martyr. 135>	Quartam mox Iduum finis tuus, alme Gregori,
<wandalb. martyr. 136>	Consecrat, aeterna caelum quo laude petisti.
<wandalb. martyr. 137>	Presbiter et ternas Macedonius implet, honesta
<wandalb. martyr. 138>	Coniuge Patricia et nata comitante Modesta.
<wandalb. martyr. 139>	Eufrosius pridie Petro cum martyre fulget.
<wandalb. martyr. 140>	Thessala plebs Idus Matrona martyre servat.
<wandalb. martyr. 141>	Septima post decimam Aprilis de more Kalendas
<wandalb. martyr. 142>	Praecedens Cyriaci et Largi splendet honore,
<wandalb. martyr. 143>	Smaragdique simul pretioso sanguine vernat.
<wandalb. martyr. 144>	Bisque octona tuo, Patrici, nomine pollet,
<wandalb. martyr. 145>	Scottica gentilem miserate per oppida cultum.
<wandalb. martyr. 146>	Hac quoque Gertrudae redduntur vota beatae.
<wandalb. martyr. 147>	Praesul Alexander ter quinam possidet altam
<wandalb. martyr. 148>	Presbyter et Romam Pigmenus sanguine lustrat.
<wandalb. martyr. 149>	Hac Aries soli vernantia lumina pandit.
<wandalb. martyr. 150>	Conditor hac rerum lucem deus edidit almam,
<wandalb. martyr. 151>	Hancque diem primam formando praetulit orbi.
<wandalb. martyr. 152>	Bis septena Iohanne heremi cultore coruscat.
<wandalb. martyr. 153>	Tertia cum decima Cuthbercti laude nitentes
<wandalb. martyr. 154>	Anglorum ducit per mystica gaudia plebes.
<wandalb. martyr. 155>	Cum duodena fide Benedicti et nomine fulget,
<wandalb. martyr. 156>	Coenobiale decus duce quo laetatur in orbe.
<wandalb. martyr. 157>	Haec spatiis aequat paribus noctemque diemque.
<wandalb. martyr. 158>	Haec quoque sole novo lunam stellasque micare
<wandalb. martyr. 159>	Vidit in exortu quarta sub luce dierum.
<wandalb. martyr. 160>	Undecimae antistes tribuit pia lumina Paulus,
<wandalb. martyr. 161>	Quo iure exultat proprio Narbona magistro.
<wandalb. martyr. 162>	Haec primum celebrat perfecto lumine pascha.
<wandalb. martyr. 163>	Felix hinc decimam et Theodorus cum Iuliano
<wandalb. martyr. 164>	Ornant eximia virtutum laude ferendi.
<wandalb. martyr. 165>	Romulus et nonam pariterque Secundulus implet.
<wandalb. martyr. 166>	Angelus octava venturum nuntiat agnum.
<wandalb. martyr. 167>	Agnus et ipse cruce mundi pro morte levatur.
<wandalb. martyr. 168>	Septima Montanum memorat cum coniuge sancta
<wandalb. martyr. 169>	Atque simul quadrageno cum martyre passum.
<wandalb. martyr. 170>	Agni surgentis resplendet sexta triumpho.
<wandalb. martyr. 171>	Quinta Priscus, Alexander Malchusque coluntur.
<wandalb. martyr. 172>	Hanc quoque Guntramnus migrans rex optimus ornat.
<wandalb. martyr. 173>	Eustasius quarta virtutis laude coruscat,
<wandalb. martyr. 174>	Abba Columbano nituit qui rite magistro.
<wandalb. martyr. 175>	Tertia Domnino comite et Victore refulget.
<wandalb. martyr. 176>	Diodolus pridie emicat Anesusque beati.
<wandalb. martyr. 177>	Sic Martis volvens determinat orbita mensem.
<wandalb. martyr. 178>	Purpureo quem flore sibi ver sancit Aprilem,
<wandalb. martyr. 179>	Dicemus quibus attollat sua gaudia festis.
<wandalb. martyr. 180>	Virgineo insignes Agape et Chionia serto
<wandalb. martyr. 181>	Apriles socio sacrant sibi iure Kalendas.
<wandalb. martyr. 182>	Lugduni quartis Nonis sacer urbe Nicetus.
<wandalb. martyr. 183>	Euagrius ternis splendet martyrque Benignus
<wandalb. martyr. 184>	Atque pari fulget Theodosia virgo nitore.
<wandalb. martyr. 185>	Ambrosius pridie aetherium penetravit honorem.
<wandalb. martyr. 186>	Nonis virgo pia de morte refulget Herene.
<wandalb. martyr. 187>	Idibus octavis Sixtus martyrque sacerque
<wandalb. martyr. 188>	Praeminet Adriano mortem sub Caesare passus.
<wandalb. martyr. 189>	Diogenes septenis Eleususque feruntur.
<wandalb. martyr. 190>	Maximus et senas Idus tenet atque Solutor.
<wandalb. martyr. 191>	Lampade septena quinis micat Idibus alto
<wandalb. martyr. 192>	Virgineus radians simul aethere flosque decorque.
<wandalb. martyr. 193>	Ezechiel vates sancto dicat ore quaternas.
<wandalb. martyr. 194>	Pontifice et summo ternae inradiante Leone
<wandalb. martyr. 195>	Splendent ore, manu, Christi qui pavit ovile.
<wandalb. martyr. 196>	Iulius antistes pridie Romana revisit
<wandalb. martyr. 197>	Moenia, catholico clarus pro dogmate pastor.
<wandalb. martyr. 198>	Idibus, Herminigilde, patrem, rex alme, furentem
<wandalb. martyr. 199>	Persentis, verum referens de morte triumphum.
<wandalb. martyr. 200>	Octava et decima Maias superante Kalendas
<wandalb. martyr. 201>	Valerianus ovat fraterque Tiburtius ipsos
<wandalb. martyr. 202>	Maximus effuso comitatur sanguine miles.
<wandalb. martyr. 203>	Septima Olimpiadem decimae coniuncta beatam
<wandalb. martyr. 204>	Monstrat eamque simul defendit Maximus alter.
<wandalb. martyr. 205>	Sexta et dena Chariso Callistoque refulget,
<wandalb. martyr. 206>	Quos mare septena mersos cum plebe beavit.
<wandalb. martyr. 207>	Hac tipicus solem Taurus iam signat euntem.
<wandalb. martyr. 208>	Mappalicus quinta decima Hermogenesque Petrusque
<wandalb. martyr. 209>	Conlucent merito, virtute et sanguine clari.
<wandalb. martyr. 210>	Bis septena Eleutherius, mater quoque sancta
<wandalb. martyr. 211>	Anthia praecellent, vitam moriendo secuti.
<wandalb. martyr. 212>	Gaio, Aristonico, Rufo, Hermogene atque Galato
<wandalb. martyr. 213>	Tertia cum decima Expedito et martyre fulget.
<wandalb. martyr. 214>	Marcellinus, Domninus Vincentius aeque
<wandalb. martyr. 215>	Nomine bis senam radiant festoque fideque.
<wandalb. martyr. 216>	Pontifices titulo, doctrina et morte beati
<wandalb. martyr. 217>	Undecima Gaius pariter Simeonque coluntur.
<wandalb. martyr. 218>	Terni presbiteri decimam ternaque coronant
<wandalb. martyr. 219>	Palma Parmeniusque Elimenes Chrisotelusque.
<wandalb. martyr. 220>	Hac quoque divino patuerunt prodita nutu
<wandalb. martyr. 221>	Corpora martyrio ecclesiam lustrantia trino
<wandalb. martyr. 222>	Dionisii, Rustici Eleutheriique beati.
<wandalb. martyr. 223>	Felicemque sacrum gemino dignumque ministro
<wandalb. martyr. 224>	Nona docet Fortunatumque et Achillea iunctos.
<wandalb. martyr. 225>	Hac etiam, invicto mundum qui sanguine temnis,
<wandalb. martyr. 226>	Infinita refers, Georgi sancte, tropea.
<wandalb. martyr. 227>	Martyr Alexander triceno martyre laetus
<wandalb. martyr. 228>	Ac trino octava Lugduni moenia sancit.
<wandalb. martyr. 229>	Mox euangelico Marcus tonat ore beatus,
<wandalb. martyr. 230>	Septima quo capit eximium redimita nitorem.
<wandalb. martyr. 231>	Sextaque pontificis recolit certamina Cleti,
<wandalb. martyr. 232>	Richarioque nitet vitae cultore beatae.
<wandalb. martyr. 233>	Extrema ac paschae celebrant sua gaudia festum.
<wandalb. martyr. 234>	Quinta Anastasium papam celebramus, eidem
<wandalb. martyr. 235>	Antimus antistes digna virtute cohaeret.
<wandalb. martyr. 236>	Quartaque Vitalem Christi pro nomine caesum
<wandalb. martyr. 237>	Commemorat, vitam meruit qui morte perennem.
<wandalb. martyr. 238>	Tertia pontifices ara meritisque dicatos
<wandalb. martyr. 239>	Agapium pariterque Secundinum veneratur.
<wandalb. martyr. 240>	Martyrii Iacobus similem et Marianus honorem
<wandalb. martyr. 241>	Sortiti pridie finem metantur Aprili.
<wandalb. martyr. 242>	Hinc Maium aestivo primo sub sole calentem
<wandalb. martyr. 243>	Quae longisque ferat promemus vota diebus.
<wandalb. martyr. 244>	Maias prima sacrat Christi doctrina Kalendas,
<wandalb. martyr. 245>	Frater et his domini Iacobus micat atque Philippus,
<wandalb. martyr. 246>	Hieremiasque simul vatum celebratur opimus
<wandalb. martyr. 247>	Rexque Sigismundus fuso pro sanguine regnat.
<wandalb. martyr. 248>	Sextis hinc Nonis, Athanasi magne, refulges,
<wandalb. martyr. 249>	Arria quo primum periit victore colubra.
<wandalb. martyr. 250>	Praesul Alexander quinas et Euentius ornant
<wandalb. martyr. 251>	Theodolusque dei pariter pro nomine caesi.
<wandalb. martyr. 252>	His quoque celsa crucis radiant vexilla repertae.
<wandalb. martyr. 253>	Silvanus quartas, Antonia cum Floriano,
<wandalb. martyr. 254>	Perpetua cingunt meritis virtute decori.
<wandalb. martyr. 255>	Stelliferum ternis Christus transcendit Olympum
<wandalb. martyr. 256>	Hilarioque Arelas pollet, Vienna Niceto.
<wandalb. martyr. 257>	Praecelsum pridie celebrant Romana Iohannem
<wandalb. martyr. 258>	Templa dei, qui pleno hausit de pectore verbum.
<wandalb. martyr. 259>	Morte pia Nonas Iuvenalis sanctus honorat.
<wandalb. martyr. 260>	Idibus octonis Mediolani urbe coruscat
<wandalb. martyr. 261>	Martyr praecipuo venerandus Victor amore.
<wandalb. martyr. 262>	Ter centum radiant septenis Idibus una
<wandalb. martyr. 263>	Martyrio denique simul, decorante Beato.
<wandalb. martyr. 264>	Torrida tumque novis consurgit frugibus aestas.
<wandalb. martyr. 265>	Senis Gordianus et Epimachus ob unam
<wandalb. martyr. 266>	Caeduntur Christi pariter laudemque fidemque,
<wandalb. martyr. 267>	Has quoque Iob patiendi exemplo sanctus honorat.
<wandalb. martyr. 268>	Quinas eximio antistes splendore Mamertus
<wandalb. martyr. 269>	Insignis, sollemne deo qui ferre litamen
<wandalb. martyr. 270>	Ieiunii instituit terni sub luce diei.
<wandalb. martyr. 271>	Virgo, tuos colimus comites, Domitilla, quaternis,
<wandalb. martyr. 272>	Nerea, Pancratium, cum quis et Achillea sanctum,
<wandalb. martyr. 273>	Primus apostolico docuit tinxitque lavacro
<wandalb. martyr. 274>	Quos Petrus egregia Romae cum virgine iunctos.
<wandalb. martyr. 275>	Servatium ternis veneramur in Idibus almum.
<wandalb. martyr. 276>	Pachomius pridie Victorque simulque Corona
<wandalb. martyr. 277>	Splendent, hic heremita potens illique cruoris
<wandalb. martyr. 278>	Martyriique deum socia virtute secuti.
<wandalb. martyr. 279>	Pontifices septem Hesperiam simul Idibus ornant.
<wandalb. martyr. 280>	Septima Timothei cum dena nomine fulget,
<wandalb. martyr. 281>	Veridica Paulus docuit quem voce beatus.
<wandalb. martyr. 282>	Sextaque cum dena Peregrino martyre vernat.
<wandalb. martyr. 283>	Quintam cum decima martyr Dioscorus implet.
<wandalb. martyr. 284>	Hic Gemini aestivo iungunt sua sidera soli.
<wandalb. martyr. 285>	Bis septena Pudentiana virgine claret.
<wandalb. martyr. 286>	Cum dena ternam retinet fulcitque Basilla
<wandalb. martyr. 287>	Baudeliusque simul trabeatus sanguine vernat.
<wandalb. martyr. 288>	Bis sena Polius, Eutichius atque Timotheus.
<wandalb. martyr. 289>	Undecimam Castus sacer Emiliusque dicarunt.
<wandalb. martyr. 290>	Lingonicam decima Desiderius sacrat urbem
<wandalb. martyr. 291>	Antistes martyrque dei galeatus honore.
<wandalb. martyr. 292>	Donatianus Namnetes cum Rogatiano
<wandalb. martyr. 293>	Fratre pio exornat fidei certamine nona.
<wandalb. martyr. 294>	Octava Urbanus meritorum stemmate fulget,
<wandalb. martyr. 295>	Infula quem, doctrina simul sanguisque beavit.
<wandalb. martyr. 296>	Augustine, tuum commendat septima nomen,
<wandalb. martyr. 297>	Lactea quo renitent Anglorum milia, verbi
<wandalb. martyr. 298>	Principe quo Christum domiti sensere Britanni.
<wandalb. martyr. 299>	Iulius hinc sextum miles martyrque venustat.
<wandalb. martyr. 300>	Quinto Parisii Germanum turba frequentat,
<wandalb. martyr. 301>	Tunc quoque pontificem celebrat sua Roma Iohannem.
<wandalb. martyr. 302>	Maximine, tibi quarto Trevir alta coruscat.
<wandalb. martyr. 303>	Tertius Hucberto papa et Felice dicatur.
<wandalb. martyr. 304>	Tum pridie Petronella Petri de germine sancto
<wandalb. martyr. 305>	Fulgida virgo micat Christi trabeata decore.
<wandalb. martyr. 306>	Cantius et Cantianus cum Cantianella
<wandalb. martyr. 307>	Conlucent, Maium haec claudunt sollemnia mensem.
<wandalb. martyr. 308>	Iunius umbrifugo aestatis sub caumate fervens
<wandalb. martyr. 309>	Templa quibus festa velet de fronde, canemus.
<wandalb. martyr. 310>	Iunii origo tuum sustollit in astra nitorem,
<wandalb. martyr. 311>	Pamphile, martyrio doctor venerande beato.
<wandalb. martyr. 312>	Marcelline sacer Petre et exorcista, quaternis
<wandalb. martyr. 313>	Nonis communem dignamque litatis ad aram,
<wandalb. martyr. 314>	Lugdunique pio Blandina vocatur honore,
<wandalb. martyr. 315>	Quadragenaque simul clara octonaque coruscum
<wandalb. martyr. 316>	Cum plebe nexit flammisque undisque monile.
<wandalb. martyr. 317>	Pergentinus item Laurentinusque cruoris
<wandalb. martyr. 318>	Et generis ternas gemino fulgore venustant,
<wandalb. martyr. 319>	Aureliana suum plebes recolitque Lifardum.
<wandalb. martyr. 320>	Martyr et antistes pridie sacra vota Quirinus
<wandalb. martyr. 321>	Accumulans proprio Christum de sanguine placat.
<wandalb. martyr. 322>	Nonis antistes fulget Bonifacius Anglis
<wandalb. martyr. 323>	Editus, ad Christum Oceani qui traxit alumnos,
<wandalb. martyr. 324>	Fresonum puro submittens colla lavacro.
<wandalb. martyr. 325>	Octonas Idus Ceratus episcopus ornat,
<wandalb. martyr. 326>	Urbem qui fulcit Gratiano principe dictam.
<wandalb. martyr. 327>	Paulus septenas praesul tuus, alta Bizanti.
<wandalb. martyr. 328>	Progenies meritumque pium quos iungit et ara,
<wandalb. martyr. 329>	Gildardus senas pariterque Medardus honorant.
<wandalb. martyr. 330>	Quinas Primus habet iuncto sibi Feliciano.
<wandalb. martyr. 331>	Quartae Basilidae et bis deno martyre vernant.
<wandalb. martyr. 332>	Barnabas ternas exornat apostolus Idus.
<wandalb. martyr. 333>	Cyrinus pridie effulget Nazarque Naborque,
<wandalb. martyr. 334>	His et Basilidem festo sociamus eodem.
<wandalb. martyr. 335>	Idus illustrat Felicula virgo cruore,
<wandalb. martyr. 336>	Lac, Petronilla, tibi, verbum quam iunxit et aetas.
<wandalb. martyr. 337>	Octavo Iulii et deno ante exordia mensis
<wandalb. martyr. 338>	Vates Heliseus simul Abdiasque refulgent.
<wandalb. martyr. 339>	Hic quoque Valerio et Rufino martyre gaudet.
<wandalb. martyr. 340>	Septeno deno Vitus cum virgine clara
<wandalb. martyr. 341>	Margarita martyrii splendore nitescit.
<wandalb. martyr. 342>	Hocque Modestus et alma nitet Crescentia virgo.
<wandalb. martyr. 343>	Sedecimo Cyricus Iulitta cum genetrice
<wandalb. martyr. 344>	Clarescit vera Christi pietate fideque.
<wandalb. martyr. 345>	Quindecimus septem quinquagenisque ducentis
<wandalb. martyr. 346>	Martyribus iucundam mittit ad astra, coronam.
<wandalb. martyr. 347>	Ardentis penetrat quoque Phoebus sidera Cancri.
<wandalb. martyr. 348>	Quartum cum deno pretioso sanguine fratres
<wandalb. martyr. 349>	Marcellianus pariter Marcusque sacrarunt.
<wandalb. martyr. 350>	Hinc quoque Balbinae lustrat meritumque decusque.
<wandalb. martyr. 351>	Gervasius ter denum Protasiusque coronant.
<wandalb. martyr. 352>	Vitalisque pater natos sequitur duodeno.
<wandalb. martyr. 353>	Centro hic solstitium medio summoque coruscat.
<wandalb. martyr. 354>	Tum, Caesar Hludowice, cruento tempore functe,
<wandalb. martyr. 355>	In plures partes cessura sceptra relinquis.
<wandalb. martyr. 356>	Martyr Rufinusque undeno et Marcia pollent.
<wandalb. martyr. 357>	Albanus decimo defendit laude Britannos,
<wandalb. martyr. 358>	Paulinusque Nolam meritis et nomine lustrat.
<wandalb. martyr. 359>	Anglorum nono Ediltrud de germine fulget.
<wandalb. martyr. 360>	Octavo natus colitur baptista Iohannes.
<wandalb. martyr. 361>	Septeno Romam Luceia exornat amore,
<wandalb. martyr. 362>	Sancta pio bis deno et bino martyre laeta,
<wandalb. martyr. 363>	Rex quibus Aceias socio conlucet honore.
<wandalb. martyr. 364>	Sextum martyr habet Paulus simul atque Iohannes,
<wandalb. martyr. 365>	Germine, amore, fide, virtute et sanguine fratres,
<wandalb. martyr. 366>	Cum quibus augusto radiat Constantia serto.
<wandalb. martyr. 367>	Salvius et sanctus Scaldi tum litora visit.
<wandalb. martyr. 368>	Hesperiam quinto antistes martyrque Zoelus
<wandalb. martyr. 369>	Martyribus cumulat iunctus denisque novemque.
<wandalb. martyr. 370>	Praesule quartus ovat verbi et doctore Leone.
<wandalb. martyr. 371>	Tertius auratam sustollit ad aethera Romam,
<wandalb. martyr. 372>	Martyrio pariter Petri Paulique beato.
<wandalb. martyr. 373>	Lemovicum pridie colitur Martialis honore.
<wandalb. martyr. 374>	Iunius his celsum festis determinat orbem.
<wandalb. martyr. 375>	Iulius hinc flavis humeros redimitus aristis
<wandalb. martyr. 376>	Quos supplex aris veneransque colat, memoremus.
<wandalb. martyr. 377>	Primus qui veteris populi legisque sacerdos
<wandalb. martyr. 378>	Extitit incensi primusque litavit ad aram,
<wandalb. martyr. 379>	Aaron orditur Iulii sacratque Kalendas,
<wandalb. martyr. 380>	Has quoque contemptor mundi Carilephus
<wandalb. martyr. 381>	Processus sextas retinet cum Martiniano
<wandalb. martyr. 382>	Nonas, martyrii laeto irradiantque decore.
<wandalb. martyr. 383>	Pontifices quintas Anatholius Eulogiusque.
<wandalb. martyr. 384>	Lauriane, tenes meritorum nomine quartas,
<wandalb. martyr. 385>	Ossaque Martini tumulo mutata venustant.
<wandalb. martyr. 386>	Domitius ternas dicat et clarissima Zoe,
<wandalb. martyr. 387>	Auxit martyrio coetum quae iure beatum.
<wandalb. martyr. 388>	Eximius vatum pridie defectus in orbe
<wandalb. martyr. 389>	Martyrio Esaias virtute atque ore coruscat.
<wandalb. martyr. 390>	Tranquilline, simul duplici splendore refulges,
<wandalb. martyr. 391>	Sanctorum genitor sanctos comitate peremptos.
<wandalb. martyr. 392>	Tumque Goar Christi colitur famulusque sacerque.
<wandalb. martyr. 393>	Pantheni Nonis splendet meritumque fidesque.
<wandalb. martyr. 394>	Octavo ante Idus Cilianus Procopiusque
<wandalb. martyr. 395>	Excellent, Christum virtute et morte secuti.
<wandalb. martyr. 396>	Audax septeno pariterque Anatholia claret,
<wandalb. martyr. 397>	Nec minus et contemptor opum sacer eminet Effrem.
<wandalb. martyr. 398>	Sexto germana Christo pro sorte coronam
<wandalb. martyr. 399>	Progenie septena dicat Felicitas alma,
<wandalb. martyr. 400>	Quam genuit gratamque deo praemisit ad aram.
<wandalb. martyr. 401>	Martyrio quintum sancit Ianuarius atque
<wandalb. martyr. 402>	Consimili decorat Pelagia sancta nitore.
<wandalb. martyr. 403>	Tum Beneventanis translata a montibus almi
<wandalb. martyr. 404>	Busta patris Benedicti nunc Liger altus honorat.
<wandalb. martyr. 405>	Hermagoram quarto supplex Aquileia frequentat,
<wandalb. martyr. 406>	Antistes precibus populum qui fulcit et orbem.
<wandalb. martyr. 407>	Tertius Aegyptum praesentat Serapioni,
<wandalb. martyr. 408>	Attalus et martyr caelesti flore virescit.
<wandalb. martyr. 409>	Antistes pridie et martyr petit aethera Phocas.
<wandalb. martyr. 410>	Idibus effulgent Cassianus Cyricusque
<wandalb. martyr. 411>	Et Iacobus meritis celebratur episcopus amplis.
<wandalb. martyr. 412>	Cum decima Augustum praesignans septima mensem
<wandalb. martyr. 413>	Hilarine, tuo, martyr, nitet, optime, festo.
<wandalb. martyr. 414>	Sedecimam votis Carthago spectat opimis
<wandalb. martyr. 415>	Martyrii plebem duodenam laeta frequentans,
<wandalb. martyr. 416>	Scillitana simul capiti quos patria misit.
<wandalb. martyr. 417>	Quindecimam genetrix septena prole dicavit,
<wandalb. martyr. 418>	Simphorosa pio pariter cum germine caesa.
<wandalb. martyr. 419>	Fervidus ardentis petit hac sol signa Leonis.
<wandalb. martyr. 420>	Arsenius quartam denamque heremita venustat.
<wandalb. martyr. 421>	Et ternam denam Philibertus sanctus adornat.
<wandalb. martyr. 422>	Praxedis duodena, effulget virginis atque
<wandalb. martyr. 423>	Prophetae Danihelis nomine fine fideque.
<wandalb. martyr. 424>	Undecimam Christo felix miserante Maria
<wandalb. martyr. 425>	Ornat, septeno caruit quae daemone, quamque
<wandalb. martyr. 426>	Magdala progenitam signat cognomine origo.
<wandalb. martyr. 427>	Wandregisle, tibi hac monachorum vota recurrunt.
<wandalb. martyr. 428>	Hinc decimam praeclarus Apollinaris honorat.
<wandalb. martyr. 429>	Mox nonam Christina, Aquila et Niceta sacrarunt.
<wandalb. martyr. 430>	Octavam Iacobus, Zebedei filius, ornat,
<wandalb. martyr. 431>	Primus apostolicum vero pro rege cruorem
<wandalb. martyr. 432>	Qui dedit: hunc Cucufas Christophorusque secuntur.
<wandalb. martyr. 433>	Septimam Adrianus tenet Emiliusque beati,
<wandalb. martyr. 434>	Martianus cum quis simili virtute triumphat.
<wandalb. martyr. 435>	Presbiter Hermelaus sexta martyrque coruscat.
<wandalb. martyr. 436>	Quintam Nazarius cum Celso possidet, hancque
<wandalb. martyr. 437>	Pantaleon martyr proprio sibi sancit honore.
<wandalb. martyr. 438>	Insignem meritis Petri Paulique beatis
<wandalb. martyr. 439>	Praesul Romanus Stephanus tum consecrat aram,
<wandalb. martyr. 440>	Templo quae Dionisii gemmata refulget,
<wandalb. martyr. 441>	Signis martyrii monitus visisque fideque.
<wandalb. martyr. 442>	Felix, Simplicius, Faustinus et alma Beatrix
<wandalb. martyr. 443>	Tricassique Lupus quartam communiter aurant.
<wandalb. martyr. 444>	Abdon et Sennen designat tertia sanctos,
<wandalb. martyr. 445>	Regni quos Romae tribuit de germine Persis.
<wandalb. martyr. 446>	Martyrii pridie Fabium pia gloria texit.
<wandalb. martyr. 447>	Iulius haec orbi excedens sollemnia linquit.
<wandalb. martyr. 448>	Augustus demum pleno iam farre refertus
<wandalb. martyr. 449>	Quis nova sacra ferat, monstremus carmine sanctos.
<wandalb. martyr. 450>	Quos ferus in mortem Antiochus cum matre subegit,
<wandalb. martyr. 451>	Venturo sanguen qui Christo sponte dicarunt,
<wandalb. martyr. 452>	Augustas retinet Machabei iure Kalendas.
<wandalb. martyr. 453>	Carcere Roma Petrum celebrat vinclisque reductum
<wandalb. martyr. 454>	Eusebiumque suum Vercelli rite frequentant.
<wandalb. martyr. 455>	Nonarum Stephanus martyrque et papa beatus,
<wandalb. martyr. 456>	Quarto festivae tribuit pia gaudia Romae.
<wandalb. martyr. 457>	Terno mox Stephani colitur sollemne reperti,
<wandalb. martyr. 458>	Primus qui mortem Christi est moriendo secutus.
<wandalb. martyr. 459>	Gamalihel, Nichodemus Habibon pariterque
<wandalb. martyr. 460>	Inventi voto fulgent et laude perenni.
<wandalb. martyr. 461>	Iustinus pridie proprio celebratur honoret
<wandalb. martyr. 462>	Presbiter, innumeros sanctorum caede peremptos
<wandalb. martyr. 463>	Crudeli exquirens tumulis qui condecoravit.
<wandalb. martyr. 464>	Nonas Cassianus, Memmius atque Oswaldus,
<wandalb. martyr. 465>	Rex pius Anglorum, merito et virtute retentant.
<wandalb. martyr. 466>	Idibus octonis mortem passura crucemque
<wandalb. martyr. 467>	Christi sancta caro aetheream dedit ante figuram;
<wandalb. martyr. 468>	Praesul et his Sixtus Romae martyrque colendus,
<wandalb. martyr. 469>	Iuxta et Felicissimus Agapitusque triumphant.
<wandalb. martyr. 470>	His quoque consurgunt autumni tempora laeta.
<wandalb. martyr. 471>	Septenas pariter Donatus et Afra bearunt.
<wandalb. martyr. 472>	Aethereum senis penetrat Cyriacus honorem.
<wandalb. martyr. 473>	Romanus quinis martyr milesque refulget.
<wandalb. martyr. 474>	Quartis, Laurenti, merito splendescis opimo,
<wandalb. martyr. 475>	Ignem qui passus tortorem vincis iniquum.
<wandalb. martyr. 476>	Ternis flosque decusque pium petis astra, Tiburti,
<wandalb. martyr. 477>	Has et Gaoricus confessor possidet almus.
<wandalb. martyr. 478>	Martyrii palmam pridie capis, Euple, perennem.
<wandalb. martyr. 479>	Idibus Ippolitum comitem Laurentius astris
<wandalb. martyr. 480>	Pro Christo parili recipit certamine passum.
<wandalb. martyr. 481>	Reginam meritis, virtute fideque colendam
<wandalb. martyr. 482>	Tellus tum venerans Radegundam Aquitana frequentat.
<wandalb. martyr. 483>	Quae decima et nona est Septembres ante Kalendas,
<wandalb. martyr. 484>	Eusebium Romae sancit celebratque beatum.
<wandalb. martyr. 485>	Octava et decima mundi lux flosque Maria
<wandalb. martyr. 486>	Angelico comitata choro petit aethera virgo.
<wandalb. martyr. 487>	Septenam denamque tenes, Arnulfe sacerdos.
<wandalb. martyr. 488>	Martyre sedecima effulget Mammete beato.
<wandalb. martyr. 489>	Agapitus quintam decimam certamine sancit.
<wandalb. martyr. 490>	Erigone hic Phoebo sociat sua sidera virgo.
<wandalb. martyr. 491>	Magnus et Andreas quarta denaque coruscant.
<wandalb. martyr. 492>	Septem nonaginta et quingenti comitantur,
<wandalb. martyr. 493>	Quos pariter sancti simul hos bis mille secuntur.
<wandalb. martyr. 494>	Tertia post denam Samuhele excellet ab ipsis,
<wandalb. martyr. 495>	Quem domino cunis genitrix devota sacravit.
<wandalb. martyr. 496>	Martyris hinc duodena Privati sanguine vernat.
<wandalb. martyr. 497>	Undecimam Romae Timotheus passus honorat.
<wandalb. martyr. 498>	Aedua tumque suum celebrat plebs Symphorianum,
<wandalb. martyr. 499>	Mater quem Christo pariter moritura dicavit.
<wandalb. martyr. 500>	Lucius et Ptolomeus denam virtute coronant.
<wandalb. martyr. 501>	Bartholomeus nonam exornat retinetque beatus.
<wandalb. martyr. 502>	India quo doctore dei cognovit honorem,
<wandalb. martyr. 503>	Herculis et Bachi insanis vix eruta sacris.
<wandalb. martyr. 504>	Nunc illum fama est varia pro sorte sepulchri
<wandalb. martyr. 505>	Aeoliam Liparen Beneventi et templa tenere.
<wandalb. martyr. 506>	Tum quoque Genesio resplendet martyre Roma.
<wandalb. martyr. 507>	Audoenum tumque pium Radumagus honorat.
<wandalb. martyr. 508>	Octava hinc Arelas celebrat te, sancte Genesi.
<wandalb. martyr. 509>	Martyrio septenam Hireneus et Habundius ornant.
<wandalb. martyr. 510>	Rufe, tuos recolens ostendit sexta triumphos.
<wandalb. martyr. 511>	Hermen quinta probat felici morte beatum.
<wandalb. martyr. 512>	Ecclesiae lumen, populis sacra norma fidelis,
<wandalb. martyr. 513>	Africa quo pastore orbis doctore coruscat,
<wandalb. martyr. 514>	Augustine pater, festo celebraris eodem,
<wandalb. martyr. 515>	Aurea quem servant Italis nunc templa sepultum.
<wandalb. martyr. 516>	Santonus alta sui Vibiani hoc fulget honore.
<wandalb. martyr. 517>	Praeco dei, verbi vox et baptista Iohannes,
<wandalb. martyr. 518>	Quem effera saltanti tribuerunt iussa puellae,
<wandalb. martyr. 519>	Insignit quartam meritorum laude perenni.
<wandalb. martyr. 520>	Virgo Sabina simul Romae sua templa revisit.
<wandalb. martyr. 521>	Tertia Felicis nitet Audactique cruore.
<wandalb. martyr. 522>	Paulinus pridie Treverorum moenia lustrat
<wandalb. martyr. 523>	Exilio antistes vero pro dogmate clarus.
<wandalb. martyr. 524>	Augusti his demum clauduntur limina festis
<wandalb. martyr. 525>	Miti September praegustans pocula Bacho
<wandalb. martyr. 526>	Quos aris venerando colat memoretque, canemus.
<wandalb. martyr. 527>	Legifer heredem proprii quem liquit honoris,
<wandalb. martyr. 528>	Promissam populo terram qui sorte per astra,
<wandalb. martyr. 529>	Per loca, per celsos montes distinxit et urbes,
<wandalb. martyr. 530>	Septembres Iosue tenet orditurque Kalendas,
<wandalb. martyr. 531>	Priscus et has martyr trabeatus sanguine lustrat.
<wandalb. martyr. 532>	Praesul et his Senonum Lupus aede coruscat ab alta.
<wandalb. martyr. 533>	Quartas hinc Nonas Lugduni Iustus honorat.
<wandalb. martyr. 534>	Ternis, Antonine puer martyrque, triumphas,
<wandalb. martyr. 535>	Tunc et Aristeus antistes de morte beatur.
<wandalb. martyr. 536>	Legis divinae lator, susceptor et auctor,
<wandalb. martyr. 537>	Colloquio visuque dei dignate frequenti,
<wandalb. martyr. 538>	Praecelso pridie tumularis monte, Moyses,
<wandalb. martyr. 539>	Nulli post licuit cuius cognoscere bustum.
<wandalb. martyr. 540>	Tunc etiam Cabalon Marcelli sanguine vernat.
<wandalb. martyr. 541>	Nonis Ferreolus cum Ferrutione refulget,
<wandalb. martyr. 542>	Donatus Capuam pariterque Arcontius ornant.
<wandalb. martyr. 543>	Vates Zacharias octonas obtinet Idus.
<wandalb. martyr. 544>	Antistes septenas servat Euuortius atque
<wandalb. martyr. 545>	Regali insignis Chlodoaldus stirpe sacerdos.
<wandalb. martyr. 546>	Qua deus humanam suscepit virgine formam,
<wandalb. martyr. 547>	Illustrat senas ortus de luce Maria;
<wandalb. martyr. 548>	Martyr et Adrianus Romam tunc sanguine comit.
<wandalb. martyr. 549>	Gorgonius quinas fama meritisque retentat,
<wandalb. martyr. 550>	Romae quem passum venerans nunc Gallia poscit.
<wandalb. martyr. 551>	Sostenes et Victor quartis memorantur eandem
<wandalb. martyr. 552>	Christi pro regno sortiti et laude coronam.
<wandalb. martyr. 553>	Protus hinc ternas fraterque Iacinctus honorant,
<wandalb. martyr. 554>	Qui Eugeniam pariter legem docuere sacratam.
<wandalb. martyr. 555>	Martyr mox pridie celsum petit aethera Syrus.
<wandalb. martyr. 556>	Idibus abba nitet merito et cognomine Amatus.
<wandalb. martyr. 557>	Octono et decimo Octimbrem vocitante futurum
<wandalb. martyr. 558>	Exaltata crucis fulgent vexilla relatae,
<wandalb. martyr. 559>	Perside ab indigna victor quam vexit Heracleus,
<wandalb. martyr. 560>	Corneliusque suam virtute et sanguine Romam
<wandalb. martyr. 561>	Antistes fulcit. Cypriano laeta coruscat
<wandalb. martyr. 562>	Carthago, insigni doctore et martyre, totum
<wandalb. martyr. 563>	Ecclesiae scribunt cuius sacra dicta per orbem.
<wandalb. martyr. 564>	Praesulis hic etiam meritum celebratur Eparci.
<wandalb. martyr. 565>	Septenum denum Nicomedes presbiter ornat,
<wandalb. martyr. 566>	Virgo, tuus, Petronilla, comes martyrque beatus.
<wandalb. martyr. 567>	Pontifices ara meritis vitaque colendi
<wandalb. martyr. 568>	Carnutes Leobinus, Aper Leucosque tuentur.
<wandalb. martyr. 569>	Hinc sexto deno Martinus papa beatur,
<wandalb. martyr. 570>	Eufemiamque pio sanctam veneramur amore.
<wandalb. martyr. 571>	Lucius hoc simul excellet cum Geminiano,
<wandalb. martyr. 572>	Condecorat pariter passos quos laurea Christi.
<wandalb. martyr. 573>	Aequatura diem soli tum Libra cohaeret.
<wandalb. martyr. 574>	Lantbertus quintum denum virtute coronat,
<wandalb. martyr. 575>	Factio quem caesum semper tremebunda pavescit.
<wandalb. martyr. 576>	Ore, fide antistes, signisque et sanguine martyr
<wandalb. martyr. 577>	Methodius quartum denum celebrandus honorat.
<wandalb. martyr. 578>	Virtutis specimen patiendi et forma decusque
<wandalb. martyr. 579>	Martyrii Eustachius terno denoque triumphat.
<wandalb. martyr. 580>	Libra pares lucis somnique hic efficit horas.
<wandalb. martyr. 581>	Virgoque bis senum Fausta atque Evilasius ornant,
<wandalb. martyr. 582>	Deseruit Christo mundi qui lucra vocante.
<wandalb. martyr. 583>	Undecimum Matheus euangelico ore sacravit.
<wandalb. martyr. 584>	Mauricius denum socia legione coronat,
<wandalb. martyr. 585>	Effuso mortem pariter quae sanguine vicit.
<wandalb. martyr. 586>	Nonum Tecla tenet roseo perfusa cruore
<wandalb. martyr. 587>	Liberiusque dicat Romanam papa per urbem.
<wandalb. martyr. 588>	Levita et Sosius merito splendescit honore.
<wandalb. martyr. 589>	Octavum sterili conceptus ventre Iohannes
<wandalb. martyr. 590>	Andochiusque sacrat martyrque et presbiter almus.
<wandalb. martyr. 591>	Quem Tyrsus Felixque pari comitantur amore.
<wandalb. martyr. 592>	Septeno Lupus antistes Lugduna revisit
<wandalb. martyr. 593>	Moenia, devotae pastor memorabilis urbi.
<wandalb. martyr. 594>	Ambiana micat Firmino martyre plebes.
<wandalb. martyr. 595>	Sexto martyr ovat Cyprianus, virgo beata
<wandalb. martyr. 596>	Quem Iustina dei fecit cognoscere regnum,
<wandalb. martyr. 597>	Artibus insanis tandem furiisque relictis.
<wandalb. martyr. 598>	Quinto cum fratre excellet Cosmas Damiano.
<wandalb. martyr. 599>	Antimus hos sequitur, Leontius Euprepiusque,
<wandalb. martyr. 600>	Quinum, Christe, tibi sertum qui morte dicarunt.
<wandalb. martyr. 601>	Faustus Martialis quartum et Ianuarius ornant,
<wandalb. martyr. 602>	Martyri trabea simul et certamine clari.
<wandalb. martyr. 603>	Aetherea virtute potens princepsque supernae
<wandalb. martyr. 604>	Militiae Michahel terno sibi templa sacravit.
<wandalb. martyr. 605>	Interpres legis veterisque novaeque probatus,
<wandalb. martyr. 606>	Instructor doctrinae, heresis damnator iniquae,
<wandalb. martyr. 607>	Hieronimus pridie Septembrem claudit ovantem.
<wandalb. martyr. 608>	Spumanti musto pomisque Octimber onustus
<wandalb. martyr. 609>	Quis pateras calathosque ferat, sanctos memoremus.
<wandalb. martyr. 610>	Francos qui primus docuit domuitque feroces,
<wandalb. martyr. 611>	Remigius proprio Octimbrem praesignat honore,
<wandalb. martyr. 612>	Germanusque simul, doctrina insignis et actu,
<wandalb. martyr. 613>	Tum propriam munit meritis Autisiodorum,
<wandalb. martyr. 614>	Qui Oceano fidei refugas et dogma nefandum
<wandalb. martyr. 615>	Reppulit et signis te, picta Britannia, texit.
<wandalb. martyr. 616>	Hos virtute Bavo et sancto comitatur honore.
<wandalb. martyr. 617>	Mox sextum Nonarum Leudegarius ornat,
<wandalb. martyr. 618>	Seditione potens quem dux populusque peremit.
<wandalb. martyr. 619>	Ewaldi, meritis, gente et cognomine et ara
<wandalb. martyr. 620>	Doctrinaque pares, quintum sibi morte dicarunt.
<wandalb. martyr. 621>	Marcus Martianusque suo implent munere quartum
<wandalb. martyr. 622>	Germine, martyrio, natura et funere fratres.
<wandalb. martyr. 623>	Ternas tum Nonas Apollinaris honorat
<wandalb. martyr. 624>	Praesul, templa frequens cuius Ravenna coronat.
<wandalb. martyr. 625>	Virgo Fides pridie hinc felici morte triumphat.
<wandalb. martyr. 626>	Pontifices Nonas Linus Marcusque retentant.
<wandalb. martyr. 627>	Octavo ante Idus, Demetri sancte, bearis,
<wandalb. martyr. 628>	Nomine pro Christi tortores passus iniquos.
<wandalb. martyr. 629>	Exemplum fidei parendi et norma salubris,
<wandalb. martyr. 630>	Excelsi patris primum cognomine dictus,
<wandalb. martyr. 631>	Gentibus inde pater caelesti sorte vocatus,
<wandalb. martyr. 632>	Septenas Abraham sancit retinetque beatus.
<wandalb. martyr. 633>	His quoque martyrii insigni trinoque coruscant
<wandalb. martyr. 634>	Orbem templa suo lustrantia lumine cunctum:
<wandalb. martyr. 635>	Dionisius, aethereo qui splendet honore,
<wandalb. martyr. 636>	Gallia doctorem Paulo instituente beatum
<wandalb. martyr. 637>	Quem meruit, gemino comptum iunctumque ministro;
<wandalb. martyr. 638>	Domninoque Itali claro tum martyre fulgent.
<wandalb. martyr. 639>	Senas iustitiae titulis Loth sanctus adornat,
<wandalb. martyr. 640>	Cassius et Gereon, Victor Florentius atque,
<wandalb. martyr. 641>	Martyrii comites plebs tum coniuncta triumphat.
<wandalb. martyr. 642>	Quinas mox Taracus, Probus Andronicusque coronant,
<wandalb. martyr. 643>	Virtutis mortisque pares quos gloria reddit.
<wandalb. martyr. 644>	Idus tum quartas meritis Edistius auget,
<wandalb. martyr. 645>	Urbs Ravenna suo celebri quo martyre pollet.
<wandalb. martyr. 646>	Ternas Marcellus, Faustus Ianuarius implent.
<wandalb. martyr. 647>	Tum quoque, Petre, tibi, Dionisique, sacratum
<wandalb. martyr. 648>	Templum et Chrisanto Dariaeque coruscat et ara,
<wandalb. martyr. 649>	Tulpiacum plano qua praeminet aequore castrum.
<wandalb. martyr. 650>	Callistus pridie antistes martyrque tropheo
<wandalb. martyr. 651>	Praecellens multo et comitatus martyre fulget.
<wandalb. martyr. 652>	Idibus inde tibi Maurorum turba vocatur,
<wandalb. martyr. 653>	Agrippina, animis pariter quae laeta beatis
<wandalb. martyr. 654>	Militiam Christo virtute et morte dicavit.
<wandalb. martyr. 655>	Septeno denoque, Novembrem qui venientem
<wandalb. martyr. 656>	Praesignat, Gallus colitur confessor et una
<wandalb. martyr. 657>	Bis centum et decies septem memorantur, iniquus
<wandalb. martyr. 658>	Quos furor ob Christum simili mactavit honore.
<wandalb. martyr. 659>	Sedecimum sacer antistes Florentius ornat.
<wandalb. martyr. 660>	Lucas ter quinum festo officioque dicatum
<wandalb. martyr. 661>	Monstrat, Paule, tuo Christum sermone locutus.
<wandalb. martyr. 662>	Regni calcatrix iuxta et Tryphonia claret.
<wandalb. martyr. 663>	Scorpius autumni hinc moderatur tempora laeti.
<wandalb. martyr. 664>	Beronicus bis septeno atque Pelagia fulget,
<wandalb. martyr. 665>	Quos pariter quadraginta atque novem comitantur.
<wandalb. martyr. 666>	Ternum cum deno, Caprasi martyr, honoras.
<wandalb. martyr. 667>	Presbiter Asterius duodeno laude coruscat
<wandalb. martyr. 668>	Egregia, multos docuit qui vincere sanctos
<wandalb. martyr. 669>	Undique bella piis diram minitantia mortem.
<wandalb. martyr. 670>	Hunc et Hilarion heremi bonus accola comit.
<wandalb. martyr. 671>	Tunc numerosa simul Rheni per litora fulgent
<wandalb. martyr. 672>	Christo virgineis erecta trophea maniplis
<wandalb. martyr. 673>	Agrippinae urbi, quarum furor impius olim
<wandalb. martyr. 674>	Milia, mactavit ductricibus inclita sanctis.
<wandalb. martyr. 675>	Undecimum festo Philippus episcopus auget,
<wandalb. martyr. 676>	Hermas hoc ipso nitet Eusebiusque beatus.
<wandalb. martyr. 677>	Severine, tuos decimo, sacer, inde colonos
<wandalb. martyr. 678>	Inspectas primi radians de culmine templi.
<wandalb. martyr. 679>	Nono quadrageni effulgent sexque triumpho
<wandalb. martyr. 680>	Romae militiae et sancto certamine clari.
<wandalb. martyr. 681>	Octavum Crispinus habet cum Crispiniano,
<wandalb. martyr. 682>	Flammas qui passi saevum vicere tyrannum.
<wandalb. martyr. 683>	Gemmas martyrii geminas veneramur eodem
<wandalb. martyr. 684>	Chrisantum Dariamque, novo quos munere Christi
<wandalb. martyr. 685>	Roma nunc vectos tumulis nova cella venustat,
<wandalb. martyr. 686>	Qua Rheni celsis succedunt aequora silvis.
<wandalb. martyr. 687>	Hilarus hic etiam nitet amplo praesul honore.
<wandalb. martyr. 688>	Pontifices fama, signis tumulisque coruscos
<wandalb. martyr. 689>	Septimus ostendit vero de nomine Amandum
<wandalb. martyr. 690>	Vedastumque simul meritisque et tempore iunctos.
<wandalb. martyr. 691>	Hinc sextum martyr pugnans Vincentius ornat,
<wandalb. martyr. 692>	Christe, te hoc pariter Sabinaque virgo triumphant.
<wandalb. martyr. 693>	Symonis et Iudae praecellit quintus honore,
<wandalb. martyr. 694>	Quos opulenta deo Persis mittente receptos
<wandalb. martyr. 695>	Fidos martyrio et signis tumulare patronos
<wandalb. martyr. 696>	Promeruit, fidei cultrix si deinde fuisset.
<wandalb. martyr. 697>	Caesare nata micat Decio hic Cyrilla beatis
<wandalb. martyr. 698>	Virgo animis et cui Decius haud editor esset.
<wandalb. martyr. 699>	Hic etiam Matronae colitur per litora Pharo.
<wandalb. martyr. 700>	Presbiter hinc retinens quartum Zenobius ornat.
<wandalb. martyr. 701>	Terno Marcellus Christi galeatus amore
<wandalb. martyr. 702>	Centuriam caelo dignam geminamque sacravit,
<wandalb. martyr. 703>	Martyribus bis centum et bis denis comitatus.
<wandalb. martyr. 704>	Quintinum pridie celebrant sua gesta beatum,
<wandalb. martyr. 705>	Qui insigni et vario ob Christum certamine victor
<wandalb. martyr. 706>	Octimbrem clauso conponit in orbe ruentem.
<wandalb. martyr. 707>	Nunc quoque quis longa vigilet sub nocte November,
<wandalb. martyr. 708>	Quos vigilando canat, promemus carmine sanctos.
<wandalb. martyr. 709>	Caesarius prima designat fronte Novembrem,
<wandalb. martyr. 710>	Eximio cuius laetatur Roma triumpho.
<wandalb. martyr. 711>	Mensis et hic reliquos stellato vertice vincens
<wandalb. martyr. 712>	Uno omnes sanctos celebrans coniungit honore,
<wandalb. martyr. 713>	Regia quos caeli pariter retinetque fovetque.
<wandalb. martyr. 714>	Quartis, Victorine sacer martyrque, bearis.
<wandalb. martyr. 715>	Nonis his etiam Iulianus hisque Benignus
<wandalb. martyr. 716>	Presbiteri fulgent, virtute et sanguine clari.
<wandalb. martyr. 717>	Ternis Germanus, Vitalis Caesariusque
<wandalb. martyr. 718>	Theophilusque pari conlucent lumine festi.
<wandalb. martyr. 719>	Praesul hinc pridie Rutenos Amantius ornat.
<wandalb. martyr. 720>	Nonis Zacharias vates templique sacerdos
<wandalb. martyr. 721>	Eminet, ablatam nati qui munere vocem
<wandalb. martyr. 722>	Vatis et officium prisco de more recepit;
<wandalb. martyr. 723>	Hasque sacer Felix monachusque Eusebius augent.
<wandalb. martyr. 724>	Idibus octonis martyr Felix celebratur.
<wandalb. martyr. 725>	Septenas, Amarante, pia de morte sacrasti.
<wandalb. martyr. 726>	Hic hiemis brumaeque oriuntur frigora durae.
<wandalb. martyr. 727>	Has quoque Wilibrordus habet, quo principe plebis
<wandalb. martyr. 728>	Fresonum multi Christum sensere vocantem.
<wandalb. martyr. 729>	Claudi, Castori, Simplici, Simphroniane et
<wandalb. martyr. 730>	Nicostrate, pari fulgetis luce coronae,
<wandalb. martyr. 731>	Senas ornantes Idus merito atque cruore.
<wandalb. martyr. 732>	Quinae mox Idus Theodoro martyre vernant.
<wandalb. martyr. 733>	Quartis Modestus, Florentia Tiberiusque
<wandalb. martyr. 734>	Trino martyrio trino pro nomine fulgent.
<wandalb. martyr. 735>	Menas sanctus ovat ternis virtute fideque
<wandalb. martyr. 736>	Confessor, merito, officio et sermone sacerdos,
<wandalb. martyr. 737>	Atque fide martyr, lato famosus in orbe
<wandalb. martyr. 738>	Martinus votis festoque vocatur eodem.
<wandalb. martyr. 739>	Exilium, flagella, minas, tormenta necemque
<wandalb. martyr. 740>	Pro Christo perpessa simul Domitilla triumphat.
<wandalb. martyr. 741>	Agrippina, tuus pridie excellet Cunibertus
<wandalb. martyr. 742>	Leonium Sequanae recolunt quoque litora sanctum.
<wandalb. martyr. 743>	Idus tunc heres tuus, o Martine, retentat
<wandalb. martyr. 744>	Brictius exilio, lacrimis signisque probatus.
<wandalb. martyr. 745>	Clementinus habet, Teodotus Philuminusque
<wandalb. martyr. 746>	Octavam decimamque Decembres ante Kalendas.
<wandalb. martyr. 747>	Hac pariter passi tortoris iussa cruenti.
<wandalb. martyr. 748>	Septena Eugenius martyr denaque nitescit.
<wandalb. martyr. 749>	Eucherius sextam cum dena Gregoriusque
<wandalb. martyr. 750>	Implent Lugduni hic, Neocaesariae ille sacerdos.
<wandalb. martyr. 751>	Quindecima antistes Ligeris per litora perque
<wandalb. martyr. 752>	Festivos populos Anianus laude coruscat
<wandalb. martyr. 753>	Aeterna, merito, signis, prece consilioque,
<wandalb. martyr. 754>	Urbem qui propriam hostili de clade redemit.
<wandalb. martyr. 755>	Arcitenens gelido hinc contristat sidere caelum.
<wandalb. martyr. 756>	Esichius martyr quartam denamque coronat
<wandalb. martyr. 757>	Romanusque, urbs Antiochi quis laeta recurrit.
<wandalb. martyr. 758>	Tredecimam Felicianus Cum Severino
<wandalb. martyr. 759>	Cumque Exsuperio fidei certamine sancit.
<wandalb. martyr. 760>	Pontiane, tibi duodenam Roma dicato
<wandalb. martyr. 761>	Obsequio sacrat antistes martyrque beate.
<wandalb. martyr. 762>	Abba Columbanus undenam vestit, ab ipso
<wandalb. martyr. 763>	Oceano multis vitae qui dogmata sanctae
<wandalb. martyr. 764>	Relligione pia sparsit sermone manuque.
<wandalb. martyr. 765>	Caecilia illustrat denam mox sancta nitore.
<wandalb. martyr. 766>	Perpetuo claris semper vulganda tropheis,
<wandalb. martyr. 767>	Virgo hinc cognato sanctoque hinc fulta marito.
<wandalb. martyr. 768>	Nonam papa tenet Clemens certamine et altis
<wandalb. martyr. 769>	Virtutum titulis, mortem qui passus in undis
<wandalb. martyr. 770>	Repperit extructum divino munere templum.
<wandalb. martyr. 771>	Tum quoque septena genitrix cum prole beato
<wandalb. martyr. 772>	Praecellens radiat Felicitas alma triumpho.
<wandalb. martyr. 773>	Hicque suos Trudon mundi contemptor adornat.
<wandalb. martyr. 774>	Chrisogonus meritis octavum et funere sancit.
<wandalb. martyr. 775>	Septenam Petrus antistes martyrque venustat,
<wandalb. martyr. 776>	Urbis Alexandri populus quo praeduce fultus
<wandalb. martyr. 777>	Errorum curvos spernit caecosque meatus.
<wandalb. martyr. 778>	Sextam, Line, sacras roseo de sanguine, papa.
<wandalb. martyr. 779>	Martyrio quintam Agricola et Vitalis honorant.
<wandalb. martyr. 780>	Silas, Paule, tuus quartam comes auget et ornat.
<wandalb. martyr. 781>	Ternam, Saturnine, tibi Mauroque dicamus.
<wandalb. martyr. 782>	Andreas pridie praecellet apostolus amplis
<wandalb. martyr. 783>	Virtutum fulgens radiis titulisque per orbem,
<wandalb. martyr. 784>	Qui indomitos verbo signisque subegit Achaeos.
<wandalb. martyr. 785>	Brumalem haec claudunt populorum vota Novembrem.
<wandalb. martyr. 786>	Anni supremum dicemus tempore mensem,
<wandalb. martyr. 787>	Quorum festa colat brevibus referatque diebus.
<wandalb. martyr. 788>	Eligius, Noviome, tibi sub luce Decembrem
<wandalb. martyr. 789>	Prima designat condigno praesul honore.
<wandalb. martyr. 790>	Vero et Securo quartis litat Africa Nonis.
<wandalb. martyr. 791>	Africa Casiano libat sub martyre ternis.
<wandalb. martyr. 792>	Tum pridie cum Victorio praecellet Heracleus.
<wandalb. martyr. 793>	Dalmatius martyr Nonas Crispinaque servant.
<wandalb. martyr. 794>	Octonas Idus Nicolaus episcopus ornat.
<wandalb. martyr. 795>	Septenas retinet Policarpus cum Theodoro.
<wandalb. martyr. 796>	Eutitiane, nites senis felici, papa, cruore.
<wandalb. martyr. 797>	Has quoque Zenon habet coniuncto martyr honore.
<wandalb. martyr. 798>	Sebastianum quinis celebramus ab urbe
<wandalb. martyr. 799>	Translatum, proprio quo Gallica rura patrono
<wandalb. martyr. 800>	Exultant, ingens templum cui surgit et ara
<wandalb. martyr. 801>	Antiquosque nitent aequantia culmina fastus.
<wandalb. martyr. 802>	Has quoque virgo sibi meritis Leuchadia sancit.
<wandalb. martyr. 803>	Eulaliam sancto quartis veneramur amore,
<wandalb. martyr. 804>	Hispaniam Emeritam cuius cruor ossaque servant.
<wandalb. martyr. 805>	Romulidae Damasi ternis sollemnia papae
<wandalb. martyr. 806>	Occurrunt parilemque simul Victoricus atque
<wandalb. martyr. 807>	Fuscianus habent festi votique nitorem,
<wandalb. martyr. 808>	Ambiana virent quorum nunc rura cruore.
<wandalb. martyr. 809>	Hermogenes, Donatus bis denique coruscant
<wandalb. martyr. 810>	Tum pridie et bini coniuncto sanguine sancti.
<wandalb. martyr. 811>	Idus, Siracusa, tibi Lucia dicavit,
<wandalb. martyr. 812>	Paschasium Christi pro nomine passa tyrannum,
<wandalb. martyr. 813>	Spiritus immobilem quam fecit sanctus iniquis
<wandalb. martyr. 814>	Esse viris; Iudoch pariter colerisque sacerdos,
<wandalb. martyr. 815>	Egregiae Oceani cedunt cui saepe procellae.
<wandalb. martyr. 816>	Nonum cum decimo Iani de more Kalendas
<wandalb. martyr. 817>	Qui vocat, antistes Nicasius auget honore,
<wandalb. martyr. 818>	Spiridionque die praesul celebratur eodem.
<wandalb. martyr. 819>	Octavum cum deno, Maximine, retentas,
<wandalb. martyr. 820>	Aureliana ferax praebent cui rura Liaeum.
<wandalb. martyr. 821>	Terni septeno et decimo pueri memorantur,
<wandalb. martyr. 822>	Impia qui Assyrii tempserunt iussa tyranni,
<wandalb. martyr. 823>	Quorum nec crepitans valuit terrere fidelem
<wandalb. martyr. 824>	Constantemque animum fornacis flamma furentis.
<wandalb. martyr. 825>	Ignatius sanctus deno sextoque triumphat
<wandalb. martyr. 826>	Antiochenae urbis pastor martyrque, ferarum
<wandalb. martyr. 827>	Quem dentes panem vivum fecere, secuntur
<wandalb. martyr. 828>	Quem fuso ob Christum Rufus Zosimusque cruore.
<wandalb. martyr. 829>	Quindecimus demum Moysitis sanguine vernat.
<wandalb. martyr. 830>	Hinc Phoebum duplici Capricornus sidere gestat.
<wandalb. martyr. 831>	Quartum cum deno Zosimus Clariusque coronant.
<wandalb. martyr. 832>	Terno cum decimo, antistes Zepherine, coruscas.
<wandalb. martyr. 833>	Translati Thomae celebrat duodenus honorem,
<wandalb. martyr. 834>	Aurea quo structore dei cognoscere regnum
<wandalb. martyr. 835>	India promeruit signis commota tremendis.
<wandalb. martyr. 836>	Solstitio hic Phoebus celsos remeare per axes
<wandalb. martyr. 837>	Incipit hinc gelidam primum conversus ad Arcton.
<wandalb. martyr. 838>	Undecimum celebrat triceno martyre Roma.
<wandalb. martyr. 839>	Victoria Christi decimus de virgine fulget.
<wandalb. martyr. 840>	Nono venturae cumulantes munera luci
<wandalb. martyr. 841>	Lumina pervigilesque aras et templa paramus;
<wandalb. martyr. 842>	Virginibus quadraginta hic splendet quoque caelo,
<wandalb. martyr. 843>	Quae dignam vitam voto et virtute dicarunt.
<wandalb. martyr. 844>	Octavo servi dignatus sumere formam
<wandalb. martyr. 845>	Errantemque hominem veniens revocare creator
<wandalb. martyr. 846>	Partu virgineo mortales induit artus;
<wandalb. martyr. 847>	Eugeniam quoque tum memoramus Anastasiamque
<wandalb. martyr. 848>	Consimili Christum comitatas mente fideque.
<wandalb. martyr. 849>	Septimus hinc Stephano levita et martyre primo
<wandalb. martyr. 850>	Excellet, natum regem passumque beata
<wandalb. martyr. 851>	Qui vita dominum pugna est et morte secutus.
<wandalb. martyr. 852>	Dilectus domini verbi inspectorque superni,
<wandalb. martyr. 853>	Pectore de Christi fontem qui haurire perennem
<wandalb. martyr. 854>	Promeruit, sextum sancit lustratque Iohannes.
<wandalb. martyr. 855>	Uberibus matrum rapuit quos dira cupido
<wandalb. martyr. 856>	Regnandique sitis, Christum dum perdere natum
<wandalb. martyr. 857>	Herodes cupit, infantes quinto veneramur.
<wandalb. martyr. 858>	Vates rexque pius, divinae et stirpis origo,
<wandalb. martyr. 859>	Insignit quartum David sermone fideque.
<wandalb. martyr. 860>	Urbsque Arelas Trophimo gaudens pastore coruscat.
<wandalb. martyr. 861>	Mansuetus ternum simul et Florentius aurant.
<wandalb. martyr. 862>	Silvester pridie Romanam papa per urbem
<wandalb. martyr. 863>	Laetantes populos votis sibi subdit amicis,
<wandalb. martyr. 864>	Pontificum primus tranquillam cernere pacem
<wandalb. martyr. 865>	Qui meruit dominosque orbis purgare lavacro.
<wandalb. martyr. 866>	Virgo Columba, simul palmam virtute perennem
<wandalb. martyr. 867>	Percipis effuso Christum comitata cruore.
<wandalb. martyr. 868>	Cumque Potentiano Sabinianus eodem
<wandalb. martyr. 869>	Occurrit festo, aequales ara atque triumpho
<wandalb. martyr. 870>	Urbem qui Senonum primi docuere patroni.
<wandalb. martyr. 871>	Haec tandem claudunt extremum festa Decembrem.

<wandalb. martyr. concl. tit.>conclusio
<wandalb. martyr. concl. 1.1>	Haec nunc, Christe, tuo, deus
<wandalb. martyr. concl. 1.2>	Conscripsi breviter munere carmina,
<wandalb. martyr. concl. 1.3>	Constans expetiit quae studio pervigili fides.
<wandalb. martyr. concl. 2.1>	His digesta micant simul
<wandalb. martyr. concl. 2.2>	Caelestis patriae et militiae agmina,
<wandalb. martyr. concl. 2.3>	Summo perpetui quae radiant aethere luminis.
<wandalb. martyr. concl. 3.1>	Quorum te veniam prece
<wandalb. martyr. concl. 3.2>	Indignus rogitans obsecro criminum,
<wandalb. martyr. concl. 3.3>	Multo supplicii namque premor perpetui metu.
<wandalb. martyr. concl. 4.1>	Trinis ecce decenniis
<wandalb. martyr. concl. 4.2>	Vitam dego miser, quintus et insuper
<wandalb. martyr. concl. 4.3>	Aevi curriculis orbis adest atque meatibus.
<wandalb. martyr. concl. 5.1>	Me nunc nil recolens boni
<wandalb. martyr. concl. 5.2>	Egisse atque pii concutior nimis:
<wandalb. martyr. concl. 5.3>	Curae nam stimulant horribiles mentis ad intima.
<wandalb. martyr. concl. 6.1>	Lapsum iam releva, pater,
<wandalb. martyr. concl. 6.2>	Tandem et praeteritis exue sordibus,
<wandalb. martyr. concl. 6.3>	Squalet conscia quis mens nimiisque angoribus tremit.
<wandalb. martyr. concl. 7.1>	Sanctorum retuli canens
<wandalb. martyr. concl. 7.2>	Hic certamina praeclaraque martyrum
<wandalb. martyr. concl. 7.3>	Vexilla ante oculos constitui signaque ovantium.
<wandalb. martyr. concl. 8.1>	Horum glorificat, pater,
<wandalb. martyr. concl. 8.2>	Sanguis te iugiter, mors loquitur pia,
<wandalb. martyr. concl. 8.3>	Vivunt namque tuo praesidio et luce perenniter.

<wandalb. martyr. hymn. tit.>	hymnus
<wandalb. martyr. hymn. 1.1>	Christe, caelorum modulans caterva
<wandalb. martyr. hymn. 1.2>	Quem canit, laudat sitiens cupitque
<wandalb. martyr. hymn. 1.3>	Consonas laudes petimus clientum
<wandalb. martyr. hymn. 1.4>	Cerne favendo.
<wandalb. martyr. hymn. 2.1>	Te chori regem celebrant superni
<wandalb. martyr. hymn. 2.2>	Civium turmae et recinunt piorum,
<wandalb. martyr. hymn. 2.3>	Celsa quos caeli retinens coronat
<wandalb. martyr. hymn. 2.4>	Aula fovetque.
<wandalb. martyr. hymn. 3.1>	Patriarcharum veneranda teque
<wandalb. martyr. hymn. 3.2>	Turba conlaudans iugiter beata
<wandalb. martyr. hymn. 3.3>	Percipit vitae sitiens perennis
<wandalb. martyr. hymn. 3.4>	Munera semper.
<wandalb. martyr. hymn. 4.1>	Te prophetarum resonant loquentum
<wandalb. martyr. hymn. 4.2>	Spiritus, missi quoque te per orbem
<wandalb. martyr. hymn. 4.3>	Praedicant verbi pariter ministri
<wandalb. martyr. hymn. 4.4>	Voce manuque.
<wandalb. martyr. hymn. 5.1>	Martyrum sanguis simul et triumphans
<wandalb. martyr. hymn. 5.2>	Cum sacerdotum tonat ore, casta
<wandalb. martyr. hymn. 5.3>	Virgines iungunt viduae et canoris
<wandalb. martyr. hymn. 5.4>	Tympana sistris.
<wandalb. martyr. hymn. 6.1>	Omnis ostendit dominum docetque
<wandalb. martyr. hymn. 6.2>	Te poli summo radians in axe
<wandalb. martyr. hymn. 6.3>	Ordo, te servi canimus fideli
<wandalb. martyr. hymn. 6.4>	Cordis honore.
<wandalb. martyr. hymn. 7.1>	Tu libens nostrum, petimus, reatum
<wandalb. martyr. hymn. 7.2>	Solve, tu castam famulis piamque
<wandalb. martyr. hymn. 7.3>	Mentis aspirans cumula benigno
<wandalb. martyr. hymn. 7.4>	Munere laudem.
<wandalb. martyr. hymn. 8.1>	Gloriam caeli tibi vox perennem
<wandalb. martyr. hymn. 8.2>	Reddat exultans, pater atque nate,
<wandalb. martyr. hymn. 8.3>	Spiritus regno quibus alme compar
<wandalb. martyr. hymn. 8.4>	Vivis eodem.