<anon. carm_conv_sax. 1.1>	Quintus erat mundi tristis ab origine limes
<anon. carm_conv_sax. 1.2>	Expletus, morbo nimium tabefactus acerbo
<anon. carm_conv_sax. 1.3>	Quatuor horribilis metas dum torserat orbis,
<anon. carm_conv_sax. 1.4>	Dumque diurna rotans redeuntia saecla redirent,
<anon. carm_conv_sax. 1.5>	Quae patribus promissa darent fulgentia regna.
<anon. carm_conv_sax. 1.6>	Post coepit sextus felix se volvere cardo,
<anon. carm_conv_sax. 1.7>	Qui meruit tandem praedictum germinis alti
<anon. carm_conv_sax. 1.8>	Adventum, antiquis multisque capessere saeclis.
<anon. carm_conv_sax. 1.9>	Qui genitor solio clemens prospexit ab alto
<anon. carm_conv_sax. 1.10>	Pompiferum mundum, dura sub morte iacentem,
<anon. carm_conv_sax. 1.11>	Et genus humanum, ex limo quod fecerat olim,
<anon. carm_conv_sax. 1.12>	In baratri cernens foveam mersisse profundam.
<anon. carm_conv_sax. 1.13>	Tunc pater omnipotens, rerum gratissimus auctor,
<anon. carm_conv_sax. 1.14>	Ille pius sator, superam qui temperat axem,
<anon. carm_conv_sax. 1.15>	Progeniem sanctam praecelsa mitis ab arce
<anon. carm_conv_sax. 1.16>	Misit, et extemplo cinxit lux aurea mundum,
<anon. carm_conv_sax. 1.17>	Horrida probrosae dempsit qui crimina mortis,
<anon. carm_conv_sax. 1.18>	Et facinus mundi Iordanis lavit in undis,
<anon. carm_conv_sax. 1.19>	Signavitque pios pretiosi sanguinis ostro.
<anon. carm_conv_sax. 1.20>	Sic quoque fellivomi praedam de fauce celydri
<anon. carm_conv_sax. 1.21>	Abstulit et Cocyti calidas spoliavit arenas,
<anon. carm_conv_sax. 1.22>	Victor ovans rediit, patriam remeavit ad arcem.
<anon. carm_conv_sax. 1.23>	Iam septingentos finitos circiter annos
<anon. carm_conv_sax. 1.24>	Et septem decies, ni fallor, supra relicti,
<anon. carm_conv_sax. 1.25>	Ut tradit, septem, priscorum calculus index,
<anon. carm_conv_sax. 1.26>	Adsunt praesentis defluxu temporis anni,
<anon. carm_conv_sax. 1.27>	Quo Carolus nono regnat feliciter anno,
<anon. carm_conv_sax. 1.28>	In quo Saxonum pravo de sanguine creta
<anon. carm_conv_sax. 1.29>	Gens meruit regem summum cognoscere caeli,
<anon. carm_conv_sax. 1.30>	Sordida pollutis quae pridem dona sacellis
<anon. carm_conv_sax. 1.31>	Ponebat rapidis bustim depasta caminis,
<anon. carm_conv_sax. 1.32>	Rite cruentatas tauros mactabat ad aras.
<anon. carm_conv_sax. 1.33>	Et demonum cultus colla inflectendo nefandos,
<anon. carm_conv_sax. 1.34>	Suppliciter venerans proceresque, deosque, penates,
<anon. carm_conv_sax. 1.35>	Barbarica rabie fluxas grassante medullas,
<anon. carm_conv_sax. 1.36>	Pro rerum fortuna plebs miseranda rogabat.
<anon. carm_conv_sax. 1.37>	Hoc genus indocile Christo famularier alto
<anon. carm_conv_sax. 1.38>	Ignorans, dominum nam corde credere nolens
<anon. carm_conv_sax. 1.39>	Ob causam nostrae in mundum venisse salutis,
<anon. carm_conv_sax. 1.40>	Hanc Carolus princeps gentem fulgentibus armis
<anon. carm_conv_sax. 1.41>	Fortiter adcinctus, galeis cristatus acutis,
<anon. carm_conv_sax. 1.42>	Arbitri aeterni mira virtute iuvatus,
<anon. carm_conv_sax. 1.43>	Per varios casus domuit, per mille triumphos,
<anon. carm_conv_sax. 1.44>	Perque cruoriferos umbos, per tela duelli,
<anon. carm_conv_sax. 1.45>	Per vim virtutum, per spicula lita cruore
<anon. carm_conv_sax. 1.46>	Contrivit, sibimet gladio vibrante subegit;
<anon. carm_conv_sax. 1.47>	Traxit silviculas ad caeli regna phalanges,
<anon. carm_conv_sax. 1.48>	Moxque lupos saevos teneros mutavit in agnos;
<anon. carm_conv_sax. 1.49>	Raucisonos tinctos furva nigredine corvos
<anon. carm_conv_sax. 1.50>	Vertit in albifluas subito iamiamque columbas,
<anon. carm_conv_sax. 1.51>	Alipedes griphes subito harpeiasque volucres
<anon. carm_conv_sax. 1.52>	In placidas convertit aves, dirosque molossos
<anon. carm_conv_sax. 1.53>	Transtulit in molli tectas lanugine dammas,
<anon. carm_conv_sax. 1.54>	Saltigerosque tygres, fulva cervice leones
<anon. carm_conv_sax. 1.55>	Haud secus ut pecual proprio reclausit ovili.
<anon. carm_conv_sax. 1.56>	Postque salutiferi perfusos rore lavacri,
<anon. carm_conv_sax. 1.57>	Sub patris et geniti, sancti sub flaminis almi
<anon. carm_conv_sax. 1.58>	Nomine, quo nostrae constat spes unica vitae,
<anon. carm_conv_sax. 1.59>	Christicolasque rudes ad caeli sidera misit,
<anon. carm_conv_sax. 1.60>	Chrismatibus sacro inunxit baptismate lotos,
<anon. carm_conv_sax. 1.61>	Quo iam fumiferas valeant transcendere flammas,
<anon. carm_conv_sax. 1.62>	Progeniemque novam Christi perduxit in aulam.
<anon. carm_conv_sax. 1.63>	Porro celsithronus iudex cum factor Olimpi
<anon. carm_conv_sax. 1.64>	Venerit, ultricibus mundum damnare favillis,
<anon. carm_conv_sax. 1.65>	Et vas pestiferum caelesti fulmine fractum
<anon. carm_conv_sax. 1.66>	Ad Stigias raptim vinctum retruserit umbras,
<anon. carm_conv_sax. 1.67>	Pulvereoque globo versutum coxerit anguem,
<anon. carm_conv_sax. 1.68>	Quo sine fine dolens picea marcescat in olla,
<anon. carm_conv_sax. 1.69>	Cunctorum meritum trilibri tunc lance librando,
<anon. carm_conv_sax. 1.70>	Lactea dona bonis, seu tristia iungit amaris,
<anon. carm_conv_sax. 1.71>	Princeps interea clemens pro munere tanto
<anon. carm_conv_sax. 1.72>	Praestet, ut astrigeri potiatur praemia regni;
<anon. carm_conv_sax. 1.73>	Dulcia mellifluae degustet pascua vitae:
<anon. carm_conv_sax. 1.74>	Pascua, quae noster iamdudum iure redemptor
<anon. carm_conv_sax. 1.75>	Caelicolisque dare proprio promisit ab ore.