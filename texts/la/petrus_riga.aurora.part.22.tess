
<petr_riga. aur. iob. tit.>	Iob
<petr_riga. aur. iob. tit.>	prologus
<petr_riga. aur. iob. 1>	Librum Iob Moysi quidam tribuere magistri
<petr_riga. aur. iob. 2>	Eius ut auctori, sed opinio falsa sinistri
<petr_riga. aur. iob. 3>	Iudicii geritur; alii uoluere libelli
<petr_riga. aur. iob. 4>	Auctorem non esse ratum, sed et ista refelli
<petr_riga. aur. iob. 5>	Vt non uera solet sententia. Porro, quis esse
<petr_riga. aur. iob. 6>	Compositor potuit qui scripserit? Illa necesse
<petr_riga. aur. iob. 7>	Sectanda est ratio que plus communis habetur;
<petr_riga. aur. iob. 8>	Hec uero est que se titulo potiore tuetur:
<petr_riga. aur. iob. 9>	Non alius nisi Iob hunc librum scripsit et egit,
<petr_riga. aur. iob. 10>	Qui sibi uirtutem Sathane patiendo subegit;
<petr_riga. aur. iob. 11>	In quo monstratur patientia, si teneatur,
<petr_riga. aur. iob. 12>	Quam bona sit, quoniam demon ab ea superatur;
<petr_riga. aur. iob. 13>	Quam quicumque tenent, quantum mercedis habebunt
<petr_riga. aur. iob. 14>	Exemplo posito retrodicenda docebunt.
<petr_riga. aur. iob. 15>	Porro profunda nimis capit hic liber; hic ope nutus
<petr_riga. aur. iob. 16>	Diuini morum de dogmate mira locutus.
<petr_riga. aur. iob. 17>	Gutture mellito librum Gregorius istum
<petr_riga. aur. iob. 18>	Exposuit, per multa notans mysteria Christum.
<petr_riga. aur. iob. 19>	Nos merito minimi longeque minus sapientes
<petr_riga. aur. iob. 20>	Illud opus sequitur, de multis pauca canentes.
<petr_riga. aur. iob. 21>	Nomine Iob uir erat, simplex et iuris amator,
<petr_riga. aur. iob. 22>	In terra que dicitur Hus prudens habitator.
<petr_riga. aur. iob. 23>	Inter gentiles uitam sine labe gerebat
<petr_riga. aur. iob. 24>	Et quasi flos roseus inter spineta nitebat.
<petr_riga. aur. iob. 25>	Iob sonat hoc nomen merens, Hus consiliator,
<petr_riga. aur. iob. 26>	Per quem signatur Christus, noster mediator,
<petr_riga. aur. iob. 27>	Qui propria nostrum sanauit morte dolorem
<petr_riga. aur. iob. 28>	In truce pro nobis roseum fundendo cruorem,
<petr_riga. aur. iob. 29>	Qui mentes habitat quas consilii uigor unit,
<petr_riga. aur. iob. 30>	Quas contra Sathanam diuina potentia munit.
<petr_riga. aur. iob. 31>	Simplex et rectus erat, ista duo sibi iungens,
<petr_riga. aur. iob. 32>	Admiscens oleo uinum, pungens et inungens;
<petr_riga. aur. iob. 33>	Simplex quippe bonis erat hic per cordis amorem,
<petr_riga. aur. iob. 34>	Iniustis rectus zeli seruando rigorem:
<petr_riga. aur. iob. 35>	Plenius in Christo uirtutes he nituere,
<petr_riga. aur. iob. 36>	Quas nullus potuit sine Christo iustus habere.
<petr_riga. aur. iob. 37>	Iob Dominum timuit eius precepta tenendo,
<petr_riga. aur. iob. 38>	Deseruitque malum peccata maligna cauendo:
<petr_riga. aur. iob. 39>	Iuxta naturam carnis Dominum timuisti,
<petr_riga. aur. iob. 40>	Christe, cauensque malum solus sine labe fuisti.
<petr_riga. aur. iob. 41>	Iob septem pueros generauit tresque puellas
<petr_riga. aur. iob. 42>	Quarum uix dubito speciei cedere stellas.
<petr_riga. aur. iob. 43>	Sepe patres reddit proles fecunda tenaces
<petr_riga. aur. iob. 44>	Et cupidos et sollicitos rerumque capaces;
<petr_riga. aur. iob. 45>	Sed Iob uirtutum nil perdidit inde suarum,
<petr_riga. aur. iob. 46>	Cuius cor terrenus amor non fecit auarum.
<petr_riga. aur. iob. 47>	Per septem pueros bis sex intellige Christi
<petr_riga. aur. iob. 48>	Discipulos; numero perfectio congruit isti.
<petr_riga. aur. iob. 49>	Per tria quippe quater numerus surgit duodenus
<petr_riga. aur. iob. 50>	Perfectosque uiros notat hic numerus quia plenus.
<petr_riga. aur. iob. 51>	In populis isti celestia uerba serentes,
<petr_riga. aur. iob. 52>	Innumeras Christo fecerunt credere mentes.
<petr_riga. aur. iob. 53>	Per tres germanas infirmas accipe mentes
<petr_riga. aur. iob. 54>	Personasque tamen tres in Deitate fatentes;
<petr_riga. aur. iob. 55>	Feminei sexus iste tres ergo sorores
<petr_riga. aur. iob. 56>	Doctores fidei possunt signare minores.
<petr_riga. aur. iob. 57>	Maxima maiorem producunt dampna dolorem,
<petr_riga. aur. iob. 58>	Sed uir predictus stat nullo turbine uictus.
<petr_riga. aur. iob. 59>	Quosdam perfectos ouium septena figurant
<petr_riga. aur. iob. 60>	Milia, qui mites celestia pascua curant;
<petr_riga. aur. iob. 61>	Terna camelorum designant milia gentes
<petr_riga. aur. iob. 62>	Ad trinum solumque Deum tarde uenientes;
<petr_riga. aur. iob. 63>	Signant Iudeos quingenta boum iuga, quorum
<petr_riga. aur. iob. 64>	Lex austera fuit grauis, aspera, plena dolorum.
<petr_riga. aur. iob. 65>	Quosdam gentiles asine signare uidentur
<petr_riga. aur. iob. 66>	Qui uelut ad requiem credendo uenire merentur,
<petr_riga. aur. iob. 67>	Nam quingentorum numerus typus est requiei
<petr_riga. aur. iob. 68>	Et bene demonstrat anni requiem iubilei;
<petr_riga. aur. iob. 69>	Quingentas asinas ideo scriptura fatetur
<petr_riga. aur. iob. 70>	Vt tali numero requies signata probetur.
<petr_riga. aur. iob. 71>	In primis scriptor ponens animalia stulta,
<petr_riga. aur. iob. 72>	Ponit in extremis famulos et cetera multa,
<petr_riga. aur. iob. 73>	Nam prius elegit Deus hec que stulta fuerunt,
<petr_riga. aur. iob. 74>	Post hec assumpsit sibi que sensu uiguerunt.
<petr_riga. aur. iob. 75>	Omnes sunt magni qui regna colunt orientis;
<petr_riga. aur. iob. 76>	Ditior hic magnus Domini uirtute potentis:
<petr_riga. aur. iob. 77>	Ditior et maior est natura Deitatis,
<petr_riga. aur. iob. 78>	Omnes exsuperans, Christus Iesus et bonitatis.
<petr_riga. aur. iob. 79>	Inter germanos maior substantia lites
<petr_riga. aur. iob. 80>	Sepe mouet; tamen hi remanent sine turbine mites:
<petr_riga. aur. iob. 81>	Hi sunt discipuli qui per loca multa uagantes
<petr_riga. aur. iob. 82>	Ibant, scripture conuiuia sacra parantes.
<petr_riga. aur. iob. 83>	Quisque die proprio fratres pascendo fouebat
<petr_riga. aur. iob. 84>	Iuxta mensuram sensus quam doctor habebat;
<petr_riga. aur. iob. 85>	Quisque puer sub luce sacra conuiuia prebet
<petr_riga. aur. iob. 86>	Cum doctor loquitur populis que dicere debet.
<petr_riga. aur. iob. 87>	Fratres germanas pascunt cum, uerba serentes,
<petr_riga. aur. iob. 88>	Sancti non cessant infirmas pascere mentes.
<petr_riga. aur. iob. 89>	Prandia uir sanctus sine culpa uix celebrari
<petr_riga. aur. iob. 90>	Nouerat; hoc ideo debemus nos meditari.
<petr_riga. aur. iob. 91>	Pro pueris igitur metuens holocausta parabat,
<petr_riga. aur. iob. 92>	Tergat ut illorum mala de quibus hic dubitabat.
<petr_riga. aur. iob. 93>	Dicimus in mundum transire dies epularum
<petr_riga. aur. iob. 94>	Cum per discipulos fit in orbe salus animarum.
<petr_riga. aur. iob. 95>	Pro pueris Iob sacrificans holocausta parauit
<petr_riga. aur. iob. 96>	Cum pro dilectis Christus moriendo rogauit.
<petr_riga. aur. iob. 97>	Tanquam sanctificat Iob natos quando benigne
<petr_riga. aur. iob. 98>	Christus dilectis sacra munera misit in igne.
<petr_riga. aur. iob. 99>	Iob sacra mane parat surgens causa puerorum
<petr_riga. aur. iob. 100>	Dum Christus surgens illustrat corda suorum,
<petr_riga. aur. iob. 101>	Nam de dilectis erroris nocte fugata,
<petr_riga. aur. iob. 102>	Illorum tenebras expellit luce beata.
<petr_riga. aur. iob. 103>	Mire uirtutis fuit et plenus meritorum
<petr_riga. aur. iob. 104>	Qui sacra iusta parans mundabat corda suorum.
<petr_riga. aur. iob. 105>	Hi Domini nomen in corde suo benedicunt
<petr_riga. aur. iob. 106>	Qui bona que faciunt non Christi sed sua dicunt.
<petr_riga. aur. iob. 107>	Sed tamen hoc nomen, quod ait "Ne forte," notetur;
<petr_riga. aur. iob. 108>	Hic iuxta carnem Christus dubitare uidetur -
<petr_riga. aur. iob. 109>	Actio sancta sacris holocaustis iure notatur,
<petr_riga. aur. iob. 110>	Perque dies cunctos constantia uera probatur:
<petr_riga. aur. iob. 111>	Christus enim, qui nos pretiosa morte redemit,
<petr_riga. aur. iob. 112>	Qui moriens Sathane uires et robur ademit,
<petr_riga. aur. iob. 113>	Semper pro nobis oculis monstrat Genitoris
<petr_riga. aur. iob. 114>	Carnem uirginei quam protulit aula pudoris.
<petr_riga. aur. iob. 115>	Ciues angelici proles diuina uocantur,
<petr_riga. aur. iob. 116>	Qui firmi stabiles in summa sede morantur.
<petr_riga. aur. iob. 117>	Hic coram Domino uenisse Sathan memoratur;
<petr_riga. aur. iob. 118>	Venit enim non ut uideat sed ut hic uideatur,
<petr_riga. aur. iob. 119>	Quem cuiuis ceco frontis fulgore carenti
<petr_riga. aur. iob. 120>	Assimilare potes in solis luce sedenti.
<petr_riga. aur. iob. 121>	Tanquam dicatur: Peruerse, maligne, uiarum
<petr_riga. aur. iob. 122>	Non probo sed reprobo gressus cursusque tuarum.
<petr_riga. aur. iob. 123>	Non uocat hunc Dominus, quia spiritus ille malignus
<petr_riga. aur. iob. 124>	Non est ad celi reuocari gaudia dignus;
<petr_riga. aur. iob. 125>	Sed miserans hominem fragili pro carne uocauit,
<petr_riga. aur. iob. 126>	Non Sathanam, qui summa petens deus esse putauit.
<petr_riga. aur. iob. 127>	Perlustrauit humum uitiorum fece repletus,
<petr_riga. aur. iob. 128>	Qui prius in celo contempsit stare quietus.
<petr_riga. aur. iob. 129>	Inquit ei Dominus: "Tu qui terram peragrasti,
<petr_riga. aur. iob. 130>	An Iob diuitias, mores, et facta notasti?"
<petr_riga. aur. iob. 131>	Est simplex, rectus cuius mens plena timoris
<petr_riga. aur. iob. 132>	Diuini spernit humani uerba fauoris.
<petr_riga. aur. iob. 133>	In terra similis Iob nullus stare uidetur;
<petr_riga. aur. iob. 134>	Moribus ac opibus super omnes magnus habetur.
<petr_riga. aur. iob. 135>	Respondit: "Numquid Dominum timet hic sine causa?
<petr_riga. aur. iob. 136>	Sunt uirtute tua que possidet omnia clausa."
<petr_riga. aur. iob. 137>	Non est Iob similis, quia nullus ei similatur
<petr_riga. aur. iob. 138>	Qui Deus est et homo, qui per Iob iure notatur,
<petr_riga. aur. iob. 139>	Nam tulit humanos in nostra carne dolores,
<petr_riga. aur. iob. 140>	Expugnans Sathane uires, tormenta, furores;
<petr_riga. aur. iob. 141>	Simplex ille fuit, prebens exempla bonorum,
<petr_riga. aur. iob. 142>	Rectus spirituum condempnans facta malorum,
<petr_riga. aur. iob. 143>	Porro Deum metuens, debellans corda superba,
<petr_riga. aur. iob. 144>	Omne malum fugiens spargendo celica uerba.
<petr_riga. aur. iob. 145>	"Istius in rebus detur tibi plena potestas,
<petr_riga. aur. iob. 146>	Te nisi collaudet dum rerum fiet egestas."
<petr_riga. aur. iob. 147>	"Do tibi quod poscis, sed non in eum mouearis,
<petr_riga. aur. iob. 148>	Vt tangas illum non posse dato potiaris."
<petr_riga. aur. iob. 149>	Post hec uerba Sathan fugit, arripit arma furoris,
<petr_riga. aur. iob. 150>	Insidias, fraudes parat et tormenta doloris.
<petr_riga. aur. iob. 151>	Maior de pueris Iob prandia larga parauit,
<petr_riga. aur. iob. 152>	Qui fratres et germanas in pace uocauit;
<petr_riga. aur. iob. 153>	Dumque cibos fraterna cohors in uentre reuoluit,
<petr_riga. aur. iob. 154>	Nuntius accelerans ad Iob sic ora resoluit:
<petr_riga. aur. iob. 155>	"Hac in luce boues sulcabant arua iugati,
<petr_riga. aur. iob. 156>	Iuxta quos asine pascebant pascua prati,
<petr_riga. aur. iob. 157>	Dumque niteret adhuc presentis origo diei,
<petr_riga. aur. iob. 158>	Singula diripiunt armati fraude Sabei;
<petr_riga. aur. iob. 159>	Ense necant pueros; cruor imbuit intima terre;
<petr_riga. aur. iob. 160>	Euasi solus, ueniens tibi facta referre."
<petr_riga. aur. iob. 161>	Vox eius currebat adhuc tempusque pusillum
<petr_riga. aur. iob. 162>	Transierat, loquitur cum nuntius alter ad illum:
<petr_riga. aur. iob. 163>	"Ignis de celo ruit inflammatque bidentes,
<petr_riga. aur. iob. 164>	Consumit pueros pastorum nomen habentes;
<petr_riga. aur. iob. 165>	Solus ego fugio; timui tua dampna silere;
<petr_riga. aur. iob. 166>	Accelero narrare tibi que facta fuere."
<petr_riga. aur. iob. 167>	Vix puer inceptam poterat finire loquelam,
<petr_riga. aur. iob. 168>	Tertius aduolat huc aliam geminando querelam:
<petr_riga. aur. iob. 169>	"Cum ui, cum gladiis Caldei nec sine telis
<petr_riga. aur. iob. 170>	Tres turmas nuper fecere minando camelis;
<petr_riga. aur. iob. 171>	Hos rapiunt, pueros feriunt non uulnere leni;
<petr_riga. aur. iob. 172>	Hoc dampnum narrare tibi, pater optime, ueni,"
<petr_riga. aur. iob. 173>	Vox erat in cursu dum cepit currere quartus
<petr_riga. aur. iob. 174>	Cui labor et sudor, et cui uia tinxerat artus.
<petr_riga. aur. iob. 175>	Nuntiat iste puer quod fratris in ede prioris
<petr_riga. aur. iob. 176>	Dum sumunt epulas et grati uina saporis
<petr_riga. aur. iob. 177>	Germani septem collecti tresque puelle,
<petr_riga. aur. iob. 178>	Obruit ecce domum dire grauis aura procelle.
<petr_riga. aur. iob. 179>	"Fracta domus cedidit; omnes pueri perierunt;
<petr_riga. aur. iob. 180>	Solus ego fugiens refero que facta fuerunt."
<petr_riga. aur. iob. 181>	Iudei ueteres in fratre priore notantur,
<petr_riga. aur. iob. 182>	De quorum scriptis tanquam fratres satiantur
<petr_riga. aur. iob. 183>	Christi dilecti, qui legis scripta uetusta
<petr_riga. aur. iob. 184>	Exponunt aliis per Christi uerba uenusta.
<petr_riga. aur. iob. 185>	Venti flant e deserto quia tempore mortis
<petr_riga. aur. iob. 186>	Christi surrexit grauis et temptatio fortis,
<petr_riga. aur. iob. 187>	Que de Iudeis ueniens et de Phariseis
<petr_riga. aur. iob. 188>	Fregit credentes in Christi nomine mentes.
<petr_riga. aur. iob. 189>	Vestis scissa notat Iudeam, que Phariseos
<petr_riga. aur. iob. 190>	Quosdam condempnat et quosdam saluat Hebreos.
<petr_riga. aur. iob. 191>	Et Dominus crines capitis tondere uidetur
<petr_riga. aur. iob. 192>	Cum pro peccatis populi sacra lex aboletur;
<petr_riga. aur. iob. 193>	Detonsos illos potes appellare capillos
<petr_riga. aur. iob. 194>	Qui de lege Dei ceciderunt sicut Hebrei.
<petr_riga. aur. iob. 195>	Corruit in terram quia Christi gratia gentes
<petr_riga. aur. iob. 196>	Visitat infirmas, terrena prius sapientes;
<petr_riga. aur. iob. 197>	Hic et adorauit quia dum carnem sibi iunxit,
<petr_riga. aur. iob. 198>	Credentes faciens humiles bonitate perunxit.
<petr_riga. aur. iob. 199>	Tanquam Iob nudus de matris prodiit aluo
<petr_riga. aur. iob. 200>	Dum Deus egreditur de Virgine limine saluo;
<petr_riga. aur. iob. 201>	Nudus et ad matrem redit, hic monstrans manifeste
<petr_riga. aur. iob. 202>	In mundi fine carnem quam sumpsit honeste.
<petr_riga. aur. iob. 203>	Cuncta dedit qui cuncta tulit; post turbinis ictum
<petr_riga. aur. iob. 204>	Non moueor; maneat nomen Domini benedictum.
<petr_riga. aur. iob. 205>	Sanctus in omnibus his uir mansit ad omnia mutus,
<petr_riga. aur. iob. 206>	Nec contra Dominum grane quid fuit inde locutus.
<petr_riga. aur. iob. 207>	Affirmat pellem pro pelle dari, quia carnem
<petr_riga. aur. iob. 208>	Mortalem pro carne dabit que non morietur.
<petr_riga. aur. iob. 209>	Post mala tanta Dei permissu percutit hostis
<petr_riga. aur. iob. 210>	Carnem Iob grauiter infligens uulnera costis.
<petr_riga. aur. iob. 211>	Non tamen ut tangat animam conceditur hosti;
<petr_riga. aur. iob. 212>	Si rem discutias, tu qui legis hec bene nosti.
<petr_riga. aur. iob. 213>	Percutit a planta pedis illum demonis ira
<petr_riga. aur. iob. 214>	Donec contingat caput hec percussio dira.
<petr_riga. aur. iob. 215>	Est sanies, est testa lutum; uas fictile fractum
<petr_riga. aur. iob. 216>	Vile notat corpus ad inutile pene redactum.
<petr_riga. aur. iob. 217>	Fragmentis uasis fragilis radendo medetur,
<petr_riga. aur. iob. 218>	Quod fit dum uilem, dum se nil esse tuetur;
<petr_riga. aur. iob. 219>	Sicque luto tergendo lutum morbum reprimebat,
<petr_riga. aur. iob. 220>	Inque foci fetore sedens mortem recolebat,
<petr_riga. aur. iob. 221>	Mente tenens memori quod fetorem generabit
<petr_riga. aur. iob. 222>	Eius post mortem caro uermiculosque creabit.
<petr_riga. aur. iob. 223>	Vxor ait: "Quid adhuc in simplicitate moraris?
<petr_riga. aur. iob. 224>	Ecce Deo benedic, festines ut moriaris."
<petr_riga. aur. iob. 225>	Cui Iob respondit: "Loqueris quasi femina stulta:
<petr_riga. aur. iob. 226>	Si prius accepi donante Deo bona multa,
<petr_riga. aur. iob. 227>	Cur mala non patiar ? Qui larga dedit michi dona,
<petr_riga. aur. iob. 228>	Premia post obitum reddet crescente corona."
<petr_riga. aur. iob. 229>	Nuntia fama uiris tribus intimat ista flagella,
<petr_riga. aur. iob. 230>	Qualiter amisit Iob singula flante procella.
<petr_riga. aur. iob. 231>	Nomina sunt tribus ista uiris: Eliphaz Themanites,
<petr_riga. aur. iob. 232>	Baldat Suites, et Sophar Naamathites:
<petr_riga. aur. iob. 233>	Hi tres scismaticos designant, nomina quorum
<petr_riga. aur. iob. 234>	Si quis scrutetur, mores ostendet eorum:
<petr_riga. aur. iob. 235>	Hoc Eliphaz nomen resonat speciem Deitatis,
<petr_riga. aur. iob. 236>	Namque sequens heresim negat auctorem pietatis;
<petr_riga. aur. iob. 237>	Baldat teste sonat interprete sola uenustas,
<petr_riga. aur. iob. 238>	Per cuius nomen non emicat ulla uenustas,
<petr_riga. aur. iob. 239>	In ueteri uita nam uir quicumque senescit,
<petr_riga. aur. iob. 240>	In nouitate sacre uite numquam iuuenescit;
<petr_riga. aur. iob. 241>	Dirumpens speculum Sophar resonat, quia mentes
<petr_riga. aur. iob. 242>	Simplicium rumpunt hereses peruersa loquentes.
<petr_riga. aur. iob. 243>	Tres ueniunt dare Iob solatia sicut amici,
<petr_riga. aur. iob. 244>	Sed patet in uerbis potius quod sint inimici:
<petr_riga. aur. iob. 245>	Scismatici sic ecclesiam blandis prius ungunt
<petr_riga. aur. iob. 246>	Eloquiis sed eam clam per mendacia pungunt.
<petr_riga. aur. iob. 247>	Absque cibo cum Iob septem sedere diebus,
<petr_riga. aur. iob. 248>	Nullis prebentes illi solatia rebus;
<petr_riga. aur. iob. 249>	Quique silent, nullus loquitur, sunt absque loquela.
<petr_riga. aur. iob. 250>	Iob fauces aperit sed non tamen absque medela.
<petr_riga. aur. iob. 251>	"Illa dies pereat que me produxit ad ortum,
<petr_riga. aur. iob. 252>	Et nox non uideat aurore nobilis ortum."
<petr_riga. aur. iob. 253>	"Sit nox illa grauis, nec laudis digna fauore;
<petr_riga. aur. iob. 254>	Sit disiuncta procul a uere lucis honore!"
<petr_riga. aur. iob. 255>	Nascens ecclesia surgens aurora uocatur;
<petr_riga. aur. iob. 256>	Per noctem Sathanas remanens in nocte notatur.
<petr_riga. aur. iob. 257>	Nascentis decus ecclesie non ille malignus
<petr_riga. aur. iob. 258>	Aspexit quia non erat hanc cognoscere dignus.
<petr_riga. aur. iob. 259>	Est data lux misero cui rident gaudia rerum,
<petr_riga. aur. iob. 260>	Cui modo uiuenti sunt tempora grata dierum.
<petr_riga. aur. iob. 261>	Mens pia suspirat prius ut sua crimina plangat,
<petr_riga. aur. iob. 262>	Vt dulci gustu post celica fercula tangat.
<petr_riga. aur. iob. 263>	"Forsitan accipies que profero uerba moleste,
<petr_riga. aur. iob. 264>	Sed sine nube doli uerum referam manifeste.
<petr_riga. aur. iob. 265>	Iuuisti multos lassasque manus solidasti,
<petr_riga. aur. iob. 266>	Hospitium multis et plurima dona parasti.
<petr_riga. aur. iob. 267>	Iob, te nunc plaga tetigit, tetigere flagella,
<petr_riga. aur. iob. 268>	Et tua defecit uirtus hac flante procella.
<petr_riga. aur. iob. 269>	Inspice, quis iustus periit quem gratia morum
<petr_riga. aur. iob. 270>	Reddidit insignem nec tinxit fex uitiorum?
<petr_riga. aur. iob. 271>	Sed pereunt illi quos culpe pondus onustat,
<petr_riga. aur. iob. 272>	Quos scelus inuoluit, quos uirtus nulla uenustat.
<petr_riga. aur. iob. 273>	Dum sompno premerer nocturni temporis hora,
<petr_riga. aur. iob. 274>	Soluit in has uoces michi uir non cognitus ora:
<petr_riga. aur. iob. 275>	'Numquid Factori par esse potest homo factus?
<petr_riga. aur. iob. 276>	Non equant illum Domino mens, lingua, uel actus.
<petr_riga. aur. iob. 277>	Si scelus inuentum est in celicolis super astra,
<petr_riga. aur. iob. 278>	Quanto plus in eis habitant qui terrea castra!
<petr_riga. aur. iob. 279>	Fit nichil in terra sine causa, singula iure
<petr_riga. aur. iob. 280>	Iudex disposuit, cui sunt mortalia cure.'
<petr_riga. aur. iob. 281>	Nascitur ut discat uolucris pennata uolatum;
<petr_riga. aur. iob. 282>	Vt toleret penas hominem credas ita natum.
<petr_riga. aur. iob. 283>	Hac causa Dominum facientem mira rogabo,
<petr_riga. aur. iob. 284>	Oris uerba mei sine quo nichil esse probabo,
<petr_riga. aur. iob. 285>	Qui faciem terre ridenti flore colorat,
<petr_riga. aur. iob. 286>	Imbribus irrorat campos et messe decorat,
<petr_riga. aur. iob. 287>	Gaudia dat mestis, solatia blanda molestis,
<petr_riga. aur. iob. 288>	Letos merentes, humiles facit esse potentes.
<petr_riga. aur. iob. 289>	Ne quod uult faciat, cor dissipat ille malignum;
<petr_riga. aur. iob. 290>	Vt faciat quod amat, cor dirigit iste benignum."
<petr_riga. aur. iob. 291>	"Detur ut in libra mala ponantur, quibus iram
<petr_riga. aur. iob. 292>	Promerui, contra penam quam perfero diram.
<petr_riga. aur. iob. 293>	Hec grauior pena maris appareret arena."
<petr_riga. aur. iob. 294>	Humani dolor exilii leuis esse putatur,
<petr_riga. aur. iob. 295>	Ille Redemptoris quia nondum lance probatur.
<petr_riga. aur. iob. 296>	Ast utinam ueniens in lance sue pietatis
<petr_riga. aur. iob. 297>	Penam suspendat et onus tante grauitatis;
<petr_riga. aur. iob. 298>	Nam quod perdidimus si notum corde tenemus,
<petr_riga. aur. iob. 299>	Nobis clarescet quam sit graue quod toleremus.
<petr_riga. aur. iob. 300>	Spicula sunt Domini diuini iussa timoris;
<petr_riga. aur. iob. 301>	Spiritus est hominis mens flatu plena tumoris,
<petr_riga. aur. iob. 302>	Sed reprimunt mentem precepta superna tumentem.
<petr_riga. aur. iob. 303>	Est onager plebs gentilis siluestria querens;
<petr_riga. aur. iob. 304>	Bos Iudea iugo legis carnaliter herens.
<petr_riga. aur. iob. 305>	Dat gemitus plebs gentilis cum murmure tristi
<petr_riga. aur. iob. 306>	Donec eam satiet et pascat gratia Christi;
<petr_riga. aur. iob. 307>	At Iudea tenens legem non corde sereno
<petr_riga. aur. iob. 308>	Coram presepi patitur ieiunia pleno.
<petr_riga. aur. iob. 309>	Mystica res legis sal dicitur esse prioris,
<petr_riga. aur. iob. 310>	Nam sine doctrine sale nil habet illa saporis.
<petr_riga. aur. iob. 311>	Insulsum gens ergo cibum gustare ueretur
<petr_riga. aur. iob. 312>	Si non moralis sapor historie societur.
<petr_riga. aur. iob. 313>	Sensu carnali lex degustata creauit
<petr_riga. aur. iob. 314>	Mortem nec plebis antique crimina lauit.
<petr_riga. aur. iob. 315>	Gens conuersa quidem nunc pleno gustat amore
<petr_riga. aur. iob. 316>	Legem, quam primum contempsit plena tumore.
<petr_riga. aur. iob. 317>	Me non desistat pietas diuina ferire,
<petr_riga. aur. iob. 318>	Que me consumat, ne tradar demonis ire.
<petr_riga. aur. iob. 319>	Est opus ut uiuens homo contra demonis artem
<petr_riga. aur. iob. 320>	Militet et faciat ualido certamine martem.
<petr_riga. aur. iob. 321>	Dicitur ille quidem loca per diuersa uaganti
<petr_riga. aur. iob. 322>	Par mercatori non una parte moranti,
<petr_riga. aur. iob. 323>	Qui non pro patria mundum sibi deputat istum
<petr_riga. aur. iob. 324>	Sed semper properat ad solum currere Christum.
<petr_riga. aur. iob. 325>	Vmbram seruus amat, quia post tormenta laboris,
<petr_riga. aur. iob. 326>	Post pugnam carnis, post temptamenta caloris,
<petr_riga. aur. iob. 327>	Christi seruus amat eterne premia pacis,
<petr_riga. aur. iob. 328>	Contempnens penitus mundi peccata minacis.
<petr_riga. aur. iob. 329>	Quem uidet esse grauem mercator sepe laborem
<petr_riga. aur. iob. 330>	Deputat esse leuem propter mercedis amorem:
<petr_riga. aur. iob. 331>	Iusti quippe uiri presentia querere spernunt
<petr_riga. aur. iob. 332>	In mundi tenebris, animo quia celica cernunt.
<petr_riga. aur. iob. 333>	Si nox est, lucem uis; si lux, uesper amatur;
<petr_riga. aur. iob. 334>	Sic mens afflicti penas patiens uariatur.
<petr_riga. aur. iob. 335>	Me dolor afficiens descendit ad intima cordis;
<petr_riga. aur. iob. 336>	Est induta caro putredine; puluere sordis
<petr_riga. aur. iob. 337>	Est contracta cutis nimio siccata dolore,
<petr_riga. aur. iob. 338>	Et species uultus fit nigro tincta colore.
<petr_riga. aur. iob. 339>	Tela texentis citius mea uita secatur,
<petr_riga. aur. iob. 340>	Nam nullo transire die uel nocte moratur.
<petr_riga. aur. iob. 341>	Sunt consumpta michi sine spe momenta dierum,
<petr_riga. aur. iob. 342>	Nam terrenarum non spero premia rerum.
<petr_riga. aur. iob. 343>	Quod similis uento fuerit mea uita memento,
<petr_riga. aur. iob. 344>	Que fugit absque mora, que sola transit in hora.
<petr_riga. aur. iob. 345>	Spiritus exutus carnalis pondere molis
<petr_riga. aur. iob. 346>	Non redit ut possit iubar huius cernere solis.
<petr_riga. aur. iob. 347>	Est hominis uisus respectus cuncta uidentis,
<petr_riga. aur. iob. 348>	Vel dulcis pietas, uel gratia nos redimentis,
<petr_riga. aur. iob. 349>	Qui non dat ueniam post occasum morientis
<petr_riga. aur. iob. 350>	Ni prius hic tergat anime peccata gementis.
<petr_riga. aur. iob. 351>	Hic carnis mortem patior mortisque dolorem,
<petr_riga. aur. iob. 352>	Sed post iudicium mortem timeo grauiorem.
<petr_riga. aur. iob. 353>	"Multa loquendo foris inflat te spiritus oris.
<petr_riga. aur. iob. 354>	Es uerbis plenus sed sensu mentis egenus."
<petr_riga. aur. iob. 355>	Accipit in fluuio scirpi natura uirorem,
<petr_riga. aur. iob. 356>	Sed nullum generat fructum nullumque uigorem:
<petr_riga. aur. iob. 357>	Sic mens ypocrite celesti rore madescit
<petr_riga. aur. iob. 358>	Ad bene uiuendum sed fructum reddere nescit,
<petr_riga. aur. iob. 359>	Nam perit omne bonum pro solo laudis amore;
<petr_riga. aur. iob. 360>	Mercedem solam recipit laudantis ab ore.
<petr_riga. aur. iob. 361>	Numquid subuertit Deus illud quod uidet equum?
<petr_riga. aur. iob. 362>	Nullus iudicio poterit contendere secum,
<petr_riga. aur. iob. 363>	Quod nullus fieri poterit par astra tenenti,
<petr_riga. aur. iob. 364>	Libra iudicii celos terrasque regenti.
<petr_riga. aur. iob. 365>	Apparens nostris Arcturus semper ocellis
<petr_riga. aur. iob. 366>	Septenis rutilat in celi cardine stellis:
<petr_riga. aur. iob. 367>	Hic notat ecclesiam septem fulgore dierum
<petr_riga. aur. iob. 368>	Currentem, quam mira rotat mutatio rerum;
<petr_riga. aur. iob. 369>	Sed licet hanc turbet prauorum turba rebellis,
<petr_riga. aur. iob. 370>	Permanet in finem nullis confracta procellis.
<petr_riga. aur. iob. 371>	Nascitur hec stella brume nascente procella,
<petr_riga. aur. iob. 372>	Multis plena malis cum pestis adest hiemalis:
<petr_riga. aur. iob. 373>	Denotat hec Christi testes, qui propter amorem
<petr_riga. aur. iob. 374>	Eius siue fidem roseum fudere cruorem,
<petr_riga. aur. iob. 375>	Qui quasi sub bruma celi uidere nitorem
<petr_riga. aur. iob. 376>	Dum meruere pati penas, tormenta, dolorem.
<petr_riga. aur. iob. 377>	Grece dicuntur Hyades gutte pluuiarum
<petr_riga. aur. iob. 378>	Doctoresque notant qui uerba pluunt animarum.
<petr_riga. aur. iob. 379>	Qui Iob scripta legis et te regis ordine legis,
<petr_riga. aur. iob. 380>	Lector predare, potes hec tria signa notare
<petr_riga. aur. iob. 381>	Ordine quo ueniant, et in his mysteria fiant.
<petr_riga. aur. iob. 382>	Ecclesiam debes signo signare priore,
<petr_riga. aur. iob. 383>	Quam mala multa premunt nec mergitur illa timore.
<petr_riga. aur. iob. 384>	Martyrium passos signum signare secundum
<petr_riga. aur. iob. 385>	Estimo, qui roseo uicerunt sanguine mundum.
<petr_riga. aur. iob. 386>	Extremum signat doctores uera docentes,
<petr_riga. aur. iob. 387>	Libros scribentes celesti rore fluentes.
<petr_riga. aur. iob. 388>	Impius antiquus hostis fuit, asper, iniquus;
<petr_riga. aur. iob. 389>	Terra Redemptoris caro quam tulit aula pudoris.
<petr_riga. aur. iob. 390>	Impius iste dolos in lude corde parauit
<petr_riga. aur. iob. 391>	Traderat ut carnem que mundum sanguine lauit.
<petr_riga. aur. iob. 392>	Isti designant Annam Caiphamque, magistros
<petr_riga. aur. iob. 393>	Iudicii, dominos templi Sathaneque ministros,
<petr_riga. aur. iob. 394>	Quorum uelatus uultus fuit ac seniorum,
<petr_riga. aur. iob. 395>	Ne uultum possent cognoscere regis eorum.
<petr_riga. aur. iob. 396>	Tanquam cursores electi quique fuerunt,
<petr_riga. aur. iob. 397>	Aduentum Christi precedere qui potuerunt.
<petr_riga. aur. iob. 398>	Non uidere bonum qui rapti sunt prius isti
<petr_riga. aur. iob. 399>	Quam fulgeret eis nati presentia Christi.
<petr_riga. aur. iob. 400>	Patres antiqui sunt naues poma ferentes,
<petr_riga. aur. iob. 401>	Aduentus Christi mysteria sancta loquentes,
<petr_riga. aur. iob. 402>	Qui quasi de Christo sensisse feruntur odorem,
<petr_riga. aur. iob. 403>	Non sibi sed nobis fructus seruando saporem.
<petr_riga. aur. iob. 404>	Hi qui poma ferunt in nauibus ad loca terre
<petr_riga. aur. iob. 405>	Admiscent paleas ut possint integra ferre:
<petr_riga. aur. iob. 406>	Sic scriptis que mystica sunt miscent seniores
<petr_riga. aur. iob. 407>	Historie paleas, que granis sunt leuiores.
<petr_riga. aur. iob. 408>	Tedia presentis uite dilectio celi
<petr_riga. aur. iob. 409>	Parturit, ad Christum proclamans corde fideli.
<petr_riga. aur. iob. 410>	Contra se loquitur humili qui uoce potitur,
<petr_riga. aur. iob. 411>	Nec culpas uerbis cupit excusare superbis.
<petr_riga. aur. iob. 412>	Ne condempneris, Dominum si corde precaris,
<petr_riga. aur. iob. 413>	Cum Domino loqueris lacrimis perfusus amaris.
<petr_riga. aur. iob. 414>	Tanquam dicatur: moderare flagella malorum
<petr_riga. aur. iob. 415>	Vt mala que feci tergam lacrimis oculorum.
<petr_riga. aur. iob. 416>	Inferni noctem tellus tenebrosa figurat,
<petr_riga. aur. iob. 417>	Ad quam uadit homo qui non mala plangere curat;
<petr_riga. aur. iob. 418>	De qua nemo redit nisi primitus hic mala plangat
<petr_riga. aur. iob. 419>	Clementemque Deum gemitu, lacrimis, prece tangat.
<petr_riga. aur. iob. 420>	Hec loca dira grauant et fetor et horror et error
<petr_riga. aur. iob. 421>	Et dolor et meror currensque per omnia terror,
<petr_riga. aur. iob. 422>	Vermes, serpentes, tenebre sine fine manentes,
<petr_riga. aur. iob. 423>	Dentes stridentes, anime sine fine gementes.
<petr_riga. aur. iob. 424>	Pauca licet fiant, cernuntur uerba bonorum
<petr_riga. aur. iob. 425>	Prauis multa, quibus culpe resecantur eorum.
<petr_riga. aur. iob. 426>	Quod uir uerbosus fiat multis onerosus
<petr_riga. aur. iob. 427>	Omnibus apparet; satis hec sententia claret.
<petr_riga. aur. iob. 428>	Se derideri credit mens nescia ueri,
<petr_riga. aur. iob. 429>	Cum rectum loquitur uir qui ratione potitur.
<petr_riga. aur. iob. 430>	Dixisti: "Purus sermo meus absque ueneno;
<petr_riga. aur. iob. 431>	Ante tuos oculos sum mundus et ore sereno."
<petr_riga. aur. iob. 432>	Sed qui Iob dictis sensum defigit acutum
<petr_riga. aur. iob. 433>	Ista uirum sanctum sentit non esse locutum.
<petr_riga. aur. iob. 434>	Omnipotens labiis nobis apparet apertis
<petr_riga. aur. iob. 435>	Quando iudiciis disponit singula certis.
<petr_riga. aur. iob. 436>	Cunctarum rerum qui dicitur esse Creator,
<petr_riga. aur. iob. 437>	Etheris, inferni, terre, maris est Dominator.
<petr_riga. aur. iob. 438>	Celum subuertit cum summa potentia mentes
<petr_riga. aur. iob. 439>	Destruit humanas celi secreta uidentes.
<petr_riga. aur. iob. 440>	Infernum uertit hominum cum corda reorum
<petr_riga. aur. iob. 441>	Labi permittit Deus ad peiora malorum.
<petr_riga. aur. iob. 442>	Terram subuertit aliqua grauitate dolorum
<petr_riga. aur. iob. 443>	Cum fructus operum patimur marcere bonorum.
<petr_riga. aur. iob. 444>	Subuertit tumidum mare cum mentes trepidantes
<petr_riga. aur. iob. 445>	Iudicis extremi facit esse timore labantes.
<petr_riga. aur. iob. 446>	Ad Dominum faciem sine fece leuat macularum
<petr_riga. aur. iob. 447>	Qui cor ad astra leuat instans precibus lacrimarum.
<petr_riga. aur. iob. 448>	Fulgor perfectus iustis in uespere crescit,
<petr_riga. aur. iob. 449>	Illis post mortem quia lux eterna diescit.
<petr_riga. aur. iob. 450>	Qui cor ad eterne patrie defigit amorem
<petr_riga. aur. iob. 451>	Tristia nulla timet nec mundi querit honorem.
<petr_riga. aur. iob. 452>	Scismatici, quod amant ut sublimes uideantur,
<petr_riga. aur. iob. 453>	Pro magno spondent aliis ut laude fruantur.
<petr_riga. aur. iob. 454>	"Ergo uos estis homines soli sapientes,
<petr_riga. aur. iob. 455>	Et non sunt alii preter uos ista scientes?
<petr_riga. aur. iob. 456>	Ergo, que nostis cum fiant cognita multis,
<petr_riga. aur. iob. 457>	Cur mens uestra tumet, et eos precedere uultis?
<petr_riga. aur. iob. 458>	Porro, sicut ego, qui deridetur amico
<petr_riga. aur. iob. 459>	Inuocet hic Dominum, nec erit pars eius iniquo."
<petr_riga. aur. iob. 460>	Iusti simplicitas a diuitibus reprobatur,
<petr_riga. aur. iob. 461>	A quibus hec uirtus lampas contempta uocatur;
<petr_riga. aur. iob. 462>	Lampas namque pii fiamma nitet intus amoris,
<petr_riga. aur. iob. 463>	Sed contempta foris non lucet laude fauoris.
<petr_riga. aur. iob. 464>	Hoc est iudicium quo iustus quisque coruscat,
<petr_riga. aur. iob. 465>	Cuius nunc titulos hominum despectio fuscat.
<petr_riga. aur. iob. 466>	Cum uariis rebus predonum tecta replentur;
<petr_riga. aur. iob. 467>	Ire celestis offensam non reuerentur.
<petr_riga. aur. iob. 468>	Si rectum sequeris et rerum mystica queris,
<petr_riga. aur. iob. 469>	Ista Creatorem testantur et eius honorem.
<petr_riga. aur. iob. 470>	Per pecudes, tardos; per aues, excelsa sequentes;
<petr_riga. aur. iob. 471>	Accipe per terram mentes terrena scientes;
<petr_riga. aur. iob. 472>	Pisces, qui pelagi penetrant archana profundi,
<petr_riga. aur. iob. 473>	Designant huius penetrantes intima mundi.
<petr_riga. aur. iob. 474>	Verbum doctorum nobis sit in aure paratum
<petr_riga. aur. iob. 475>	Sed dulci gustu michi tangitur inde palatum.
<petr_riga. aur. iob. 476>	Nam quamuis etas rectum sapiat puerilis,
<petr_riga. aur. iob. 477>	Non decet ut doceat tamen ut persona senilis.
<petr_riga. aur. iob. 478>	Hec etas fragilis, que non nisi lacte fouetur,
<petr_riga. aur. iob. 479>	Ne cito prosiliat ad sermonem prohibetur.
<petr_riga. aur. iob. 480>	Dona Sacri Flatus signantur aquis pluuiarum;
<petr_riga. aur. iob. 481>	Per terram grauitas et durities animarum.
<petr_riga. aur. iob. 482>	Te nisi compluerint introrsum dona benigna,
<petr_riga. aur. iob. 483>	Mens tua sicca manet, non sacro munere digna;
<petr_riga. aur. iob. 484>	Sed si mens iusti celesti rore madescit,
<petr_riga. aur. iob. 485>	In fructus fidei tellus subuersa uirescit.
<petr_riga. aur. iob. 486>	Baltea dissoluit regum cum uincla pudoris,
<petr_riga. aur. iob. 487>	Que tua membra regunt, disrumpit culpa tumoris;
<petr_riga. aur. iob. 488>	Et renes restis regales cingit agrestis
<petr_riga. aur. iob. 489>	Cum delectatur caro cui uitium dominatur.
<petr_riga. aur. iob. 490>	Ipse sacerdotes titulis denudat honorum
<petr_riga. aur. iob. 491>	Qui fructum nullum faciunt in corde minorum;
<petr_riga. aur. iob. 492>	Dites supplantat quia qui bona celica spernunt
<petr_riga. aur. iob. 493>	Se labi grauiter in carnis lubrica cernunt.
<petr_riga. aur. iob. 494>	Iudei ueteres labium uerax habuere
<petr_riga. aur. iob. 495>	De Christo Domino dum uera loqui studuere;
<petr_riga. aur. iob. 496>	Mutatur labium quia quem dixere futurum
<petr_riga. aur. iob. 497>	Presentem spernunt nec lumen habent ibi purum.
<petr_riga. aur. iob. 498>	Cum dilecta Deo Christum Iudea negauit,
<petr_riga. aur. iob. 499>	Gens odiosa Deo prius ad Christum properauit.
<petr_riga. aur. iob. 500>	Verba prophetarum quasi nox tenebreque fuerunt,
<petr_riga. aur. iob. 501>	Sed per discipulos Christi nobis patuerunt.
<petr_riga. aur. iob. 502>	Plusquam peccator sonat istud nomen iniquus;
<petr_riga. aur. iob. 503>	Talis homo, nisi peniteat, Sathane fit amicus.
<petr_riga. aur. iob. 504>	Sic scelus existit delicto plus onerosum,
<petr_riga. aur. iob. 505>	Et pondus sceleris hominem reddit uitiosum.
<petr_riga. aur. iob. 506>	Si me respiceres letis oculis ut amicum,
<petr_riga. aur. iob. 507>	Non me luce tua privares sicut iniquum.
<petr_riga. aur. iob. 508>	Nobilis arbor erat dum conditus est homo primus;
<petr_riga. aur. iob. 509>	Dum cadit ex alto, folium fit uile, fit imus.
<petr_riga. aur. iob. 510>	Sicca uelut stipula fit dum sine rore uiroris
<petr_riga. aur. iob. 511>	Perdidit interni uires et lumen amoris.
<petr_riga. aur. iob. 512>	Que commendantur scriptis durare probantur:
<petr_riga. aur. iob. 513>	Durant iustorum sic sepe flagella uirorum.
<petr_riga. aur. iob. 514>	Ponitur in neruo pes cum sententia fortis
<petr_riga. aur. iob. 515>	Me ligat et stringit, adhibens michi uincula mortis.
<petr_riga. aur. iob. 516>	Semita strictior est quam sit uia, nam grauiores
<petr_riga. aur. iob. 517>	Culpas non solum pensat Deus immo minores.
<petr_riga. aur. iob. 518>	Qui quasi putredo consumor, uel quasi uestis
<petr_riga. aur. iob. 519>	Quam uermis comedit uel quelibet aspera pestis.
<petr_riga. aur. iob. 520>	Viuentis labor est uerbis expressus in istis,
<petr_riga. aur. iob. 521>	Pena grauis, dolor infelix, angustia tristis.
<petr_riga. aur. iob. 522>	Vt flos egreditur monstrans in carne nitorem,
<petr_riga. aur. iob. 523>	Sed post conteritur perdens in morte colorem.
<petr_riga. aur. iob. 524>	Tangit scriptura Christi mysteria pura,
<petr_riga. aur. iob. 525>	De Sacro Flatu qui prodiit absque reatu.
<petr_riga. aur. iob. 526>	Non ex immundo, procedens semine mundo,
<petr_riga. aur. iob. 527>	Mundans immunda, sua sola fuit caro munda.
<petr_riga. aur. iob. 528>	Tanquam dicatur: Ab eo depelle flagella
<petr_riga. aur. iob. 529>	Donec summa quies ueniat cessante procella.
<petr_riga. aur. iob. 530>	Per nomen ligni precisi uita benigni
<petr_riga. aur. iob. 531>	Exprimitur iusti quem truncauere maligni,
<petr_riga. aur. iob. 532>	Qui pro iustitia dum per tormenta senescit,
<petr_riga. aur. iob. 533>	Per spem celestis patrie sine fine uirescit.
<petr_riga. aur. iob. 534>	Si radix eius in terre fece senescat,
<petr_riga. aur. iob. 535>	Et ueluti puluis corpus truncum cinerescat,
<petr_riga. aur. iob. 536>	Rore Sacri Flatus producit germen odoris,
<petr_riga. aur. iob. 537>	Sicut in electis fructus consurgit honoris.
<petr_riga. aur. iob. 538>	"Contra te sociosque tuos mea nascitur ira;
<petr_riga. aur. iob. 539>	Facta meo seruo parit hanc peruersio dira.
<petr_riga. aur. iob. 540>	Vt Iob uera loquens non estis uera locuti;
<petr_riga. aur. iob. 541>	Conturbastis eum gladio sermonis acuti.
<petr_riga. aur. iob. 542>	Bis binos igitur et tauros sumite ternos,
<petr_riga. aur. iob. 543>	Tresque gregis dominos cornutos atque quaternos,
<petr_riga. aur. iob. 544>	Cum quibus ad seruum michi dilectum properate;
<petr_riga. aur. iob. 545>	Vt michi pro uobis paret hinc holocausta rogate.
<petr_riga. aur. iob. 546>	Me uobis reddent illius munera gratum;
<petr_riga. aur. iob. 547>	Vestrum mundabit mens eius munda reatum."
<petr_riga. aur. iob. 548>	Impleuere uiri Domini mandata iubentis;
<petr_riga. aur. iob. 549>	Illos purificat pure deuotio mentis.
<petr_riga. aur. iob. 550>	Post mala tanta Deus Iob respicit ore sereno,
<petr_riga. aur. iob. 551>	Eius opes geminans et ditans ubere pleno.
<petr_riga. aur. iob. 552>	Qui nouere uirum multi uenere uirorum,
<petr_riga. aur. iob. 553>	Eius ad hospitium sumunt alimenta ciborum.
<petr_riga. aur. iob. 554>	Que decorant aures, ab eis prebentur inaures
<petr_riga. aur. iob. 555>	Auro fulgentes; sunt dona secunda bidentes.
<petr_riga. aur. iob. 556>	Dupliciter Dominus dedit illi quicquid ademit,
<petr_riga. aur. iob. 557>	Et letus finis exordia prima redemit.
<petr_riga. aur. iob. 558>	Ex ouibus septem bis milia suscipit ille,
<petr_riga. aur. iob. 559>	Millenas asinas, pariterque boum iuga mille;
<petr_riga. aur. iob. 560>	Sena camelorum simul illi milia dantur:
<petr_riga. aur. iob. 561>	Sic omnes pecudes quas possedit geminantur.
<petr_riga. aur. iob. 562>	Septenis pueris Deus illum rursus honorat,
<petr_riga. aur. iob. 563>	Quos sensus, ratio, specie natura decorat.
<petr_riga. aur. iob. 564>	Tres iterum genuit natas mire speciei,
<petr_riga. aur. iob. 565>	Quarum prima fuit sibi nomen adepta Diei,
<petr_riga. aur. iob. 566>	Per quam signatur spes eterne requiei.
<petr_riga. aur. iob. 567>	Que redolet Cassia germana secunda uocatur,
<petr_riga. aur. iob. 568>	Per quam pura fides flagrans in corde notatur.
<petr_riga. aur. iob. 569>	Tibia cum Cornu sunt nomina bina sororis
<petr_riga. aur. iob. 570>	Extreme; gemini uigor inde notatur amoris.
<petr_riga. aur. iob. 571>	Prodiga tot dotes natura dedit tribus istis
<petr_riga. aur. iob. 572>	Quod quasi mendicans fuit et post munera tristis.
<petr_riga. aur. iob. 573>	Sic spes, sicque fides, gemini sic splendor amoris
<petr_riga. aur. iob. 574>	Virtutes alias superant feruore uigoris.
<petr_riga. aur. iob. 575>	Post hec centenis simul et denis quater annis
<petr_riga. aur. iob. 576>	Iob uitam duxit, metuendus in orbe tyrannis.
<petr_riga. aur. iob. 577>	Sex septem decies annique fuere ducenti
<petr_riga. aur. iob. 578>	Quos Domini seruus compleuit fine decenti.