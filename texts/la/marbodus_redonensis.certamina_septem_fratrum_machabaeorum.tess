<marb. machab. 1>	Antiquae legis ius solvens iussio regis,
<marb. machab. 2>	Ad res illicitas dum cogeret Israelitas,
<marb. machab. 3>	Septem germani renuentes iussa profani,
<marb. machab. 4>	Cum genitrice bona, cui maxima danda corona,
<marb. machab. 5>	Virtutis verae reliquis exempla dedere,
<marb. machab. 6>	Ob patrium morem proprium fundendo cruorem.
<marb. machab. 7>	Primus tormentis insultans robore mentis
<marb. machab. 8>	Provocat Antiochum iaculans haec spicula vocum:
<marb. machab. 9>	Inventor sceleris, quid vos subvertere quaeris,
<marb. machab. 10>	Vesci porcina cum sit manifesta ruina?
<marb. machab. 11>	Verbera saeva pati sumus exsiliumque parati,
<marb. machab. 12>	Membrave truncari, quam legem praevaricari.
<marb. machab. 13>	Mox furor irati linguam iubet ista profati,
<marb. machab. 14>	Summaque iure pari manuumque pedumque putari,
<marb. machab. 15>	Et cute detracta capitis, nec mente subacta
<marb. machab. 16>	In fervente virum frigi sartagine vivum.
<marb. machab. 17>	Ille tenendo fidem perdurat in omnibus idem,
<marb. machab. 18>	Et moriens digne velut aurum fulget in igne.
<marb. machab. 19>	Laudat vexati genitrix certamina nati
<marb. machab. 20>	Ad poenas similes animos natura viriles.
<marb. machab. 21>	Spectat tormentum fratrum pia turba sequentum
<marb. machab. 22>	Praediscitque mori non succubitura dolori,
<marb. machab. 23>	Sicque volens perimi iam vincit et in nece primi.
<marb. machab. 24>	Primus abit mundus, venit ad tormenta secundus,
<marb. machab. 25>	Cui veluti primo, postquam fuit omnis ab imo
<marb. machab. 26>	Vertice rapta cutis, spes est oblata salutis
<marb. machab. 27>	Si carnis vescam porcinae sumeret escam.
<marb. machab. 28>	Ille negat prorsus vetitos attingere morsus,
<marb. machab. 29>	Vultque necem potius, quam vitam criminis huius.
<marb. machab. 30>	Quam propter mentem quam primus habebat habentem
<marb. machab. 31>	Rex iubet interimi passum cruciamina primi;
<marb. machab. 32>	Pectore sed forti, cum iam caro proxima morti
<marb. machab. 33>	In poenis fieret, ne vel tunc vera sileret
<marb. machab. 34>	Corripit insanum tali sermone tyrannum:
<marb. machab. 35>	Impie nequidquam rex rem meditaris iniquam
<marb. machab. 36>	Perdere tormentis nostrae legalia gentis,
<marb. machab. 37>	Nam legis ritus divinitus est stabilitus.
<marb. machab. 38>	Nosque per has poenas sedes lucramur amoenas,
<marb. machab. 39>	Quas praecedentes dudum meruere parentes.
<marb. machab. 40>	Infers dura feris, sed vitae spe melioris
<marb. machab. 41>	Poenas crudeles vincunt patiendo fideles.
<marb. machab. 42>	Hic quoque sic fatus moritur sine labe reatus.
<marb. machab. 43>	Tertius accedit, nec ab horum sorte recedit
<marb. machab. 44>	Quos moriendo sequi parat spe muneris aequi.
<marb. machab. 45>	Ergo manus profert, linguamque petentibus offert,
<marb. machab. 46>	Vultque perire magis, quam vivens cedere plagis.
<marb. machab. 47>	Hos artus, inquit, quos vita caduca relinquit,
<marb. machab. 48>	Do pro lege Dei spe perpetuae requiei,
<marb. machab. 49>	Reddendo iterum spe tanta iudice rerum.
<marb. machab. 50>	Magnanimi iuvenis mens nescia cedere poenis
<marb. machab. 51>	Hostibus horrorem, sibi dat victoris honorem,
<marb. machab. 52>	Dum bellatores sequitur moriendo priores.
<marb. machab. 53>	Exponit quartus post hunc cruciatibus artus,
<marb. machab. 54>	Incipiensque mori, nec cedens mente dolori:
<marb. machab. 55>	Mors, ait, ista brevis carnisque molestia quaevis,
<marb. machab. 56>	Qua crucias gentem legis mandata sequentem,
<marb. machab. 57>	Transitus ad vitam fit perpetuo stabilitam,
<marb. machab. 58>	Quae gemitum nescit, nec tempore victa senescit;
<marb. machab. 59>	Qua reparata caro fulgebit lumine claro,
<marb. machab. 60>	Ignorans naevum saeclis mansura per aevum.
<marb. machab. 61>	Qui modo nos urges, et tu funeste resurges,
<marb. machab. 62>	Ut merito sceleris sine fine gemens crucieris.
<marb. machab. 63>	Hoc sic exstincto succedunt verbera quinto,
<marb. machab. 64>	Qui licet afflictus veluti non sentiat ictus
<marb. machab. 65>	Vultu stans hilari non cessat fortia fari,
<marb. machab. 66>	Dum vi sermonis pondus sustentat agonis,
<marb. machab. 67>	Auctoremque mali compellat famine tali:
<marb. machab. 68>	Cum nutu regis cui paret sanctio legis,
<marb. machab. 69>	Et cui servimus dum te mactante perimus,
<marb. machab. 70>	Qua nos infestas tibi sic permissa potestas,
<marb. machab. 71>	Quod censura poli non damnet credere noli,
<marb. machab. 72>	Quodve suum cultum sperni patiatur inultum;
<marb. machab. 73>	Nam pro se stratos faciet de morte beatos.
<marb. machab. 74>	Te velut ingratum perimet prius excruciatum,
<marb. machab. 75>	Nec tua posteritas poenas evadet avitas.
<marb. machab. 76>	Quintus obit victor. Sexto dat vulnera lictor,
<marb. machab. 77>	Visceribus tortis qui stans in limine mortis
<marb. machab. 78>	Emittens vocem regem confutat atrocem:
<marb. machab. 79>	Erras non leviter, scelerum vesane minister,
<marb. machab. 80>	Quod contra coelum vibras ad vulnera telum
<marb. machab. 81>	More giganteo iusto superante trophaeo;
<marb. machab. 82>	Nos pro peccatis Domino prohibente patratis
<marb. machab. 83>	Dum poenas luimus vitam moriendo subimus.
<marb. machab. 84>	At tibi cor durum non est impune futurum,
<marb. machab. 85>	Supplicio duplici subiture manus inimici,
<marb. machab. 86>	Hoc prius in mundo, barathrique deinde profundo.
<marb. machab. 87>	Sexto defuncto stat septimus ordine iuncto.
<marb. machab. 88>	Iunior hic reliquis iussis tamen obstat iniquis.
<marb. machab. 89>	Non minus armatus tolerare graves cruciatus,
<marb. machab. 90>	Assertorque Dei consors cupit esse trophaei,
<marb. machab. 91>	Quem quod adhuc restat regis vox blanda molestat.
<marb. machab. 92>	Cum iuramentis specialius hunc perhibentis
<marb. machab. 93>	Se dilecturum, praeclaraque multa daturum,
<marb. machab. 94>	Vellet ad insolitum si se transducere ritum;
<marb. machab. 95>	Sed scelus horrescens dum sperneret hoc adolescens,
<marb. machab. 96>	Sexus victricem vocat ad se rex genitricem,
<marb. machab. 97>	Exhortatur uti iuvenisque suaeque saluti
<marb. machab. 98>	Consulat, et natum faciat suadendo beatum
<marb. machab. 99>	Ambiguum verbum rapit, irridensque superbum
<marb. machab. 100>	Promittit genitrix generosi germinis ultrix
<marb. machab. 101>	Nato suasuram se, consiliumque daturam.
<marb. machab. 102>	Ergo ter atque quater felix mirandaque mater,
<marb. machab. 103>	Plena Dei donis septem redimita coronis
<marb. machab. 104>	Victrix, natorum toties in agone suorum
<marb. machab. 105>	Praemia cui soli damus omnia, singula proli,
<marb. machab. 106>	Respiciens natum certamen inire paratum,
<marb. machab. 107>	Taliter hortatur ne poena brevis timeatur:
<marb. machab. 108>	Optima suadentis, fili, cape verba parentis,
<marb. machab. 109>	Corpore quae pleno te gessi mense deceno,
<marb. machab. 110>	Cuius vis partus cruciavit corporis artus,
<marb. machab. 111>	De cuius mammis suxisti lac tribus annis,
<marb. machab. 112>	Suspice, nate, peto, coelum terramque videto,
<marb. machab. 113>	Aera conspicito, maris aequora mente subito,
<marb. machab. 114>	Sunt opus illa Dei diversae materiei,
<marb. machab. 115>	Singula plena bonis divinae conditionis;
<marb. machab. 116>	Nam polus insignes astrorum continet ignes,
<marb. machab. 117>	Terra parit fetus, quos est homo carpere suetus,
<marb. machab. 118>	Unda genus nantum species gerit, aura volantum,
<marb. machab. 119>	Quae qui cuncta regit tibi servitura subegit,
<marb. machab. 120>	Ut dum membra geris devotus ei famuleris.
<marb. machab. 121>	Huic igitur soli subiectus cedere noli,
<marb. machab. 122>	Sed ne degeneres fraterni sanguinis haeres;
<marb. machab. 123>	Pro Domino, fili, fer pectore flagra virili,
<marb. machab. 124>	Fer necis horrorem, totum sibi funde cruorem,
<marb. machab. 125>	Ne pars ulla mei careat mercede diei,
<marb. machab. 126>	Qua modo qui fiemus, nova corpora suscipiemus.
<marb. machab. 127>	Ne patiar damnum te perdens, vince tyrannum.
<marb. machab. 128>	Interea iuvenis cuius mens dedita poenis
<marb. machab. 129>	Dudum flagra cupit, sic fando silentia rupit:
<marb. machab. 130>	Quid, rex, exspectas, an ut ardua pectora flectas?
<marb. machab. 131>	Lentas rumpe moras, frustra cunctando laboras.
<marb. machab. 132>	Legi, non regi, corpus mentemque subegi;
<marb. machab. 133>	Ultra quam vellem tardas punire rebellem;
<marb. machab. 134>	Vexas cum differs, sed cum punis praemia confers.
<marb. machab. 135>	Nam spes quae restat nobis solatia praestat,
<marb. machab. 136>	Parta dolore brevi spes vitae perpetis aevi.
<marb. machab. 137>	Hac spe suffultus nullos formido tumultus;
<marb. machab. 138>	Hac ego spe fretus tua provoco verbera laetus;
<marb. machab. 139>	Hac etiam fortis tutus peto limina mortis,
<marb. machab. 140>	Orans pro reliquis ut non socientur iniquis,
<marb. machab. 141>	Utque memor patrum placatus sanguine fratrum
<marb. machab. 142>	Iam nostro generi Deus incipiat misereri.
<marb. machab. 143>	Te cum tormentis cogat manus omnipotentis
<marb. machab. 144>	Nota Dei veri magnalia voce fateri.
<marb. machab. 145>	Tunc rex delusus solitos se convertit ad usus
<marb. machab. 146>	Saevitiae, quando nil egit pollicitando,
<marb. machab. 147>	Quem magis accendit, quo spes frustrata pependit.
<marb. machab. 148>	Et fervens ira iuveni dat verbera dira,
<marb. machab. 149>	Quem laniare parat, plusquam reliquos laniarat.
<marb. machab. 150>	Hunc ferro, flammis, scutica, sartagine, lammis,
<marb. machab. 151>	Fustibus et loris lacerat vis tota furoris.
<marb. machab. 152>	Sic torti iuvenis cedit caro mortua poenis.
<marb. machab. 153>	Spiritus ad laetum festinat currere coetum.
<marb. machab. 154>	In grege fraterno rutilans splendore superno
<marb. machab. 155>	Munere quo primus medii ditantur et unus.
<marb. machab. 156>	Addita prostratis genitrix micat ultima natis,
<marb. machab. 157>	Tanto splendidior, quanto certamine maior.