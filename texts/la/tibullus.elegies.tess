<tib. 1.1.1> Divitias alius fulvo sibi congerat auro
<tib. 1.1.2> Et teneat culti iugera multa soli,
<tib. 1.1.3> Quem labor adsiduus vicino terreat hoste,
<tib. 1.1.4> Martia cui somnos classica pulsa fugent:
<tib. 1.1.5> Me mea paupertas vita traducat inerti,
<tib. 1.1.6> Dum meus adsiduo luceat igne focus.
<tib. 1.1.7> Ipse seram teneras maturo tempore vites
<tib. 1.1.8> Rusticus et facili grandia poma manu;
<tib. 1.1.9> Nec spes destituat, sed frugum semper acervos
<tib. 1.1.10> Praebeat et pleno pinguia musta lacu.
<tib. 1.1.11> Nam veneror, seu stipes habet desertus in agris
<tib. 1.1.12> Seu vetus in trivio florida serta lapis,
<tib. 1.1.13> Et quodcumque mihi pomum novus educat annus,
<tib. 1.1.14> Libatum agricolae ponitur ante deo.
<tib. 1.1.15> Flava Ceres, tibi sit nostro de rure corona
<tib. 1.1.16> Spicea, quae templi pendeat ante fores,
<tib. 1.1.17> Pomosisque ruber custos ponatur in hortis,
<tib. 1.1.18> Terreat ut saeva falce Priapus aves.
<tib. 1.1.19> Vos quoque, felicis quondam, nunc pauperis agri
<tib. 1.1.20> Custodes, fertis munera vestra, Lares.
<tib. 1.1.21> Tunc vitula innumeros lustrabat caesa iuvencos,
<tib. 1.1.22> Nunc agna exigui est hostia parva soli.
<tib. 1.1.23> Agna cadet vobis, quam circum rustica pubes
<tib. 1.1.24> Clamet io messes et bona vina date”.
<tib. 1.1.25> Iam modo iam possim contentus vivere parvo
<tib. 1.1.26> Nec semper longae deditus esse viae,
<tib. 1.1.27> Sed Canis aestivos ortus vitare sub umbra
<tib. 1.1.28> Arboris ad rivos praetereuntis aquae.
<tib. 1.1.29> Nec tamen interdum pudeat tenuisse bidentem
<tib. 1.1.30> Aut stimulo tardos increpuisse boves,
<tib. 1.1.31> Non agnamve sinu pigeat fetumve capellae
<tib. 1.1.32> Desertum oblita matre referre domum.
<tib. 1.1.33> At vos exiguo pecori, furesque lupique,
<tib. 1.1.34> Parcite: de magno est praeda petenda grege.
<tib. 1.1.35> Hic ego pastoremque meum lustrare quotannis
<tib. 1.1.36> Et placidam soleo spargere lacte Palem.
<tib. 1.1.37> Adsitis, divi, neu vos e paupere mensa
<tib. 1.1.38> Dona nec e puris spernite fictilibus.
<tib. 1.1.39> Fictilia antiquus primum sibi fecit agrestis
<tib. 1.1.40> Pocula, de facili conposuitque luto.
<tib. 1.1.41> Non ego divitias patrum fructusque requiro,
<tib. 1.1.42> Quos tulit antiquo condita messis avo:
<tib. 1.1.43> Parva seges satis est, satis requiescere lecto
<tib. 1.1.44> Si licet et solito membra levare toro.
<tib. 1.1.45> Quam iuvat inmites ventos audire cubantem
<tib. 1.1.46> Et dominam tenero continuisse sinu
<tib. 1.1.47> Aut, gelidas hibernus aquas cum fuderit Auster,
<tib. 1.1.48> Securum somnos igne iuvante sequi.
<tib. 1.1.49> Hoc mihi contingat. Sit dives iure, furorem
<tib. 1.1.50> Qui maris et tristes ferre potest pluvias.
<tib. 1.1.51> O quantum est auri pereat potiusque smaragdi,
<tib. 1.1.52> Quam fleat ob nostras ulla puella vias.
<tib. 1.1.53> Te bellare decet terra, Messalla, marique,
<tib. 1.1.54> Ut domus hostiles praeferat exuvias;
<tib. 1.1.55> Me retinent vinctum formosae vincla puellae,
<tib. 1.1.56> Et sedeo duras ianitor ante fores.
<tib. 1.1.57> Non ego laudari curo, mea Delia; tecum
<tib. 1.1.58> Dum modo sim, quaeso segnis inersque vocer.
<tib. 1.1.59> Te spectem, suprema mihi cum venerit hora,
<tib. 1.1.60> Te teneam moriens deficiente manu.
<tib. 1.1.61> Flebis et arsuro positum me, Delia, lecto,
<tib. 1.1.62> Tristibus et lacrimis oscula mixta dabis.
<tib. 1.1.63> Flebis: non tua sunt duro praecordia ferro
<tib. 1.1.64> Vincta, neque in tenero stat tibi corde silex.
<tib. 1.1.65> Illo non iuvenis poterit de funere quisquam
<tib. 1.1.66> Lumina, non virgo, sicca referre domum.
<tib. 1.1.67> Tu manes ne laede meos, sed parce solutis
<tib. 1.1.68> Crinibus et teneris, Delia, parce genis.
<tib. 1.1.69> Interea, dum fata sinunt, iungamus amores:
<tib. 1.1.70> Iam veniet tenebris Mors adoperta caput,
<tib. 1.1.71> Iam subrepet iners aetas, nec amare decebit,
<tib. 1.1.72> Dicere nec cano blanditias capite.
<tib. 1.1.73> Nunc levis est tractanda Venus, dum frangere postes
<tib. 1.1.74> Non pudet et rixas inseruisse iuvat.
<tib. 1.1.75> Hic ego dux milesque bonus: vos, signa tubaeque,
<tib. 1.1.76> Ite procul, cupidis volnera ferte viris,
<tib. 1.1.77> Ferte et opes: ego conposito securus acervo
<tib. 1.1.78> Despiciam dites despiciamque famem.
<tib. 1.2.1> Adde merum vinoque novos conpesce dolores,
<tib. 1.2.2> Occupet ut fessi lumina victa sopor,
<tib. 1.2.3> Neu quisquam multo percussum tempora baccho
<tib. 1.2.4> Excitet, infelix dum requiescit amor.
<tib. 1.2.5> Nam posita est nostrae custodia saeva puellae,
<tib. 1.2.6> Clauditur et dura ianua firma sera.
<tib. 1.2.7> Ianua difficilis domini, te verberet imber,
<tib. 1.2.8> Te Iovis imperio fulmina missa petant.
<tib. 1.2.9> Ianua, iam pateas uni mihi, victa querelis,
<tib. 1.2.10> Neu furtim verso cardine aperta sones.
<tib. 1.2.11> Et mala siqua tibi dixit dementia nostra,
<tib. 1.2.12> Ignoscas: capiti sint precor illa meo.
<tib. 1.2.13> Te meminisse decet, quae plurima voce peregi
<tib. 1.2.14> Supplice, cum posti florida serta darem.
<tib. 1.2.15> Tu quoque ne timide custodes, Delia, falle,
<tib. 1.2.16> Audendum est: fortes adiuvat ipsa Venus.
<tib. 1.2.17> Illa favet, seu quis iuvenis nova limina temptat,
<tib. 1.2.18> Seu reserat fixo dente puella fores;
<tib. 1.2.19> Illa docet molli furtim derepere lecto,
<tib. 1.2.20> Illa pedem nullo ponere posse sono,
<tib. 1.2.21> Illa viro coram nutus conferre loquaces
<tib. 1.2.22> Blandaque conpositis abdere verba notis.
<tib. 1.2.23> Nec docet hoc omnes, sed quos nec inertia tardat
<tib. 1.2.24> Nec vetat obscura surgere nocte timor.
<tib. 1.2.25> En ego cum tenebris tota vagor anxius urbe,
<tib. 1.2.27> Nec sinit occurrat quisquam, qui corpora ferro
<tib. 1.2.28> Volneret aut rapta praemia veste petat.
<tib. 1.2.29> Quisquis amore tenetur, eat tutusque sacerque
<tib. 1.2.30> Qualibet: insidias non timuisse decet.
<tib. 1.2.31> Non mihi pigra nocent hibernae frigora noctis,
<tib. 1.2.32> Non mihi, cum multa decidit imber aqua.
<tib. 1.2.33> Non labor hic laedit, reseret modo Delia postes
<tib. 1.2.34> Et vocet ad digiti me taciturna sonum.
<tib. 1.2.35> Parcite luminibus, seu vir seu femina fiat
<tib. 1.2.36> Obvia: celari volt sua furta Venus.
<tib. 1.2.37> Neu strepitu terrete pedum neu quaerite nomen
<tib. 1.2.38> Neu prope fulgenti lumina ferte face.
<tib. 1.2.39> Siquis et inprudens adspexerit, occulat ille
<tib. 1.2.40> Perque deos omnes se meminisse neget:
<tib. 1.2.41> Nam fuerit quicumque loquax, is sanguine natam,
<tib. 1.2.42> Is Venerem e rapido sentiet esse mari.
<tib. 1.2.43> Nec tamen huic credet coniunx tuus, ut mihi verax
<tib. 1.2.44> Pollicita est magico saga ministerio.
<tib. 1.2.45> Hanc ego de caelo ducentem sidera vidi,
<tib. 1.2.46> Fluminis haec rapidi carmine vertit iter,
<tib. 1.2.47> Haec cantu finditque solum Manesque sepulcris
<tib. 1.2.48> Elicit et tepido devocat ossa rogo;
<tib. 1.2.49> Iam tenet infernas magico stridore catervas,
<tib. 1.2.50> Iam iubet adspersas lacte referre pedem.
<tib. 1.2.51> Cum libet, haec tristi depellit nubila caelo,
<tib. 1.2.52> Cum libet, aestivo convocat orbe nives.
<tib. 1.2.53> Sola tenere malas Medeae dicitur herbas,
<tib. 1.2.54> Sola feros Hecates perdomuisse canes.
<tib. 1.2.55> Haec mihi conposuit cantus, quis fallere posses:
<tib. 1.2.56> Ter cane, ter dictis despue carminibus.
<tib. 1.2.57> Ille nihil poterit de nobis credere cuiquam,
<tib. 1.2.58> Non sibi, si in molli viderit ipse toro.
<tib. 1.2.59> Tu tamen abstineas aliis: nam cetera cernet
<tib. 1.2.60> Omnia, de me uno sentiet ipse nihil.
<tib. 1.2.61> Quid, credam? nempe haec eadem se dixit amores
<tib. 1.2.62> Cantibus aut herbis solvere posse meos,
<tib. 1.2.63> Et me lustravit taedis, et nocte serena
<tib. 1.2.64> Concidit ad magicos hostia pulla deos.
<tib. 1.2.65> Non ego, totus abesset amor, sed mutuus esset,
<tib. 1.2.66> Orabam, nec te posse carere velim.
<tib. 1.2.67> Ferreus ille fuit, qui, te cum posset habere,
<tib. 1.2.68> Maluerit praedas stultus et arma sequi.
<tib. 1.2.69> Ille licet Cilicum victas agat ante catervas,
<tib. 1.2.70> Ponat et in capto Martia castra solo,
<tib. 1.2.71> Totus et argento contextus, totus et auro
<tib. 1.2.72> Insideat celeri conspiciendus equo,
<tib. 1.2.73> Ipse boves mea si tecum modo Delia possim
<tib. 1.2.74> Iungere et in solito pascere monte pecus,
<tib. 1.2.75> Et te, dum liceat, teneris retinere lacertis,
<tib. 1.2.76> Mollis et inculta sit mihi somnus humo.
<tib. 1.2.77> Quid Tyrio recubare toro sine amore secundo
<tib. 1.2.78> Prodest, cum fletu nox vigilanda venit?
<tib. 1.2.79> Nam neque tum plumae nec stragula picta soporem
<tib. 1.2.80> Nec sonitus placidae ducere posset aquae.
<tib. 1.2.81> Num Veneris magnae violavi numina verbo,
<tib. 1.2.82> Et mea nunc poenas inpia lingua luit?
<tib. 1.2.83> Num feror incestus sedes adiisse deorum
<tib. 1.2.84> Sertaque de sanctis deripuisse focis?
<tib. 1.2.85> Non ego, si merui, dubitem procumbere templis
<tib. 1.2.86> Et dare sacratis oscula liminibus,
<tib. 1.2.87> Non ego tellurem genibus perrepere supplex
<tib. 1.2.88> Et miserum sancto tundere poste caput.
<tib. 1.2.89> At tu, qui laetus rides mala nostra, caveto
<tib. 1.2.90> Mox tibi: non uni saeviet usque deus.
<tib. 1.2.91> Vidi ego, qui iuvenum miseros lusisset amores,
<tib. 1.2.92> Post Veneris vinclis subdere colla senem
<tib. 1.2.93> Et sibi blanditias tremula conponere voce
<tib. 1.2.94> Et manibus canas fingere velle comas,
<tib. 1.2.95> Stare nec ante fores puduit caraeve puellae
<tib. 1.2.96> Ancillam medio detinuisse foro.
<tib. 1.2.97> Hunc puer, hunc iuvenis turba circumterit arta,
<tib. 1.2.98> Despuit in molles et sibi quisque sinus.
<tib. 1.2.99> At mihi parce, Venus: semper tibi dedita servit
<tib. 1.2.100> Mens mea: quid messes uris acerba tuas?
<tib. 1.3.1> Ibitis Aegaeas sine me, Messalla, per undas,
<tib. 1.3.2> O utinam memores ipse cohorsque mei.
<tib. 1.3.3> Me tenet ignotis aegrum Phaeacia terris,
<tib. 1.3.4> Abstineas avidas, Mors, modo, nigra, manus.
<tib. 1.3.5> Abstineas, Mors atra, precor: non hic mihi mater
<tib. 1.3.6> Quae legat in maestos ossa perusta sinus,
<tib. 1.3.7> Non soror, Assyrios cineri quae dedat odores
<tib. 1.3.8> Et fleat effusis ante sepulcra comis,
<tib. 1.3.9> Delia non usquam; quae me cum mitteret urbe,
<tib. 1.3.10> Dicitur ante omnes consuluisse deos.
<tib. 1.3.11> Illa sacras pueri sortes ter sustulit: illi
<tib. 1.3.12> Rettulit e trinis omina certa puer.
<tib. 1.3.13> Cuncta dabant reditus: tamen est deterrita numquam,
<tib. 1.3.14> Quin fleret nostras respiceretque vias.
<tib. 1.3.15> Ipse ego solator, cum iam mandata dedissem,
<tib. 1.3.16> Quaerebam tardas anxius usque moras.
<tib. 1.3.17> Aut ego sum causatus aves aut omina dira,
<tib. 1.3.18> Saturni sacram me tenuisse diem.
<tib. 1.3.19> O quotiens ingressus iter mihi tristia dixi
<tib. 1.3.20> Offensum in porta signa dedisse pedem!
<tib. 1.3.21> Audeat invito ne quis discedere Amore,
<tib. 1.3.22> Aut sciat egressum se prohibente deo.
<tib. 1.3.23> Quid tua nunc Isis mihi, Delia, quid mihi prosunt
<tib. 1.3.24> Illa tua totiens aera repulsa manu,
<tib. 1.3.25> Quidve, pie dum sacra colis, pureque lavari
<tib. 1.3.26> Te—memini—et puro secubuisse toro?
<tib. 1.3.27> Nunc, dea, nunc succurre mihi—nam posse mederi
<tib. 1.3.28> Picta docet templis multa tabella tuis—,
<tib. 1.3.29> Ut mea votivas persolvens Delia voces
<tib. 1.3.30> Ante sacras lino tecta fores sedeat
<tib. 1.3.31> Bisque die resoluta comas tibi dicere laudes
<tib. 1.3.32> Insignis turba debeat in Pharia.
<tib. 1.3.33> At mihi contingat patrios celebrare Penates
<tib. 1.3.34> Reddereque antiquo menstrua tura Lari.
<tib. 1.3.35> Quam bene Saturno vivebant rege, priusquam
<tib. 1.3.36> Tellus in longas est patefacta vias!
<tib. 1.3.37> Nondum caeruleas pinus contempserat undas,
<tib. 1.3.38> Effusum ventis praebueratque sinum,
<tib. 1.3.39> Nec vagus ignotis repetens conpendia terris
<tib. 1.3.40> Presserat externa navita merce ratem.
<tib. 1.3.41> Illo non validus subiit iuga tempore taurus,
<tib. 1.3.42> Non domito frenos ore momordit equus,
<tib. 1.3.43> Non domus ulla fores habuit, non fixus in agris,
<tib. 1.3.44> Qui regeret certis finibus arva, lapis.
<tib. 1.3.45> Ipsae mella dabant quercus, ultroque ferebant
<tib. 1.3.46> Obvia securis ubera lactis oves.
<tib. 1.3.47> Non acies, non ira fuit, non bella, nec ensem
<tib. 1.3.48> Inmiti saevus duxerat arte faber.
<tib. 1.3.49> Nunc Iove sub domino caedes et vulnera semper,
<tib. 1.3.50> Nunc mare, nunc leti mille repente viae.
<tib. 1.3.51> Parce, pater. timidum non me periuria terrent,
<tib. 1.3.52> Non dicta in sanctos inpia verba deos.
<tib. 1.3.53> Quodsi fatales iam nunc explevimus annos,
<tib. 1.3.54> Fac lapis inscriptis stet super ossa notis:
<tib. 1.3.55> Hic iacet inmiti consumptus morte Tibullus,
<tib. 1.3.56> Messallam terra dum sequiturque mari.”
<tib. 1.3.57> Sed me, quod facilis tenero sum semper Amori,
<tib. 1.3.58> Ipsa Venus campos ducet in Elysios.
<tib. 1.3.59> Hic choreae cantusque vigent, passimque vagantes
<tib. 1.3.60> Dulce sonant tenui gutture carmen aves,
<tib. 1.3.61> Fert casiam non culta seges, totosque per agros
<tib. 1.3.62> Floret odoratis terra benigna rosis;
<tib. 1.3.63> Ac iuvenum series teneris inmixta puellis
<tib. 1.3.64> Ludit, et adsidue proelia miscet Amor.
<tib. 1.3.65> Illic est, cuicumque rapax mors venit amanti,
<tib. 1.3.66> Et gerit insigni myrtea serta coma.
<tib. 1.3.67> At scelerata iacet sedes in nocte profunda
<tib. 1.3.68> Abdita, quam circum flumina nigra sonant:
<tib. 1.3.69> Tisiphoneque inpexa feros pro crinibus angues
<tib. 1.3.70> Saevit, et huc illuc inpia turba fugit.
<tib. 1.3.71> Tum niger in porta serpentum Cerberus ore
<tib. 1.3.72> Stridet et aeratas excubat ante fores.
<tib. 1.3.73> Illic Iunonem temptare Ixionis ausi
<tib. 1.3.74> Versantur celeri noxia membra rota,
<tib. 1.3.75> Porrectusque novem Tityos per iugera terrae
<tib. 1.3.76> Adsiduas atro viscere pascit aves.
<tib. 1.3.77> Tantalus est illic, et circum stagna, sed acrem
<tib. 1.3.78> Iam iam poturi deserit unda sitim,
<tib. 1.3.79> Et Danai proles, Veneris quod numina laesit,
<tib. 1.3.80> In cava Lethaeas dolia portat aquas.
<tib. 1.3.81> Illic sit, quicumque meos violavit amores,
<tib. 1.3.82> Optavit lentas et mihi militias.
<tib. 1.3.83> At tu casta precor maneas, sanctique pudoris
<tib. 1.3.84> Adsideat custos sedula semper anus.
<tib. 1.3.85> Haec tibi fabellas referat positaque lucerna
<tib. 1.3.86> Deducat plena stamina longa colu,
<tib. 1.3.87> At circa gravibus pensis adfixa puella
<tib. 1.3.88> Paulatim somno fessa remittat opus.
<tib. 1.3.89> Tum veniam subito, nec quisquam nuntiet ante,
<tib. 1.3.90> Sed videar caelo missus adesse tibi.
<tib. 1.3.91> Tunc mihi, qualis eris, longos turbata capillos,
<tib. 1.3.92> Obvia nudato, Delia, curre pede.
<tib. 1.3.93> Hoc precor, hunc illum nobis Aurora nitentem
<tib. 1.3.94> Luciferum roseis candida portet equis.
<tib. 1.4.1> Sic umbrosa tibi contingant tecta, Priape,
<tib. 1.4.2> Ne capiti soles, ne noceantque nives:
<tib. 1.4.3> Quae tua formosos cepit sollertia? certe
<tib. 1.4.4> Non tibi barba nitet, non tibi culta coma est,
<tib. 1.4.5> Nudus et hibernae producis frigora brumae,
<tib. 1.4.6> Nudus et aestivi tempora sicca Canis.”
<tib. 1.4.7> Sic ego; tum Bacchi respondit rustica proles
<tib. 1.4.8> Armatus curva sic mihi falce deus:
<tib. 1.4.9> O fuge te tenerae puerorum credere turbae,
<tib. 1.4.10> Nam causam iusti semper amoris habent.
<tib. 1.4.11> Hic placet, angustis quod equom conpescit habenis,
<tib. 1.4.12> Hic placidam niveo pectore pellit aquam,
<tib. 1.4.13> Hic, quia fortis adest audacia, cepit; at illi
<tib. 1.4.14> Virgineus teneras stat pudor ante genas.
<tib. 1.4.15> Sed ne te capiant, primo si forte negabit,
<tib. 1.4.16> Taedia: paulatim sub iuga colla dabit.
<tib. 1.4.17> Longa dies homini docuit parere leones,
<tib. 1.4.18> Longa dies molli saxa peredit aqua;
<tib. 1.4.19> Annus in apricis maturat collibus uvas,
<tib. 1.4.20> Annus agit certa lucida signa vice.
<tib. 1.4.21> Nec iurare time: Veneris periuria venti
<tib. 1.4.22> Inrita per terras et freta summa ferunt.
<tib. 1.4.23> Gratia magna Iovi: vetuit pater ipse valere,
<tib. 1.4.24> Iurasset cupide quicquid ineptus amor,
<tib. 1.4.25> Perque suas inpune sinit Dictynna sagittas
<tib. 1.4.26> Adfirmes crines perque Minerva suos.
<tib. 1.4.27> At si tardus eris, errabis: transiet aetas.
<tib. 1.4.28> Quam cito non segnis stat remeatque dies,
<tib. 1.4.29> Quam cito purpureos deperdit terra colores,
<tib. 1.4.30> Quam cito formosas populus alta comas!
<tib. 1.4.31> Quam iacet, infirmae venere ubi fata senectae,
<tib. 1.4.32> Qui prior Eleo est carcere missus equos!
<tib. 1.4.33> Vidi iam iuvenem, premeret cum serior aetas,
<tib. 1.4.34> Maerentem stultos praeteriisse dies.
<tib. 1.4.35> Crudeles divi! serpens novus exuit annos,
<tib. 1.4.36> Formae non ullam fata dedere moram.
<tib. 1.4.37> Solis aeterna est Baccho Phoeboque iuventas,
<tib. 1.4.38> Nam decet intonsus crinis utrumque deum.
<tib. 1.4.39> Tu, puero quodcumque tuo temptare libebit,
<tib. 1.4.40> Cedas: obsequio plurima vincet amor.
<tib. 1.4.41> Neu comes ire neges, quamvis via longa paretur
<tib. 1.4.42> Et Canis arenti torreat arva siti,
<tib. 1.4.43> Quamvis praetexens picta ferrugine caelum
<tib. 1.4.44> Venturam anticipet imbrifer arcus aquam.
<tib. 1.4.45> Vel si caeruleas puppi volet ire per undas,
<tib. 1.4.46> Ipse levem remo per freta pelle ratem.
<tib. 1.4.47> Nec te paeniteat duros subiisse labores
<tib. 1.4.48> Aut opera insuetas adteruisse manus,
<tib. 1.4.49> Nec, velit insidiis altas si claudere valles,
<tib. 1.4.50> Dum placeas, umeri retia ferre negent.
<tib. 1.4.51> Si volet arma, levi temptabis ludere dextra:
<tib. 1.4.52> Saepe dabis nudum, vincat ut ille, latus.
<tib. 1.4.53> Tum tibi mitis erit, rapias tum cara licebit
<tib. 1.4.54> Oscula: pugnabit, sed tamen apta dabit.
<tib. 1.4.55> Rapta dabit primo, post adferet ipse roganti,
<tib. 1.4.56> Post etiam collo se inplicuisse velit.
<tib. 1.4.57> Heu male nunc artes miseras haec saecula tractant:
<tib. 1.4.58> Iam tener adsuevit munera velle puer.
<tib. 1.4.59> At tu, qui venerem docuisti vendere primus,
<tib. 1.4.60> Quisquis es, infelix urgeat ossa lapis.
<tib. 1.4.61> Pieridas, pueri, doctos et amate poetas,
<tib. 1.4.62> Aurea nec superent munera Pieridas.
<tib. 1.4.63> Carmine purpurea est Nisi coma: carmina ni sint,
<tib. 1.4.64> Ex umero Pelopis non nituisset ebur.
<tib. 1.4.65> Quem referent Musae, vivet, dum robora tellus,
<tib. 1.4.66> Dum caelum stellas, dum vehet amnis aquas.
<tib. 1.4.67> At qui non audit Musas, qui vendit amorem,
<tib. 1.4.68> Idaeae currus ille sequatur Opis
<tib. 1.4.69> Et tercentenas erroribus expleat urbes
<tib. 1.4.70> Et secet ad Phrygios vilia membra modos.
<tib. 1.4.71> Blanditiis volt esse locum Venus ipsa: querelis
<tib. 1.4.72> Supplicibus, miseris fletibus illa favet.”
<tib. 1.4.73> Haec mihi, quae canerem Titio, deus edidit ore,
<tib. 1.4.74> Sed Titium coniunx haec meminisse vetat.
<tib. 1.4.75> Pareat ille suae; vos me celebrate magistrum,
<tib. 1.4.76> Quos male habet multa callidus arte puer.
<tib. 1.4.77> Gloria cuique sua est: me, qui spernentur, amantes
<tib. 1.4.78> Consultent: cunctis ianua nostra patet.
<tib. 1.4.79> Tempus erit, cum me Veneris praecepta ferentem
<tib. 1.4.80> Deducat iuvenum sedula turba senem.
<tib. 1.4.81> Heu heu quam Marathus lento me torquet amore!
<tib. 1.4.82> Deficiunt artes, deficiuntque doli.
<tib. 1.4.83> Parce, puer, quaeso, ne turpis fabula fiam,
<tib. 1.4.84> Cum mea ridebunt vana magisteria.
<tib. 1.5.1> Asper eram et bene discidium me ferre loquebar,
<tib. 1.5.2> At mihi nunc longe gloria fortis abest.
<tib. 1.5.3> Namque agor ut per plana citus sola verbere turben,
<tib. 1.5.4> Quem celer adsueta versat ab arte puer.
<tib. 1.5.5> Ure ferum et torque, libeat ne dicere quicquam
<tib. 1.5.6> Magnificum post haec: horrida verba doma.
<tib. 1.5.7> Parce tamen, per te furtivi foedera lecti,
<tib. 1.5.8> Per venerem quaeso conpositumque caput.
<tib. 1.5.9> Ille ego, cum tristi morbo defessa iaceres,
<tib. 1.5.10> Te dicor votis eripuisse meis,
<tib. 1.5.11> Ipseque te circum lustravi sulphure puro,
<tib. 1.5.12> Carmine cum magico praecinuisset anus;
<tib. 1.5.13> Ipse procuravi, ne possent saeva nocere
<tib. 1.5.14> Somnia, ter sancta deveneranda mola;
<tib. 1.5.15> Ipse ego velatus filo tunicisque solutis
<tib. 1.5.16> Vota novem Triviae nocte silente dedi.
<tib. 1.5.17> Omnia persolvi: fruitur nunc alter amore,
<tib. 1.5.18> Et precibus felix utitur ille meis.
<tib. 1.5.19> At mihi felicem vitam, si salva fuisses,
<tib. 1.5.20> Fingebam demens, sed renuente deo.
<tib. 1.5.21> Rura colam, frugumque aderit mea Delia custos,
<tib. 1.5.22> Area dum messes sole calente teret,
<tib. 1.5.23> Aut mihi servabit plenis in lintribus uvas
<tib. 1.5.24> Pressaque veloci candida musta pede;
<tib. 1.5.25> Consuescet numerare pecus, consuescet amantis
<tib. 1.5.26> Garrulus in dominae ludere verna sinu.
<tib. 1.5.27> Illa deo sciet agricolae pro vitibus uvam,
<tib. 1.5.28> Pro segete spicas, pro grege ferre dapem.
<tib. 1.5.29> Illa regat cunctos, illi sint omnia curae,
<tib. 1.5.30> At iuvet in tota me nihil esse domo.
<tib. 1.5.31> Huc veniet Messalla meus, cui dulcia poma
<tib. 1.5.32> Delia selectis detrahat arboribus;
<tib. 1.5.33> Et tantum venerata virum hunc sedula curet,
<tib. 1.5.34> Huic paret atque epulas ipsa ministra gerat.
<tib. 1.5.35> Haec mihi fingebam, quae nunc Eurusque Notusque
<tib. 1.5.36> Iactat odoratos vota per Armenios.
<tib. 1.5.37> Saepe ego temptavi curas depellere vino,
<tib. 1.5.38> At dolor in lacrimas verterat omne merum.
<tib. 1.5.39> Saepe aliam tenui, sed iam cum gaudia adirem,
<tib. 1.5.40> Admonuit dominae deseruitque Venus.
<tib. 1.5.41> Tunc me discedens devotum femina dixit
<tib. 1.5.42> Et pudet et narrat scire nefanda meam.
<tib. 1.5.43> Non facit hoc verbis, facie tenerisque lacertis
<tib. 1.5.44> Devovet et flavis nostra puella comis.
<tib. 1.5.45> Talis ad Haemonium Nereis Pelea quondam
<tib. 1.5.46> Vecta est frenato caerula pisce Thetis.
<tib. 1.5.47> Haec nocuere mihi, quod adest huic dives amator;
<tib. 1.5.48> Venit in exitium callida lena meum.
<tib. 1.5.49> Sanguineas edat illa dapes atque ore cruento
<tib. 1.5.50> Tristia cum multo pocula felle bibat;
<tib. 1.5.51> Hanc volitent animae circum sua fata querentes
<tib. 1.5.52> Semper et e tectis strix violenta canat;
<tib. 1.5.53> Ipsa fame stimulante furens herbasque sepulcris
<tib. 1.5.54> Quaerat et a saevis ossa relicta lupis,
<tib. 1.5.55> Currat et inguinibus nudis ululetque per urbes,
<tib. 1.5.56> Post agat e triviis aspera turba canum.
<tib. 1.5.57> Eveniet: dat signa deus; sunt numina amanti,
<tib. 1.5.58> Saevit et iniusta lege relicta Venus.
<tib. 1.5.59> At tu quam primum sagae praecepta rapacis
<tib. 1.5.60> Desere, nam donis vincitur omnis amor.
<tib. 1.5.61> Pauper erit praesto semper, te pauper adibit
<tib. 1.5.62> Primus et in tenero fixus erit latere,
<tib. 1.5.63> Pauper in angusto fidus comes agmine turbae
<tib. 1.5.64> Subicietque manus efficietque viam,
<tib. 1.5.65> Pauper ad occultos furtim deducet amicos
<tib. 1.5.66> Vinclaque de niveo detrahet ipse pede.
<tib. 1.5.67> Heu canimus frustra, nec verbis victa patescit
<tib. 1.5.68> Ianua, sed plena est percutienda manu.
<tib. 1.5.69> At tu, qui potior nunc es, mea fata timeto:
<tib. 1.5.70> Versatur celeri Fors levis orbe rotae.
<tib. 1.5.71> Non frustra quidam iam nunc in limine perstat
<tib. 1.5.72> Sedulus ac crebro prospicit ac refugit,
<tib. 1.5.73> Et simulat transire domum, mox deinde recurrit,
<tib. 1.5.74> Solus et ante ipsas excreat usque fores.
<tib. 1.5.75> Nescio quid furtivus amor parat. utere quaeso,
<tib. 1.5.76> Dum licet: in liquida nat tibi linter aqua.
<tib. 1.6.1> Semper, ut inducar, blandos offers mihi voltus,
<tib. 1.6.2> Post tamen es misero tristis et asper, Amor.
<tib. 1.6.3> Quid tibi saevitiae mecum est? an gloria magna est
<tib. 1.6.4> Insidias homini conposuisse deum?
<tib. 1.6.5> Nam mihi tenduntur casses: iam Delia furtim
<tib. 1.6.6> Nescio quem tacita callida nocte fovet.
<tib. 1.6.7> Illa quidem tam multa negat, sed credere durum est:
<tib. 1.6.8> Sic etiam de me pernegat usque viro.
<tib. 1.6.9> Ipse miser docui, quo posset ludere pacto
<tib. 1.6.10> Custodes: heu heu nunc premor arte mea,
<tib. 1.6.11> Fingere nunc didicit causas, ut sola cubaret,
<tib. 1.6.12> Cardine nunc tacito vertere posse fores.
<tib. 1.6.13> Tum sucos herbasque dedi, quis livor abiret,
<tib. 1.6.14> Quem facit inpresso mutua dente venus.
<tib. 1.6.15> At tu, fallacis coniunx incaute puellae,
<tib. 1.6.16> Me quoque servato, peccet ut illa nihil.
<tib. 1.6.17> Neu iuvenes celebret multo sermone, caveto,
<tib. 1.6.18> Neve cubet laxo pectus aperta sinu,
<tib. 1.6.19> Neu te decipiat nutu, digitoque liquorem
<tib. 1.6.20> Ne trahat et mensae ducat in orbe notas.
<tib. 1.6.21> Exibit quam saepe, time, seu visere dicet
<tib. 1.6.22> Sacra Bonae maribus non adeunda Deae.
<tib. 1.6.23> At mihi si credas, illam sequar unus ad aras;
<tib. 1.6.24> Tunc mihi non oculis sit timuisse meis.
<tib. 1.6.25> Saepe, velut gemmas eius signumque probarem,
<tib. 1.6.26> Per causam memini me tetigisse manum;
<tib. 1.6.27> Saepe mero somnum peperi tibi, at ipse bibebam
<tib. 1.6.28> Sobria subposita pocula victor aqua.
<tib. 1.6.29> Non ego te laesi prudens: ignosce fatenti,
<tib. 1.6.30> Iussit Amor: contra quis ferat arma deos?
<tib. 1.6.31> Ille ego sum, nec me iam dicere vera pudebit,
<tib. 1.6.32> Instabat tota cui tua nocte canis.
<tib. 1.6.33> Quid tenera tibi coniuge opus? tua si bona nescis
<tib. 1.6.34> Servare, frustra clavis inest foribus.
<tib. 1.6.35> Te tenet, absentes alios suspirat amores
<tib. 1.6.36> Et simulat subito condoluisse caput.
<tib. 1.6.37> At mihi servandam credas: non saeva recuso
<tib. 1.6.38> Verbera, detrecto non ego vincla pedum.
<tib. 1.6.39> Tum procul absitis, quisquis colit arte capillos,
<tib. 1.6.40> Et fluit effuso cui toga laxa sinu,
<tib. 1.6.41> Quisquis et occurret, ne possit crimen habere,
<tib. 1.6.42> Stet procul aut alia ~stet procul~ ante via.
<tib. 1.6.43> Sic fieri iubet ipse deus, sic magna sacerdos
<tib. 1.6.44> Est mihi divino vaticinata sono.
<tib. 1.6.45> Haec ubi Bellonae motu est agitata, nec acrem
<tib. 1.6.46> Flammam, non amens verbera torta timet;
<tib. 1.6.47> Ipsa bipenne suos caedit violenta lacertos
<tib. 1.6.48> Sanguineque effuso spargit inulta deam,
<tib. 1.6.49> Statque latus praefixa veru, stat saucia pectus,
<tib. 1.6.50> Et canit eventus, quos dea magna monet:
<tib. 1.6.51> Parcite, quam custodit Amor, violare puellam,
<tib. 1.6.52> Ne pigeat magno post didicisse malo.
<tib. 1.6.53> Adtigerit, labentur opes, ut volnere nostro
<tib. 1.6.54> Sanguis, ut hic ventis diripiturque cinis.”
<tib. 1.6.55> Et tibi nescio quas dixit, mea Delia, poenas;
<tib. 1.6.56> Si tamen admittas, sit precor illa levis.
<tib. 1.6.57> Non ego te propter parco tibi, sed tua mater
<tib. 1.6.58> Me movet atque iras aurea vincit anus.
<tib. 1.6.59> Haec mihi te adducit tenebris multoque timore
<tib. 1.6.60> Coniungit nostras clam taciturna manus,
<tib. 1.6.61> Haec foribusque manet noctu me adfixa proculque
<tib. 1.6.62> Cognoscit strepitus me veniente pedum.
<tib. 1.6.63> Vive diu mihi, dulcis anus: proprios ego tecum,
<tib. 1.6.64> Sit modo fas, annos contribuisse velim.
<tib. 1.6.65> Te semper natamque tuam te propter amabo:
<tib. 1.6.66> Quicquid agit, sanguis est tamen illa tuos.
<tib. 1.6.67> Sit modo casta, doce, quamvis non vitta ligatos
<tib. 1.6.68> Impediat crines nec stola longa pedes.
<tib. 1.6.69> Et mihi sint durae leges, laudare nec ullam
<tib. 1.6.70> Possim ego, quin oculos adpetat illa meos,
<tib. 1.6.71> Et siquid peccasse putet, ducarque capillis
<tib. 1.6.72> Inmerito pronas proripiarque vias.
<tib. 1.6.73> Non ego te pulsare velim, sed, venerit iste
<tib. 1.6.74> Si furor, optarim non habuisse manus;
<tib. 1.6.75> Nec saevo sis casta metu, sed mente fideli,
<tib. 1.6.76> Mutuus absenti te mihi servet amor.
<tib. 1.6.77> At, quae fida fuit nulli, post victa senecta
<tib. 1.6.78> Ducit inops tremula stamina torta manu
<tib. 1.6.79> Firmaque conductis adnectit licia telis
<tib. 1.6.80> Tractaque de niveo vellere ducta putat.
<tib. 1.6.81> Hanc animo gaudente vident iuvenumque catervae
<tib. 1.6.82> Conmemorant merito tot mala ferre senem,
<tib. 1.6.83> Hanc Venus exalto flentem sublimis Olympo
<tib. 1.6.84> Spectat et, infidis quam sit acerba, monet.
<tib. 1.6.85> Haec aliis maledicta cadant; nos, Delia, amoris
<tib. 1.6.86> Exemplum cana simus uterque coma.
<tib. 1.7.1> Hunc cecinere diem Parcae fatalia nentes
<tib. 1.7.2> Stamina, non ulli dissoluenda deo,
<tib. 1.7.3> Hunc fore, Aquitanas posset qui fundere gentes,
<tib. 1.7.4> Quem tremeret forti milite victus Atax.
<tib. 1.7.5> Evenere: novos pubes Romana triumphos
<tib. 1.7.6> Vidit et evinctos bracchia capta duces;
<tib. 1.7.7> At te victrices lauros, Messalla, gerentem
<tib. 1.7.8> Portabat nitidis currus eburnus equis.
<tib. 1.7.9> Non sine me est tibi partus honos: Tarbella Pyrene
<tib. 1.7.10> Testis et Oceani litora Santonici,
<tib. 1.7.11> Testis Arar Rhodanusque celer magnusque Garunna,
<tib. 1.7.12> Carnutis et flavi caerula lympha Liger.
<tib. 1.7.13> An te, Cydne, canam, tacitis qui leniter undis
<tib. 1.7.14> Caeruleus placidis per vada serpis aquis,
<tib. 1.7.15> Quantus et aetherio contingens vertice nubes
<tib. 1.7.16> Frigidus intonsos Taurus alat Cilicas?
<tib. 1.7.17> Quid referam, ut volitet crebras intacta per urbes
<tib. 1.7.18> Alba Palaestino sancta columba Syro,
<tib. 1.7.19> Utque maris vastum prospectet turribus aequor
<tib. 1.7.20> Prima ratem ventis credere docta Tyros,
<tib. 1.7.21> Qualis et, arentes cum findit Sirius agros,
<tib. 1.7.22> Fertilis aestiva Nilus abundet aqua?
<tib. 1.7.23> Nile pater, quanam possim te dicere causa
<tib. 1.7.24> Aut quibus in terris occuluisse caput?
<tib. 1.7.25> Te propter nullos tellus tua postulat imbres,
<tib. 1.7.26> Arida nec pluvio supplicat herba Iovi.
<tib. 1.7.27> Te canit atque suum pubes miratur Osirim
<tib. 1.7.28> Barbara, Memphiten plangere docta bovem.
<tib. 1.7.29> Primus aratra manu sollerti fecit Osiris
<tib. 1.7.30> Et teneram ferro sollicitavit humum,
<tib. 1.7.31> Primus inexpertae conmisit semina terrae
<tib. 1.7.32> Pomaque non notis legit ab arboribus.
<tib. 1.7.33> Hic docuit teneram palis adiungere vitem,
<tib. 1.7.34> Hic viridem dura caedere falce comam;
<tib. 1.7.35> Illi iucundos primum matura sapores
<tib. 1.7.36> Expressa incultis uva dedit pedibus.
<tib. 1.7.37> Ille liquor docuit voces inflectere cantu,
<tib. 1.7.38> Movit et ad certos nescia membra modos,
<tib. 1.7.39> Bacchus et agricolae magno confecta labore
<tib. 1.7.40> Pectora tristitiae dissoluenda dedit.
<tib. 1.7.41> Bacchus et adflictis requiem mortalibus adfert,
<tib. 1.7.42> Crura licet dura conpede pulsa sonent.
<tib. 1.7.43> Non tibi sunt tristes curae nec luctus, Osiri,
<tib. 1.7.44> Sed chorus et cantus et levis aptus amor,
<tib. 1.7.45> Sed varii flores et frons redimita corymbis,
<tib. 1.7.46> Fusa sed ad teneros lutea palla pedes
<tib. 1.7.47> Et Tyriae vestes et dulcis tibia cantu
<tib. 1.7.48> Et levis occultis conscia cista sacris.
<tib. 1.7.49> Huc ades et Genium ludis Geniumque choreis
<tib. 1.7.50> Concelebra et multo tempora funde mero:
<tib. 1.7.51> Illius et nitido stillent unguenta capillo,
<tib. 1.7.52> Et capite et collo mollia serta gerat.
<tib. 1.7.53> Sic venias hodierne: tibi dem turis honores,
<tib. 1.7.54> Liba et Mopsopio dulcia melle feram.
<tib. 1.7.55> At tibi succrescat proles, quae facta parentis
<tib. 1.7.56> Augeat et circa stet veneranda senem.
<tib. 1.7.57> Nec taceat monumenta viae, quem Tuscula tellus
<tib. 1.7.58> Candidaque antiquo detinet Alba Lare.
<tib. 1.7.59> Namque opibus congesta tuis hic glarea dura
<tib. 1.7.60> Sternitur, hic apta iungitur arte silex.
<tib. 1.7.61> Te canit agricola, a magna cum venerit urbe
<tib. 1.7.62> Serus inoffensum rettuleritque pedem.
<tib. 1.7.63> At tu, Natalis multos celebrande per annos,
<tib. 1.7.64> Candidior semper candidiorque veni.
<tib. 1.8.1> Non ego celari possum, quid nutus amantis
<tib. 1.8.2> Quidve ferant miti lenia verba sono.
<tib. 1.8.3> Nec mihi sunt sortes nec conscia fibra deorum,
<tib. 1.8.4> Praecinit eventus nec mihi cantus avis:
<tib. 1.8.5> Ipsa Venus magico religatum bracchia nodo
<tib. 1.8.6> Perdocuit multis non sine verberibus.
<tib. 1.8.7> Desine dissimulare: deus crudelius urit,
<tib. 1.8.8> Quos videt invitos subcubuisse sibi.
<tib. 1.8.9> Quid tibi nunc molles prodest coluisse capillos
<tib. 1.8.10> Saepeque mutatas disposuisse comas,
<tib. 1.8.11> Quid fuco splendente genas ornare, quid ungues
<tib. 1.8.12> Artificis docta subsecuisse manu?
<tib. 1.8.13> Frustra iam vestes, frustra mutantur amictus,
<tib. 1.8.14> Ansaque conpressos conligat arta pedes.
<tib. 1.8.15> Illa placet, quamvis inculto venerit ore
<tib. 1.8.16> Nec nitidum tarda compserit arte caput.
<tib. 1.8.17> Num te carminibus, num te pallentibus herbis
<tib. 1.8.18> Devovit tacito tempore noctis anus?
<tib. 1.8.19> Cantus vicinis fruges traducit ab agris,
<tib. 1.8.20> Cantus et iratae detinet anguis iter,
<tib. 1.8.21> Cantus et e curru Lunam deducere temptat
<tib. 1.8.22> Et faceret, si non aera repulsa sonent.
<tib. 1.8.23> Quid queror heu misero carmen nocuisse, quid herbas?
<tib. 1.8.24> Forma nihil magicis utitur auxiliis:
<tib. 1.8.25> Sed corpus tetigisse nocet, sed longa dedisse
<tib. 1.8.26> Oscula, sed femori conseruisse femur.
<tib. 1.8.27> Nec tu difficilis puero tamen esse memento:
<tib. 1.8.28> Persequitur poenis tristia facta Venus.
<tib. 1.8.29> Munera ne poscas: det munera canus amator,
<tib. 1.8.30> Ut foveat molli frigida membra sinu.
<tib. 1.8.31> Carior est auro iuvenis, cui levia fulgent
<tib. 1.8.32> Ora nec amplexus aspera barba terit.
<tib. 1.8.33> Huic tu candentes umero subpone lacertos,
<tib. 1.8.34> Et regum magnae despiciantur opes.
<tib. 1.8.35> At Venus invenit puero concumbere furtim,
<tib. 1.8.36> Dum timet et teneros conserit usque sinus,
<tib. 1.8.37> Et dare anhelanti pugnantibus umida linguis
<tib. 1.8.38> Oscula et in collo figere dente notas.
<tib. 1.8.39> Non lapis hanc gemmaeque iuvant, quae frigore sola
<tib. 1.8.40> Dormiat et nulli sit cupienda viro.
<tib. 1.8.41> Heu sero revocatur amor seroque iuventas,
<tib. 1.8.42> Cum vetus infecit cana senecta caput.
<tib. 1.8.43> Tum studium formae est: coma tum mutatur, ut annos
<tib. 1.8.44> Dissimulet viridi cortice tincta nucis;
<tib. 1.8.45> Tollere tum cura est albos a stirpe capillos
<tib. 1.8.46> Et faciem dempta pelle referre novam.
<tib. 1.8.47> At tu, dum primi floret tibi temporis aetas,
<tib. 1.8.48> Utere: non tardo labitur illa pede.
<tib. 1.8.49> Neu Marathum torque: puero quae gloria victo est?
<tib. 1.8.50> In veteres esto dura, puella, senes.
<tib. 1.8.51> Parce precor tenero: non illi sontica causa est,
<tib. 1.8.52> Sed nimius luto corpora tingit amor.
<tib. 1.8.53> Vel miser absenti maestas quam saepe querelas
<tib. 1.8.54> Conicit, et lacrimis omnia plena madent!
<tib. 1.8.55> Quid me spernis?” ait. poterat custodia vinci:
<tib. 1.8.56> Ipse dedit cupidis fallere posse deus.
<tib. 1.8.57> Nota venus furtiva mihi est, ut lenis agatur
<tib. 1.8.58> Spiritus, ut nec dent oscula rapta sonum;
<tib. 1.8.59> Et possum media quamvis obrepere nocte
<tib. 1.8.60> Et strepitu nullo clam reserare fores.
<tib. 1.8.61> Quid prosunt artes, miserum si spernit amantem
<tib. 1.8.62> Et fugit ex ipso saeva puella toro?
<tib. 1.8.63> Vel cum promittit, subito sed perfida fallit,
<tib. 1.8.64> Est mihi nox multis evigilanda malis.
<tib. 1.8.65> Dum mihi venturam fingo, quodcumque movetur,
<tib. 1.8.66> Illius credo tunc sonuisse pedes.”
<tib. 1.8.67> Desistas lacrimare, puer: non frangitur illa,
<tib. 1.8.68> Et tua iam fletu lumina fessa tument.
<tib. 1.8.69> Oderunt, Pholoe, moneo, fastidia divi,
<tib. 1.8.70> Nec prodest sanctis tura dedisse focis.
<tib. 1.8.71> Hic Marathus quondam miseros ludebat amantes,
<tib. 1.8.72> Nescius ultorem post caput esse deum;
<tib. 1.8.73> Saepe etiam lacrimas fertur risisse dolentis
<tib. 1.8.74> Et cupidum ficta detinuisse mora:
<tib. 1.8.75> Nunc omnes odit fastus, nunc displicet illi
<tib. 1.8.76> Quaecumque obposita est ianua dura sera.
<tib. 1.8.77> At te poena manet, ni desinis esse superba.
<tib. 1.8.78> Quam cupies votis hunc revocare diem!
<tib. 1.9.1> Quid mihi si fueras miseros laesurus amores,
<tib. 1.9.2> Foedera per divos, clam violanda, dabas?
<tib. 1.9.3> A miser, et siquis primo periuria celat,
<tib. 1.9.4> Sera tamen tacitis Poena venit pedibus.
<tib. 1.9.5> Parcite, caelestes: aequum est inpune licere
<tib. 1.9.6> Numina formosis laedere vestra semel.
<tib. 1.9.7> Lucra petens habili tauros adiungit aratro
<tib. 1.9.8> Et durum terrae rusticus urget opus,
<tib. 1.9.9> Lucra petituras freta per parentia ventis
<tib. 1.9.10> Ducunt instabiles sidera certa rates:
<tib. 1.9.11> Muneribus meus est captus puer, at deus illa
<tib. 1.9.12> In cunerem et liquidas munera vertat aquas.
<tib. 1.9.13> Iam mihi persolvet poenas, pulvisque decorem
<tib. 1.9.14> Detrahet et ventis horrida facta coma;
<tib. 1.9.15> Uretur facies, urentur sole capilli,
<tib. 1.9.16> Deteret invalidos et via longa pedes.
<tib. 1.9.17> Admonui quotiens auro ne pollue formam:
<tib. 1.9.18> Saepe solent auro multa subesse mala.
<tib. 1.9.19> Divitiis captus siquis violavit amorem,
<tib. 1.9.20> Asperaque est illi difficilisque Venus.
<tib. 1.9.21> Ure meum potius flamma caput et pete ferro
<tib. 1.9.22> Corpus et intorto verbere terga seca.
<tib. 1.9.23> Nec tibi celandi spes sit peccare paranti:
<tib. 1.9.24> Est deus, occultos qui vetat esse dolos.
<tib. 1.9.25> Ipse deus tacito permisit lene ministro,
<tib. 1.9.26> Ederet ut multo libera verba mero;
<tib. 1.9.27> Ipse deus somno domitos emittere vocem
<tib. 1.9.28> Iussit et invitos facta tegenda loqui.”
<tib. 1.9.29> Haec ego dicebam: nunc me flevisse loquentem,
<tib. 1.9.30> Nunc pudet ad teneros procubuisse pedes.
<tib. 1.9.31> Tum mihi iurabas nullo te divitis auri
<tib. 1.9.32> Pondere, non gemmis, vendere velle fidem,
<tib. 1.9.33> Non tibi si pretium Campania terra daretur,
<tib. 1.9.34> Non tibi si, Bacchi cura, Falernus ager.
<tib. 1.9.35> Illis eriperes verbis mihi sidera caeli
<tib. 1.9.36> Lucere et puras fulminis esse vias.
<tib. 1.9.37> Quin etiam flebas: at non ego fallere doctus
<tib. 1.9.38> Tergebam umentes credulus usque genas.
<tib. 1.9.39> Quid faciam, nisi et ipse fores in amore puellae?
<tib. 1.9.40> Sed precor exemplo sit levis illa tuo.
<tib. 1.9.41> O quotiens, verbis ne quisquam conscius esset,
<tib. 1.9.42> Ipse comes multa lumina nocte tuli!
<tib. 1.9.43> Saepe insperanti venit tibi munere nostro
<tib. 1.9.44> Et latuit clausas post adoperta fores.
<tib. 1.9.45> Tum miser interii, stulte confisus amari:
<tib. 1.9.46> Nam poteram ad laqueos cautior esse tuos.
<tib. 1.9.47> Quin etiam adtonita laudes tibi mente canebam,
<tib. 1.9.48> Et me nunc nostri Pieridumque pudet.
<tib. 1.9.49> Illa velim rapida Volcanus carmina flamma
<tib. 1.9.50> Torreat et liquida deleat amnis aqua.
<tib. 1.9.51> Tu procul hinc absis, cui formam vendere cura est
<tib. 1.9.52> Et pretium plena grande referre manu.
<tib. 1.9.53> At te, qui puerum donis corrumpere es ausus,
<tib. 1.9.54> Rideat adsiduis uxor inulta dolis,
<tib. 1.9.55> Et cum furtivo iuvenem lassaverit usu,
<tib. 1.9.56> Tecum interposita languida veste cubet.
<tib. 1.9.57> Semper sint externa tuo vestigia lecto,
<tib. 1.9.58> Et pateat cupidis semper aperta domus;
<tib. 1.9.59> Nec lasciva soror dicatur plura bibisse
<tib. 1.9.60> Pocula vel plures emeruisse viros.
<tib. 1.9.61> Illam saepe ferunt convivia ducere Baccho,
<tib. 1.9.62> Dum rota Luciferi provocet orta diem.
<tib. 1.9.63> Illa nulla queat melius consumere noctem
<tib. 1.9.64> Aut operum varias disposuisse vices.
<tib. 1.9.65> At tua perdidicit, nec tu, stultissime, sentis,
<tib. 1.9.66> Cum tibi non solita corpus ab arte movet.
<tib. 1.9.67> Tune putas illam pro te disponere crines
<tib. 1.9.68> Aut tenues denso pectere dente comas?
<tib. 1.9.69> Ista haec persuadet facies, auroque lacertos
<tib. 1.9.70> Vinciat et Tyrio prodeat apta sinu?
<tib. 1.9.71> Non tibi, sed iuveni cuidam volt bella videri,
<tib. 1.9.72> Devoveat pro quo remque domumque tuam.
<tib. 1.9.73> Nec facit hoc vitio, sed corpora foeda podagra
<tib. 1.9.74> Et senis amplexus culta puella fugit.
<tib. 1.9.75> Huic tamen adcubuit noster puer: hunc ego credam
<tib. 1.9.76> Cum trucibus venerem iungere posse feris.
<tib. 1.9.77> Blanditiasne meas aliis tu vendere es ausus?
<tib. 1.9.78> Tune aliis demens oscula ferre mea?
<tib. 1.9.79> Tum flebis, cum me vinctum puer alter habebit
<tib. 1.9.80> Et geret in regno regna superba tuo.
<tib. 1.9.81> At tua tum me poena iuvet, Venerique merenti
<tib. 1.9.82> Fixa notet casus aurea palma meos:
<tib. 1.9.83> Hanc tibi fallaci resolutus amore Tibullus
<tib. 1.9.84> Dedicat et grata sis, dea, mente rogat.”
<tib. 1.10.1> Quis fuit, horrendos primus qui protulit enses?
<tib. 1.10.2> Quam ferus et vere ferreus ille fuit!
<tib. 1.10.3> Tum caedes hominum generi, tum proelia nata,
<tib. 1.10.4> Tum brevior dirae mortis aperta via est.
<tib. 1.10.5> An nihil ille miser meruit, nos ad mala nostra
<tib. 1.10.6> Vertimus, in saevas quod dedit ille feras?
<tib. 1.10.7> Divitis hoc vitium est auri, nec bella fuerunt,
<tib. 1.10.8> Faginus adstabat cum scyphus ante dapes.
<tib. 1.10.9> Non arces, non vallus erat, somnumque petebat
<tib. 1.10.10> Securus sparsas dux gregis inter oves.
<tib. 1.10.11> Tunc mihi vita foret, volgi nec tristia nossem
<tib. 1.10.12> Arma nec audissem corde micante tubam;
<tib. 1.10.13> Nunc ad bella trahor, et iam quis forsitan hostis
<tib. 1.10.14> Haesura in nostro tela gerit latere.
<tib. 1.10.15> Sed patrii servate Lares: aluistis et idem,
<tib. 1.10.16> Cursarem vestros cum tener ante pedes.
<tib. 1.10.17> Neu pudeat prisco vos esse e stipite factos:
<tib. 1.10.18> Sic veteris sedes incoluistis avi.
<tib. 1.10.19> Tum melius tenuere fidem, cum paupere cultu
<tib. 1.10.20> Stabat in exigua ligneus aede deus.
<tib. 1.10.21> Hic placatus erat, seu quis libaverat uva,
<tib. 1.10.22> Seu dederat sanctae spicea serta comae,
<tib. 1.10.23> Atque aliquis voti compos liba ipse ferebat
<tib. 1.10.24> Postque comes purum filia parva favum.
<tib. 1.10.25> At nobis aerata, Lares, depellite tela,
<tib. 1.10.26> Hostiaque e plena rustica porcus hara.
<tib. 1.10.27> Hanc pura cum veste sequar myrtoque canistra
<tib. 1.10.28> Vincta geram, myrto vinctus et ipse caput.
<tib. 1.10.29> Sic placeam vobis: alius sit fortis in armis
<tib. 1.10.30> Sternat et adversos Marte favente duces,
<tib. 1.10.31> Ut mihi potanti possit sua dicere facta
<tib. 1.10.32> Miles et in mensa pingere castra mero.
<tib. 1.10.33> Quis furor est atram bellis accersere mortem?
<tib. 1.10.34> Inminet et tacito clam venit illa pede.
<tib. 1.10.35> Non seges est infra, non vinea culta, sed audax
<tib. 1.10.36> Cerberus et Stygiae navita turpis aquae;
<tib. 1.10.37> Illic percussisque genis ustoque capillo
<tib. 1.10.38> Errat ad obscuros pallida turba lacus.
<tib. 1.10.39> Quam potius laudandus hic est, quem prole parata
<tib. 1.10.40> Occupat in parva pigra senecta casa.
<tib. 1.10.41> Ipse suas sectatur oves, at filius agnos,
<tib. 1.10.42> Et calidam fesso conparat uxor aquam.
<tib. 1.10.43> Sic ego sim, liceatque caput candescere canis,
<tib. 1.10.44> Temporis et prisci facta referre senem.
<tib. 1.10.45> Interea pax arva colat. pax candida primum
<tib. 1.10.46> Duxit araturos sub iuga curva boves,
<tib. 1.10.47> Pax aluit vites et sucos condidit uvae,
<tib. 1.10.48> Funderet ut nato testa paterna merum,
<tib. 1.10.49> Pace bidens vomerque nitent—at tristia duri
<tib. 1.10.50> Militis in tenebris occupat arma situs—
<tib. 1.10.51> Rusticus e lucoque vehit, male sobrius ipse,
<tib. 1.10.52> Uxorem plaustro progeniemque domum.
<tib. 1.10.53> Sed Veneris tum bella calent, scissosque capillos
<tib. 1.10.54> Femina perfractas conqueriturque fores.
<tib. 1.10.55> Flet teneras subtusa genas, sed victor et ipse
<tib. 1.10.56> Flet sibi dementes tam valuisse manus.
<tib. 1.10.57> At lascivus Amor rixae mala verba ministrat,
<tib. 1.10.58> Inter et iratum lentus utrumque sedet.
<tib. 1.10.59> A, lapis est ferrumque, suam quicumque puellam
<tib. 1.10.60> Verberat: e caelo deripit ille deos.
<tib. 1.10.61> Sit satis e membris tenuem rescindere vestem,
<tib. 1.10.62> Sit satis ornatus dissoluisse comae,
<tib. 1.10.63> Sit lacrimas movisse satis: quater ille beatus,
<tib. 1.10.64> Quo tenera irato flere puella potest.
<tib. 1.10.65> Sed manibus qui saevus erit, scutumque sudemque
<tib. 1.10.66> Is gerat et miti sit procul a Venere.
<tib. 1.10.67> At nobis, Pax alma, veni spicamque teneto,
<tib. 1.10.68> Perfluat et pomis candidus ante sinus.
<tib. 2.1.1> Quisquis adest, faueat: fruges lustramus et agros,
<tib. 2.1.2> ritus ut a prisco traditus extat auo.
<tib. 2.1.3> Bacche, ueni, dulcisque tuis e cornibus uua
<tib. 2.1.4> pendeat, et spicis tempora cinge, Ceres.
<tib. 2.1.5> luce sacra requiescat humus, requiescat arator,
<tib. 2.1.6> et graue suspenso uomere cesset opus.
<tib. 2.1.7> soluite uincla iugis: nunc ad praesepia debent
<tib. 2.1.8> plena coronato stare boues capite.
<tib. 2.1.9> omnia sint operata deo: non audeat ulla
<tib. 2.1.10> lanificam pensis imposuisse manum.
<tib. 2.1.11> uos quoque abesse procul iubeo, discedat ab aris,
<tib. 2.1.12> cui tulit hesterna gaudia nocte Venus.
<tib. 2.1.13> casta placent superis: pura cum ueste uenite
<tib. 2.1.14> et manibus puris sumite fontis aquam.
<tib. 2.1.15> cernite, fulgentes ut eat sacer agnus ad aras
<tib. 2.1.16> uinctaque post olea candida turba comas.
<tib. 2.1.17> di patrii, purgamus agros, purgamus agrestes:
<tib. 2.1.18> uos mala de nostris pellite limitibus,
<tib. 2.1.19> neu seges eludat messem fallacibus herbis,
<tib. 2.1.20> neu timeat celeres tardior agna lupos.
<tib. 2.1.21> tunc nitidus plenis confisus rusticus agris
<tib. 2.1.22> ingeret ardenti grandia ligna foco,
<tib. 2.1.23> turbaque uernarum, saturi bona signa coloni,
<tib. 2.1.24> ludet et ex uirgis extruet ante casas.
<tib. 2.1.25> euentura precor: uiden ut felicibus extis
<tib. 2.1.26> significet placidos nuntia fibra deos?
<tib. 2.1.27> nunc mihi fumosos ueteris proferte Falernos
<tib. 2.1.28> consulis et Chio soluite uincla cado.
<tib. 2.1.29> uina diem celebrent: non festa luce madere
<tib. 2.1.30> est rubor, errantes et male ferre pedes.
<tib. 2.1.31> sed bene Messallam” sua quisque ad pocula dicat,
<tib. 2.1.32> nomen et absentis singula uerba sonent.
<tib. 2.1.33> gentis Aquitanae celeber Messalla triumphis
<tib. 2.1.34> et magna intonsis gloria uictor auis,
<tib. 2.1.35> huc ades aspiraque mihi, dum carmine nostro
<tib. 2.1.36> redditur agricolis gratia caelitibus.
<tib. 2.1.37> rura cano rurisque deos. his uita magistris
<tib. 2.1.38> desueuit querna pellere glande famem:
<tib. 2.1.39> illi compositis primum docuere tigillis
<tib. 2.1.40> exiguam uiridi fronde operire domum:
<tib. 2.1.41> illi etiam tauros primi docuisse feruntur
<tib. 2.1.42> seruitium et plaustro supposuisse rotam.
<tib. 2.1.43> tum uictus abiere feri, tum consita pomus,
<tib. 2.1.44> tum bibit inriguas fertilis hortus aquas,
<tib. 2.1.45> aurea tum pressos pedibus dedit uua liquores
<tib. 2.1.46> mixtaque securo est sobria lympha mero.
<tib. 2.1.47> rura ferunt messes, calidi cum sideris aestu
<tib. 2.1.48> deponit flauas annua terra comas.
<tib. 2.1.49> rure leuis uerno flores apis ingerit alueo,
<tib. 2.1.50> compleat ut dulci sedula melle fauos.
<tib. 2.1.51> agricola adsiduo primum satiatus aratro
<tib. 2.1.52> cantauit certo rustica uerba pede
<tib. 2.1.53> et satur arenti primum est modulatus auena
<tib. 2.1.54> carmen, ut ornatos diceret ante deos,
<tib. 2.1.55> agricola et minio suffusus, Bacche, rubenti
<tib. 2.1.56> primus inexperta duxit ab arte choros.
<tib. 2.1.57> huic datus a pleno memorabile munus ouili
<tib. 2.1.58> dux pecoris curtas auxerat hircus opes.
<tib. 2.1.59> rure puer uerno primum de flore coronam
<tib. 2.1.60> fecit et antiquis imposuit Laribus.
<tib. 2.1.61> rure etiam teneris curam exhibitura puellis
<tib. 2.1.62> molle gerit tergo lucida uellus ouis.
<tib. 2.1.63> hinc et femineus labor est, hinc pensa colusque,
<tib. 2.1.64> fusus et adposito pollice uersat opus:
<tib. 2.1.65> atque aliqua adsiduae textrix operata mineruae
<tib. 2.1.66> cantat, et a pulso tela sonat latere.
<tib. 2.1.67> ipse quoque inter agros interque armenta Cupido
<tib. 2.1.68> natus et indomitas dicitur inter equas.
<tib. 2.1.69> illic indocto primum se exercuit arcu:
<tib. 2.1.70> ei mihi, quam doctas nunc habet ille manus!
<tib. 2.1.71> nec pecudes, uelut ante, petit: fixisse puellas
<tib. 2.1.72> gestit et audaces perdomuisse uiros.
<tib. 2.1.73> hic iuueni detraxit opes, hic dicere iussit
<tib. 2.1.74> limen ad iratae uerba pudenda senem:
<tib. 2.1.75> hoc duce custodes furtim transgressa iacentes
<tib. 2.1.76> ad iuuenem tenebris sola puella uenit
<tib. 2.1.77> et pedibus praetemptat iter suspensa timore,
<tib. 2.1.78> explorat caecas cui manus ante uias.
<tib. 2.1.79> a miseri, quos hic grauiter deus urget! at ille
<tib. 2.1.80> felix, cui placidus leniter adflat Amor.
<tib. 2.1.81> sancte, ueni dapibus festis, sed pone sagittas
<tib. 2.1.82> et procul ardentes hinc precor abde faces.
<tib. 2.1.83> uos celebrem cantate deum pecorique uocate
<tib. 2.1.84> uoce: palam pecori, clam sibi quisque uocet.
<tib. 2.1.85> aut etiam sibi quisque palam: nam rurba iocosa
<tib. 2.1.86> obstrepit et Phrygio tibia curua sono.
<tib. 2.1.87> ludite: iam Nox iungit equos, currumque sequuntur
<tib. 2.1.88> matris lasciuo sidera fulua choro,
<tib. 2.1.89> postque uenit tacitus furuis circumdatus alis
<tib. 2.1.90> Somnus et incerto Somnia nigra pede.
<tib. 2.2.1> Dicamus bona uerba: uenit Natalis ad aras:
<tib. 2.2.2> quisquis ades, lingua, uir mulierque, faue.
<tib. 2.2.3> urantur pia tura focis, urantur odores
<tib. 2.2.4> quos tener e terra diuite mittit Arabs.
<tib. 2.2.5> ipse suos Genius adsit uisurus honores,
<tib. 2.2.6> cui decorent sanctas mollia serta comas.
<tib. 2.2.7> illius puro destillent tempora nardo,
<tib. 2.2.8> atque satur libo sit madeatque mero,
<tib. 2.2.9> adnuat et, Cornute, tibi, quodcumque rogabis.
<tib. 2.2.10> en age (quid cessas? adnuit ille) roga.
<tib. 2.2.11> auguror, uxoris fidos optabis amores:
<tib. 2.2.12> iam reor hoc ipsos edidicisse deos.
<tib. 2.2.13> nec tibi malueris, totum quaecumque per orbem
<tib. 2.2.14> fortis arat ualido rusticus arua boue,
<tib. 2.2.15> nec tibi, gemmarum quidquid felicibus Indis
<tib. 2.2.16> nascitur, Eoi qua maris unda rubet.
<tib. 2.2.17> uota cadunt: utinam strepitantibus aduolet alis
<tib. 2.2.18> flauaque coniugio uincula portet Amor,
<tib. 2.2.19> uincula quae maneant semper dum tarda senectus
<tib. 2.2.20> inducat rugas inficiatque comas.
<tib. 2.2.21> haec ueniat, Natalis, auis prolemque ministret,
<tib. 2.2.22> ludat et ante tuos turba nouella pedes.
<tib. 2.3.1> Rura meam, Cornute, tenent uillaeque puellam:
<tib. 2.3.2> ferreus est, heu heu, quisquis in urbe manet.
<tib. 2.3.3> ipsa Venus latos iam nunc migrauit in agros,
<tib. 2.3.4> uerbaque aratoris rustica discit Amor.
<tib. 2.3.5> o ego, cum aspicerem dominam, quam fortiter illic
<tib. 2.3.6> uersarem ualido pingue bidente solum
<tib. 2.3.7> agricolaeque modo curuum sectarer aratrum,
<tib. 2.3.8> dum subigunt steriles arua serenda boues!
<tib. 2.3.9> nec quererer quod sol graciles exureret artus,
<tib. 2.3.10> laederet et teneras pussula rupta manus.
<tib. 2.3.11> pauit et Admeti tauros formosus Apollo,
<tib. 2.3.12> nec cithara intonsae profueruntue comae,
<tib. 2.3.13> nec potuit curas sanare salubribus herbis:
<tib. 2.3.14> quidquid erat medicae uicerat artis amor.
<tib. 2.3.14a> ipse deus solitus stabulis expellere uaccas
<tib. 2.3.14b> et miscere nouo docuisse coagula lacte,
<tib. 2.3.14c> lacteus et mixtis obriguisse liquor.
<tib. 2.3.15> tunc fiscella leui detexta est uimine iunci,
<tib. 2.3.16> raraque per nexus est uia facta sero.
<tib. 2.3.17> o quotiens illo uitulum gestante per agros
<tib. 2.3.18> dicitur occurrens erubuisse soror!
<tib. 2.3.19> o quotiens ausae, caneret dum ualle sub alta,
<tib. 2.3.20> rumpere mugitu carmina docta boues!
<tib. 2.3.21> saepe duces trepidis petiere oracula rebus,
<tib. 2.3.22> uenit et a templis inrita turba domum:
<tib. 2.3.23> saepe horrere sacros doluit Latona capillos,
<tib. 2.3.24> quos admirata est ipsa nouerca prius.
<tib. 2.3.25> quisquis inornatumque caput crinesque solutos
<tib. 2.3.26> aspiceret, Phoebi quaereret ille comam.
<tib. 2.3.27> Delos ubi nunc, Phoebe, tua est, ubi Delphica Pytho?
<tib. 2.3.28> nempe Amor in parua te iubet esse casa.
<tib. 2.3.29> felices olim, Veneri cum fertur aperte
<tib. 2.3.30> seruire aeternos non puduisse deos.
<tib. 2.3.31> fabula nunc ille est: sed cui sua cura puella est,
<tib. 2.3.32> fabula sit mauult quam sine amore deus.
<tib. 2.3.33> at tu, quisquis is es, cui tristi fronte Cupido
<tib. 2.3.34> imperat ut nostra sint tua castra domo
<tib. 2.3.35> ferrea non uenerem sed praedam saecula laudant:
<tib. 2.3.36> praeda tamen multis est operata malis.
<tib. 2.3.37> praeda feras acies cinxit discordibus armis:
<tib. 2.3.38> hinc cruor, hinc caedes mors propiorque uenit.
<tib. 2.3.39> praeda uago iussit geminare pericula ponto,
<tib. 2.3.40> bellica cum dubiis rostra dedit ratibus.
<tib. 2.3.41> praedator cupit immensos obsidere campos,
<tib. 2.3.42> ut multa innumera iugera pascat oue:
<tib. 2.3.43> cui lapis externus curae est, urbisque tumultu
<tib. 2.3.44> portatur ualidis mille columna iugis,
<tib. 2.3.45> claudit et indomitum moles mare, lentus ut intra
<tib. 2.3.46> neglegat hibernas piscis adesse minas.
<tib. 2.3.47> at mihi laeta trahant Samiae conuiuia testae
<tib. 2.3.48> fictaque Cumana lubrica terra rota.
<tib. 2.3.49> heu heu diuitibus uideo gaudere puellas:
<tib. 2.3.50> iam ueniant praedae, si Venus optat opes:
<tib. 2.3.51> ut mea luxuria Nemesis fluat utque per urbem
<tib. 2.3.52> incedat donis conspicienda meis.
<tib. 2.3.53> illa gerat uestes tenues, quas femina Coa
<tib. 2.3.54> texuit, auratas disposuitque uias:
<tib. 2.3.55> illi sint comites fusci, quos India torret
<tib. 2.3.56> Solis et admotis inficit ignis equis:
<tib. 2.3.57> illi selectos certent praebere colores
<tib. 2.3.58> Africa puniceum purpureumque Tyros.
<tib. 2.3.59> nota loquor: regnum ipse tenet, quem saepe coegit
<tib. 2.3.60> barbara gypsatos ferre catasta pedes.
<tib. 2.3.61> at tibi, dura seges, Nemesim quae abducis ab urbe,
<tib. 2.3.62> persoluat nulla semina Terra fide.
<tib. 2.3.63> et tu, Bacche tener, iucundae consitor uuae,
<tib. 2.3.64> tu quoque deuotos, Bacche, relinque lacus.
<tib. 2.3.65> haud impune licet formosas tristibus agris
<tib. 2.3.66> abdere: non tanti sunt tua musta, pater.
<tib. 2.3.67> o ualeant fruges, ne sint modo rure puellae:
<tib. 2.3.68> glans alat et prisco more bibantur aquae.
<tib. 2.3.69> glans aluit ueteres, et passim semper amarunt:
<tib. 2.3.70> quid nocuit sulcos non habuisse satos?
<tib. 2.3.71> tunc, quibus aspirabat Amor, praebebat aperte
<tib. 2.3.72> mitis in umbrosa gaudia ualle Venus.
<tib. 2.3.73> nullus erat custos, nulla exclusura dolentes
<tib. 2.3.74> ianua: si fas est, mos precor ille redi.
<tib. 2.3.76> horrida uillosa corpora ueste tegant.
<tib. 2.3.77> nunc si clausa mea est, si copia rara uidendi,
<tib. 2.3.78> heu miserum, laxam quid iuuat esse togam?
<tib. 2.3.79> ducite: ad imperium dominae sulcabimus agros:
<tib. 2.3.80> non ego me uinclis uerberibusque nego.
<tib. 2.4.1> Hic mihi seruitium uideo dominamque paratam:
<tib. 2.4.2> iam mihi, libertas illa paterna, uale.
<tib. 2.4.3> seruitium sed triste datur, teneorque catenis,
<tib. 2.4.4> et numquam misero uincla remittit Amor,
<tib. 2.4.5> et seu quid merui seu nil peccauimus, urit.
<tib. 2.4.6> uror, io, remoue, saeua puella, faces.
<tib. 2.4.7> o ego ne possim tales sentire dolores,
<tib. 2.4.8> quam mallem in gelidis montibus esse lapis,
<tib. 2.4.9> stare uel insanis cautes obnoxia uentis,
<tib. 2.4.10> naufraga quam uasti tunderet unda maris!
<tib. 2.4.11> nunc et amara dies et noctis amarior umbra est:
<tib. 2.4.12> omnia nam tristi tempora felle madent.
<tib. 2.4.13> nec prosunt elegi nec carminis auctor Apollo:
<tib. 2.4.14> illa caua pretium flagitat usque manu.
<tib. 2.4.15> ite procul, Musae, si non prodestis amanti:
<tib. 2.4.16> non ego uos, ut sint bella canenda, colo,
<tib. 2.4.17> nec refero Solisque uias et qualis, ubi orbem
<tib. 2.4.18> compleuit, uersis Luna recurrit equis.
<tib. 2.4.19> ad dominam faciles aditus per carmina quaero:
<tib. 2.4.20> ite procul, Musae, si nihil ista ualent.
<tib. 2.4.21> at mihi per caedem et facinus sunt dona paranda,
<tib. 2.4.22> ne iaceam clausam flebilis ante domum:
<tib. 2.4.23> aut rapiam suspensa sacris insignia fanis:
<tib. 2.4.24> sed Venus ante alios est uiolanda mihi.
<tib. 2.4.25> illa malum facinus suadet dominamque rapacem
<tib. 2.4.26> dat mihi: sacrilegas sentiat illa manus.
<tib. 2.4.27> o pereat quicumque legit uiridesque smaragdos
<tib. 2.4.28> et niueam Tyrio murice tingit ouem.
<tib. 2.4.29> addit auaritiae causas et Coa puellis
<tib. 2.4.30> uestis et e Rubro lucida concha mari.
<tib. 2.4.31> haec fecere malas: hinc clauim ianua sensit
<tib. 2.4.32> et coepit custos liminis esse canis.
<tib. 2.4.33> sed pretium si grande feras, custodia uicta est
<tib. 2.4.34> nec prohibent claues et canis ipse tacet.
<tib. 2.4.35> heu quicumque dedit fomlam caelestis auarae,
<tib. 2.4.36> quale bonum multis attulit ille malis!
<tib. 2.4.37> hinc fletus rixaeque sonant, haec denique causa
<tib. 2.4.38> fecit ut infamis nunc deus erret Amor.
<tib. 2.4.39> at tibi, quae pretio uictos excludis amantes,
<tib. 2.4.40> eripiant partas uentus et ignis opes:
<tib. 2.4.41> quin tua tunc iuuenes spectent incendia laeti,
<tib. 2.4.42> nec quisquam flammae sedulus addat aquam.
<tib. 2.4.43> seu ueniet tibi mors, nec erit qui lugeat ullus
<tib. 2.4.44> nec qui det maestas munus in exsequias.
<tib. 2.4.45> at bona quae nec auara fuit, centum licet annos
<tib. 2.4.46> uixerit, ardentem flebitur ante rogum:
<tib. 2.4.47> atque aliquis senior ueteres ueneratus amores
<tib. 2.4.48> annua constructo serta dabit tumulo
<tib. 2.4.49> et bene” discedens dicet placideque quiescas,
<tib. 2.4.50> terraque securae sit super ossa leuis.”
<tib. 2.4.51> uera quidem moneo, sed prosunt quid mihi uera?
<tib. 2.4.52> illius est nobis lege colendus amor.
<tib. 2.4.53> quin etiam sedes iubeat si uendere auitas,
<tib. 2.4.54> ite sub imperium sub titulumque, Lares.
<tib. 2.4.55> quidquid habet Circe, quidquid Medea ueneni,
<tib. 2.4.56> quidquid et herbarum Thessala terra gerit,
<tib. 2.4.57> et quod, ubi indomitis gregibus Venus adflat amores,
<tib. 2.4.58> hippomanes cupidae stillat ab inguine equae,
<tib. 2.4.59> si modo me placido uideat Nemesis mea uultu,
<tib. 2.4.60> mille alias herbas misceat illa, bibam.
<tib. 2.5.1> Phoebe, faue: nouus ingreditur tua templa sacerdos:
<tib. 2.5.2> huc age cum cithara carminibusque ueni.
<tib. 2.5.3> nunc te uocales impellere pollice chordas,
<tib. 2.5.4> nunc precor ad laudes flectere uerba meas.
<tib. 2.5.5> ipse triumphali deuinctus tempora lauro,
<tib. 2.5.6> dum cumulant aras, ad tua sacra ueni.
<tib. 2.5.7> sed nitidus pulcherque ueni: nunc indue uestem
<tib. 2.5.8> sepositam, longas nunc bene pecte comas,
<tib. 2.5.9> qualem te memorant Saturno rege fugato
<tib. 2.5.10> uictori laudes concinuisse Ioui.
<tib. 2.5.11> tu procul euentura uides, tibi deditus augur
<tib. 2.5.12> scit bene quid fati prouida cantet auis;
<tib. 2.5.13> tuque regis sortes, per te praesentit haruspex,
<tib. 2.5.14> lubrica signauit cum deus exta notis;
<tib. 2.5.15> te duce Romanos numquam frustrata Sibylla,
<tib. 2.5.16> abdita quae senis fata canit pedibus.
<tib. 2.5.17> Phoebe, sacras Messalinum sine tangere chartas
<tib. 2.5.18> uatis, et ipse precor quid canat illa doce.
<tib. 2.5.19> haec dedit Aeneae sortes, postquam ille parentem
<tib. 2.5.20> dicitur et raptos sustinuisse Lares
<tib. 2.5.21> nec fore credebat Romam, cum maestus ab alto
<tib. 2.5.22> Ilion ardentes respiceretque deos.
<tib. 2.5.23> (Romulus aeternae nondum formauerat urbis
<tib. 2.5.24> moenia, consorti non habitanda Remo;
<tib. 2.5.25> sed tunc pascebant herbosa Palatia uaccae
<tib. 2.5.26> et stabant humiles in Iouis arce casae.
<tib. 2.5.27> lacte madens illic suberat Pan ilicis umbrae
<tib. 2.5.28> et facta agresti lignea falce Pales,
<tib. 2.5.29> pendebatque uagi pastoris in arbore uotum,
<tib. 2.5.30> garrula siluestri fistula sacra deo,
<tib. 2.5.31> fistula cui semper decrescit harundinis ordo:
<tib. 2.5.32> nam calamus cera iungitur usque minor.
<tib. 2.5.33> at qua Velabri regio patet, ire solebat
<tib. 2.5.34> exiguus pulsa per uada linter aqua.
<tib. 2.5.35> illa saepe gregis diti placitura magistro
<tib. 2.5.36> ad iuuenem festa est uecta puella die,
<tib. 2.5.37> cum qua fecundi redierunt munera ruris,
<tib. 2.5.38> caseus et niueae candidus agnus ouis.)
<tib. 2.5.39> Impiger Aenea, uolitantis frater Amoris,
<tib. 2.5.40> Troica qui profugis sacra uehis ratibus,
<tib. 2.5.41> iam tibi Laurentes adsignat Iuppiter agros,
<tib. 2.5.42> iam uocat errantes hospita terra Lares.
<tib. 2.5.43> illic sanctus eris cum te ueneranda Numici
<tib. 2.5.44> unda deum caelo miserit indigetem.
<tib. 2.5.45> ecce super fessas uolitat Victoria puppes;
<tib. 2.5.46> tandem ad Troianos diua superba uenit.
<tib. 2.5.47> ecce mihi lucent Rutulis incendia castris:
<tib. 2.5.48> iam tibi praedico, barbare Turne, necem.
<tib. 2.5.49> ante oculos Laurens castrum murusque Lauini est
<tib. 2.5.50> Albaque ab Ascanio condita Longa duce.
<tib. 2.5.51> te quoque iam uideo, Marti placitura sacerdos
<tib. 2.5.52> Ilia, Vestales deseruisse focos,
<tib. 2.5.53> concubitusque tuos furtim uittasque iacentes
<tib. 2.5.54> et cupidi ad ripas arma relicta dei.
<tib. 2.5.55> carpite nunc, tauri, de septem montibus herbas
<tib. 2.5.56> dum licet: hic magnae iam locus urbis erit.
<tib. 2.5.57> Roma, tuum nomen terris fatale regendis,
<tib. 2.5.58> qua sua de caelo prospicit arua Ceres,
<tib. 2.5.59> quaque patent ortus et qua fluitantibus undis
<tib. 2.5.60> Solis anhelantes abluit amnis equos.
<tib. 2.5.61> Troia quidem tunc se mirabitur et sibi dicet
<tib. 2.5.62> uos bene tam longa consuluisse uia.
<tib. 2.5.63> uera cano: sic usque sacras innoxia laurus
<tib. 2.5.64> uescar, et aeternum sit mihi uirginitas.”
<tib. 2.5.65> haec cecinit uates et te sibi, Phoebe, uocauit,
<tib. 2.5.66> iactauit fusas et caput ante comas.—
<tib. 2.5.67> quidquid Amalthea, quidquid Marpesia dixit
<tib. 2.5.68> Herophile, Phyto Graia quod admonuit,
<tib. 2.5.69> quaeque Aniena sacras Tiburs per flumina sortes
<tib. 2.5.70> portarat sicco pertuleratque sinu—
<tib. 2.5.71> haec fore dixerunt belli mala signa cometen,
<tib. 2.5.72> multus ut in terras deplueretque lapis.
<tib. 2.5.73> atque tubas atque arma ferunt strepitantia caelo
<tib. 2.5.74> audita et lucos praecinuisse fugam:
<tib. 2.5.75> ipsum etiam Solem defectum lumine uidit
<tib. 2.5.76> iungere pallentes nubilus annus equos:
<tib. 2.5.77> et simulacra deum lacrimas fudisse tepentes
<tib. 2.5.78> fataque uocales praemonuisse boues.
<tib. 2.5.79> haec fuerant olim: sed tu iam mitis, Apollo,
<tib. 2.5.80> prodigia indomitis merge sub aequoribus,
<tib. 2.5.81> et succensa sacris crepitet bene laurea flammis,
<tib. 2.5.82> omine quo felix et sacer annus erit.
<tib. 2.5.83> laurus ubi bona signa dedit, gaudete coloni;
<tib. 2.5.84> distendet spicis horrea plena Ceres,
<tib. 2.5.85> oblitus et musto feriet pede rusticus uuas,
<tib. 2.5.86> dolia dum magni deficiantque lacus:
<tib. 2.5.87> ac madidus baccho sua festa Palilia pastor
<tib. 2.5.88> concinet: a stabulis tunc procul este lupi.
<tib. 2.5.89> ille leuis stipulae sollemnis potus aceruos
<tib. 2.5.90> accendet, flammas transilietque sacras.
<tib. 2.5.91> et fetus matrona dabit, natusque parenti
<tib. 2.5.92> oscula comprensis auribus eripiet,
<tib. 2.5.93> nec taedebit auum paruo aduigilare nepoti
<tib. 2.5.94> balbaque cum puero dicere uerba senem.
<tib. 2.5.95> tunc operata deo pubes discumbet in herba,
<tib. 2.5.96> arboris antiquae qua leuis umbra cadit,
<tib. 2.5.97> aut e ueste sua tendent umbracula sertis
<tib. 2.5.98> uincta, coronatus stabit et ipse calix.
<tib. 2.5.99> at sibi quisque dapes et festas extruet alte
<tib. 2.5.100> caespitibus mensas caespitibusque torum.
<tib. 2.5.101> ingeret hic potus iuuenis maledicta puellae,
<tib. 2.5.102> postmodo quae uotis inrita facta uelit:
<tib. 2.5.103> nam ferus ille suae plorabit sobrius idem
<tib. 2.5.104> et se iurabit mente fuisse mala.
<tib. 2.5.105> pace tua pereant arcus pereantque sagittae,
<tib. 2.5.106> Phoebe, modo in terris erret inermis Amor.
<tib. 2.5.107> ars bona: sed postquam sumpsit sibi tela Cupido,
<tib. 2.5.108> heu heu quam multis ars dedit ista malum!
<tib. 2.5.109> et mihi praecipue, iaceo cum saucius annum
<tib. 2.5.110> et (faueo morbo cum iuuat ipse dolor)
<tib. 2.5.111> usque cano Nemesim, sine qua uersus mihi nullus
<tib. 2.5.112> uerba potest iustos aut reperire pedes.
<tib. 2.5.113> at tu, nam diuum seruat tutela poetas,
<tib. 2.5.114> praemoneo, uati parce, puella, sacro,
<tib. 2.5.115> ut Messalinum celebrem, cum praemia belli
<tib. 2.5.116> ante suos currus oppida uicta feret,
<tib. 2.5.117> ipse gerens laurus: lauro deuinctus agresti
<tib. 2.5.118> miles io” magna uoce triumphe” canet.
<tib. 2.5.119> tunc Messalla meus pia det spectacula turbae
<tib. 2.5.120> et plaudat curru praetereunte pater.
<tib. 2.5.121> adnue: sic tibi sint intonsi, Phoebe, capilli,
<tib. 2.5.122> sic tua perpetuo sit tibi casta soror.
<tib. 2.6.1> Castra Macer sequitur: tenero quid fiet Amori?
<tib. 2.6.2> sit comes et collo fortiter arma gerat?
<tib. 2.6.3> et seu longa uirum terrae uia seu uaga ducent
<tib. 2.6.4> aequora, cum telis ad latus ire uolet?
<tib. 2.6.5> ure, puer, quaeso, tua qui ferus otia liquit,
<tib. 2.6.6> atque iterum erronem sub tua signa uoca.
<tib. 2.6.7> quod si militibus parces, erit hic quoque miles,
<tib. 2.6.8> ipse leuem galea qui sibi portet aquam.
<tib. 2.6.9> castra peto, ualeatque Venus ualeantque puellae:
<tib. 2.6.10> et mihi sunt uires et mihi laeta tuba est.
<tib. 2.6.11> magna loquor, sed magnifice mihi magna locuto
<tib. 2.6.12> excutiunt clausae fortia uerba fores.
<tib. 2.6.13> iuraui quotiens rediturum ad limina numquam!
<tib. 2.6.14> cum bene iuraui, pes tamen ipse redit.
<tib. 2.6.15> acer Amor, fractas utinam tua tela sagittas,
<tib. 2.6.16> si licet, extinctas aspiciamque faces!
<tib. 2.6.17> tu miserum torques, tu me mihi dira precari
<tib. 2.6.18> cogis et insana mente nefanda loqui.
<tib. 2.6.19> iam mala finissem leto, sed credula uitam
<tib. 2.6.20> spes fouet et fore cras semper ait melius.
<tib. 2.6.21> spes alit agricolas, spes sulcis credit aratis
<tib. 2.6.22> semina quae magno faenore reddat ager:
<tib. 2.6.23> haec laqueo uolucres, haec captat harundine pisces,
<tib. 2.6.24> cum tenues hamos abdidit ante cibus:
<tib. 2.6.25> spes etiam ualida solatur compede uinctum:
<tib. 2.6.26> crura sonant ferro, sed canit inter opus:
<tib. 2.6.27> spes facilem Nemesim spondet mihi, sed negat illa.
<tib. 2.6.28> ei mihi, ne uincas, dura puella, deam.
<tib. 2.6.29> parce, per immatura tuae precor ossa sororis:
<tib. 2.6.30> sic bene sub tenera parua quiescat humo.
<tib. 2.6.31> illa mihi sancta est, illius dona sepulcro
<tib. 2.6.32> et madefacta meis serta feram lacrimis,
<tib. 2.6.33> illius ad tumulum fugiam supplexque sedebo
<tib. 2.6.34> et mea cum muto fata querar cinere.
<tib. 2.6.35> non feret usque suum te propter flere clientem:
<tib. 2.6.36> illius ut uerbis, sis mihi lenta ueto,
<tib. 2.6.37> ne tibi neglecti mittant mala somnia manes,
<tib. 2.6.38> maestaque sopitae stet soror ante torum,
<tib. 2.6.39> qualis ab excelsa praeceps delapsa fenestra
<tib. 2.6.40> uenit ad infernos sanguinolenta lacus.
<tib. 2.6.41> desino, ne dominae luctus renouentur acerbi:
<tib. 2.6.42> non ego sum tanti, ploret ut illa semel.
<tib. 2.6.43> nec lacrimis oculos digna est foedare loquaces:
<tib. 2.6.44> lena nocet nobis, ipsa puella bona est.
<tib. 2.6.45> lena necat miserum Phryne furtimque tabellas
<tib. 2.6.46> occulto portans itque reditque sinu:
<tib. 2.6.47> saepe, ego cum dominae dulces a limine duro
<tib. 2.6.48> agnosco uoces, haec negat esse domi:
<tib. 2.6.49> saepe, ubi nox mihi promissa est, languere puellam
<tib. 2.6.50> nuntiat aut aliquas extimuisse minas.
<tib. 2.6.51> tunc morior curis, tunc mens mihi perdita fingit,
<tib. 2.6.52> quisue meam teneat, quot teneatue modis:
<tib. 2.6.53> tunc tibi, lena, precor diras: satis anxia uiuas,
<tib. 2.6.54> mouerit e uotis pars quotacumque deos.
<tib. 3.1.1> Martis Romani festae uenere kalendae
<tib. 3.1.2> — exoriens nostris hic fuit annus auis —
<tib. 3.1.3> et uaga nunc certa discurrunt undique pompa
<tib. 3.1.4> perque uias urbis munera perque domos.
<tib. 3.1.5> Dicite, Pierides, quonam donetur honore
<tib. 3.1.6> seu mea, seu fallor, cara Neaera tamen.
<tib. 3.1.7> Carmine formosae, pretio capiuntur auare:
<tib. 3.1.8> gaudeat, ut digna est, uersibus illa meis.
<tib. 3.1.9> Lutea sed niueum inuoluat membrana libellum,
<tib. 3.1.10> pumex et canas tondeat ante comas,
<tib. 3.1.11> summaque praetexat tenuis fastigia chartae
<tib. 3.1.12> indicet ut nomen littera facta tuum,
<tib. 3.1.13> atque inter geminas pingantur cornua frontes:
<tib. 3.1.14> sic etenim comptum mittere oportet opus.
<tib. 3.1.15> Per uos, auctores huius mihi carminis, oro
<tib. 3.1.16> Castaliamque umbram Pieriosque lacus,
<tib. 3.1.17> ite domum cultumque illi donate libellum,
<tib. 3.1.18> sicut erit: nullus defluat inde color.
<tib. 3.1.19> Illa mihi referet, si nostri mutua cura est,
<tib. 3.1.20> an minor, an toto pectore deciderim.
<tib. 3.1.21> Sed primum meritam larga donate salute
<tib. 3.1.22> atque haec submisso dicite uerba sono:
<tib. 3.1.23> Haec tibi uir quondam, nunc frater, casta Neaera,
<tib. 3.1.24> mittit et accipias munera parua rogat,
<tib. 3.1.25> teque suis iurat caram magis esse medullis,
<tib. 3.1.26> siue sibi coniunx siue futura soror;
<tib. 3.1.27> sed potius coniunx: huius spem nominis illi
<tib. 3.1.28> auferet extincto pallida Ditis aqua.”
<tib. 3.2.1> Qui primus caram iuueni carumque puellae
<tib. 3.2.2> eripuit iuuenem, ferreus ille fuit;
<tib. 3.2.3> durus et ille fuit, qui tantum ferre dolorem,
<tib. 3.2.4> uiuere et erepta coniuge qui potuit.
<tib. 3.2.5> Non ego firmus in hoc, non haec patientia nostro
<tib. 3.2.6> ingenio: frangit fortia corda dolor;
<tib. 3.2.7> nec mihi uera loqui pudor est uitaeque fateri,
<tib. 3.2.8> tot mala perpessae, taedia nata meae.
<tib. 3.2.9> Ergo cum tenuem fuero mutatus in umbram
<tib. 3.2.10> candidaque ossa supra nigra fauilla teget,
<tib. 3.2.11> ante meum ueniat longos incompta capillos
<tib. 3.2.12> et fleat ante meum maesta Neaera rogum;
<tib. 3.2.13> sed ueniat carae matris comitata dolore:
<tib. 3.2.14> maereat haec genero, maereat illa uiro.
<tib. 3.2.15> Praefatae ante meos manes animamque precatae
<tib. 3.2.16> perfusaeque pias ante liquore manus,
<tib. 3.2.17> pars quae sola mei superabit corporis, ossa
<tib. 3.2.18> incinctae nigra candida ueste legent
<tib. 3.2.19> et primum annoso spargent collecta lyaeo,
<tib. 3.2.20> mox etiam niueo lacte parent,
<tib. 3.2.21> post haec carbaseis umorem tollere uelis
<tib. 3.2.22> atque in marmorea ponere sicca domo.
<tib. 3.2.23> Illic quas mittit diues Panchaia merces
<tib. 3.2.24> Eoique Arabes, diues et Assyria,
<tib. 3.2.25> et nostri memores lacrimae fundantur eodem:
<tib. 3.2.26> sic ego componi uersus in ossa uelim.
<tib. 3.2.27> Sed tristem mortis demonstret littera causam
<tib. 3.2.28> atque haec in celebri carmina fronte notet:
<tib. 3.2.29> Lygdamus hic situs est: dolor huic et cura Neaerae,
<tib. 3.2.30> coniugis ereptae, causa perire fuit.
<tib. 3.3.1> Quid prodest caelum uotis implesse, Neaera,
<tib. 3.3.2> blandaque cum multa tura dedisse prece,
<tib. 3.3.3> non ut marmorei prodirem e limine tecti,
<tib. 3.3.4> insignis clara conspicuusque domo,
<tib. 3.3.5> aut ut multa mei renouarent iugera tauri
<tib. 3.3.6> et magnas messes terra benigna daret,
<tib. 3.3.7> sed tecum ut longae sociarem gaudia uitae
<tib. 3.3.8> inque tuo caderet nostra senecta sinu,
<tib. 3.3.9> tum cum permenso defunctus tempore lucis
<tib. 3.3.10> nudus Lethaea cogerer ire rate?
<tib. 3.3.11> Nam graue quid prodest pondus mihi diuitis auri,
<tib. 3.3.12> aruaque si findant pinguia mille boues?
<tib. 3.3.13> Quidue domus prodest Phrygiis innixa columnis,
<tib. 3.3.14> Taenare siue tuis, siue Caryste tuis,
<tib. 3.3.15> et nemora in domibus sacros imitantia lucos
<tib. 3.3.16> aurataeque trabes marmoreumque solum?
<tib. 3.3.17> Quidue in Erythraeo legitur quae litore concha
<tib. 3.3.18> tinctaque Sidonio murice lana iuuat,
<tib. 3.3.19> et quae praeterea populus miratur? In illis
<tib. 3.3.20> inuidia est: falso plurima uulgus amat.
<tib. 3.3.21> Non opibus mentes hominum curaeque leuantur
<tib. 3.3.22> nec Fortuna sua tempora lege regit.
<tib. 3.3.23> Sit mihi paupertas tecum iucunda, Neaera:
<tib. 3.3.24> at sine te regum munera nulla uolo.
<tib. 3.3.25> O niueam quae te poterit mihi reddere lucem!
<tib. 3.3.26> O mihi felicem terque quaterque diem!
<tib. 3.3.27> At si, pro dulci reditu quaecumque uouentur,
<tib. 3.3.28> audiat auersa non meus aure deus,
<tib. 3.3.29> nec me regna iuuant nec Lydius aurifer amnis
<tib. 3.3.30> nec quas terrarum sustinet orbis opes.
<tib. 3.3.31> Haec alii cupiant; liceat mihi paupere cultu
<tib. 3.3.32> securo cara coniuge posse frui.
<tib. 3.3.33> Adsis et timidis faueas, Saturnia, uotis,
<tib. 3.3.34> et faueas concha, Cypria, uecta tua.
<tib. 3.3.35> Aut si fata negant reditum tristesque sorores,
<tib. 3.3.36> stamina quae ducunt quaeque futura neunt,
<tib. 3.3.37> me uocet in uastos amnes nigramque paludem
<tib. 3.3.38> diues in ignaua luridus Orcus aqua.
<tib. 3.4.1> Di meliora ferant, nec sint mihi somnia uera,
<tib. 3.4.2> quae tulit hesterna pessima nocte quies.
<tib. 3.4.3> Ite procul uani falsique auertite uisus,
<tib. 3.4.4> desinite in nobis quaerere uelle fidem.
<tib. 3.4.5> Diui uera monent, uenturae nuntia sortis
<tib. 3.4.6> uera monent Tuscis exta probata uiris;
<tib. 3.4.7> somnia fallaci ludunt temeraria nocte
<tib. 3.4.8> et pauidas mentes falsa timere iubent;
<tib. 3.4.9> et natum in curas hominum genus omina noctis
<tib. 3.4.10> farre pio placant et saliente sale!
<tib. 3.4.11> Et tamen, utcumque est, siue illi uera moneri,
<tib. 3.4.12> mendaci somno credere siue uolent,
<tib. 3.4.13> efficiat uanos noctis Lucina timores
<tib. 3.4.14> et frustra inmeritum pertimuisse uelit,
<tib. 3.4.15> si mea nec turpi mens est obnoxia facto
<tib. 3.4.16> nec laesit magnos impia lingua deos.
<tib. 3.4.17> Iam Nox aetherium nigris emensa quadrigis
<tib. 3.4.18> mundum cacruleo lauerat amne rotas,
<tib. 3.4.19> nec me sopierat menti deus utilis aegrae:
<tib. 3.4.20> Somnus sollicitas deficit ante domos.
<tib. 3.4.21> Tandem, cum summo Phoebus prospexit ab ortu,
<tib. 3.4.22> pressit languentis lumina sera quies.
<tib. 3.4.23> Hic iuuenis casta redimitus tempora lauro
<tib. 3.4.24> est uisus nostra ponere sede pedem.
<tib. 3.4.25> Non illo quicquam formosius ulla priorum
<tib. 3.4.26> aetas, heroum nec tulit ulla domus.
<tib. 3.4.27> Intonsi crines longa ceruice fluebant,
<tib. 3.4.28> stillabat Syrio myrtea rore coma.
<tib. 3.4.29> Candor erat qualem praefert Latonia Luna,
<tib. 3.4.30> et color in niueo corpore purpureus,
<tib. 3.4.31> ut iuueni primum uirgo deducta marito
<tib. 3.4.32> inficitur teneras ore rubente genas,
<tib. 3.4.33> et cum contexunt amarantis alba puellae
<tib. 3.4.34> lilia et autumno candida mala rubent.
<tib. 3.4.35> Ima uidebatur talis inludere palla:
<tib. 3.4.36> namque haec in nitido corpore uestis erat.
<tib. 3.4.37> Artis opus rarae, fulgens testudine et auro
<tib. 3.4.38> pendebat laeua garrula parte lyra.
<tib. 3.4.39> Hanc primum ueniens plectro modulatus eburno
<tib. 3.4.40> felices cantus ore sonante dedit;
<tib. 3.4.41> sed postquam fuerant digiti cum uoce locuti,
<tib. 3.4.42> edidit haec dulci tristia uerba modo:
<tib. 3.4.43> Salue, cura deum: casto nam rite poetae
<tib. 3.4.44> Phoebusque et Bacchus Pieridesque fauent;
<tib. 3.4.45> sed proles Semelae Bacchus doctaeque sorores
<tib. 3.4.46> dicere non norunt quid ferat hora sequens;
<tib. 3.4.47> at mihi fatorum leges aeuisque futuri
<tib. 3.4.48> euentura pater posse uidere dedit;
<tib. 3.4.49> quare ego quae dico non fallax accipe uates
<tib. 3.4.50> quodque deus uero Cynthius ore feram.
<tib. 3.4.51> Tantum cara tibi quantum nec filia matri,
<tib. 3.4.52> quantum nec cupido bella puella uiro,
<tib. 3.4.53> pro qua sollicitas caelestia numina uotis,
<tib. 3.4.54> quae tibi securos non sinit ire dies
<tib. 3.4.55> et, cum te fusco Somnus uelauit amictu,
<tib. 3.4.56> uanum nocturnis fallit imaginibus,
<tib. 3.4.57> carminibus celebrata tuis formosa Neaera
<tib. 3.4.58> alterius mauultl esse puella uiri,
<tib. 3.4.59> diuersasque suas agitat mens impia curas,
<tib. 3.4.60> nec gaudet casta nupta Neaera domo.
<tib. 3.4.61> A crudele genus nec fidum femina nomen!
<tib. 3.4.62> A pereat, didicit fallere si qua uirum!
<tib. 3.4.63> Sed flecti poterit: mens est mutabilis illis;
<tib. 3.4.64> tu modo cum multa bracchia tende fide.
<tib. 3.4.65> Saeuus Amor docuit ualidos temptare labores,
<tib. 3.4.66> saeuus Amor docuit uerbera posse pati.
<tib. 3.4.67> Me quondam Admeti niueas pauisse iuuencas
<tib. 3.4.68> non est in uanum fabula ficta iocum;
<tib. 3.4.69> tunc ego nec cithara poteram gaudere sonora
<tib. 3.4.70> nec similes chordis reddere uoce sonos,
<tib. 3.4.71> sed perlucenti cantum meditabar auena
<tib. 3.4.72> ille ego Latonae filius atque Iouis.
<tib. 3.4.73> Nescis quid sit amor, iuuenis, si ferre recusas
<tib. 3.4.74> immitem dominam coniugiumque ferum.
<tib. 3.4.75> Ergo ne dubita blandas adhibere querellas:
<tib. 3.4.76> uincuntur molli pectora dura prece.
<tib. 3.4.77> Quod si uera canunt sacris oracula templis,
<tib. 3.4.78> haec illi nostro nomine dicta refer:
<tib. 3.4.79> hoc tibi conigium promittit Delius ipse;
<tib. 3.4.80> felix hoc, alium desine uelle uirum.”
<tib. 3.4.81> Dixit, et ignauus defluxit corpore somnus.
<tib. 3.4.82> A ego ne possim tanta uidere mala!
<tib. 3.4.83> Nec tibi crediderim uotis contraria uota
<tib. 3.4.84> nec tantum crimen pectore inesse tuo:
<tib. 3.4.85> nam te nec uasti genuerunt aequora ponti
<tib. 3.4.86> nec flammam uoluens ore Chimaera fero
<tib. 3.4.87> nec canis anguinea redimitus terga caterua,
<tib. 3.4.88> cui tres sunt linguae tergeminumque caput,
<tib. 3.4.89> Scyllaque uirgineam canibus succincta figuram,
<tib. 3.4.90> nec te conceptam saeua leaena tulit,
<tib. 3.4.91> barbara nec Scythiae tellus horrendaue Syrtis,
<tib. 3.4.92> sed culta et duris non habitanda domus
<tib. 3.4.93> et longe ante alias omnes mitissima mater
<tib. 3.4.94> isque pater quo non alter amabilior.
<tib. 3.4.95> Haec deus in melius crudelia somnia uertat
<tib. 3.4.96> et iubeat tepidos inrita ferre Notos.
<tib. 3.5.1> Vos tenet, Etruscis manat quae fontibus unda,
<tib. 3.5.2> unda sub aestiuum non adeunda Canem,
<tib. 3.5.3> nunc autem sacris Baiarum proxima lymphis,
<tib. 3.5.4> cum se purpureo uere remittit humus.
<tib. 3.5.5> At mihi Persephone nigram denuntiat horam:
<tib. 3.5.6> immerito iuueni parce nocere, dea.
<tib. 3.5.7> Non ego temptauit nulli temeranda uirorum
<tib. 3.5.8> audax laudandae sacra docere deae,
<tib. 3.5.9> nec mea mortiferis infecit pocula sucis
<tib. 3.5.10> dextera nec cuiquam trita uenena dedit,
<tib. 3.5.11> nec nos sacrilegos templis admouimus ignes,
<tib. 3.5.12> nec cor sollicitant facta nefanda meum,
<tib. 3.5.13> nec nos insanae meditantes iurgia mentis
<tib. 3.5.14> impia in aduersos soluimus ora deos.
<tib. 3.5.15> Et nondum cani nigros laesere capillos,
<tib. 3.5.16> nec uenit tardo curua senecta pede:
<tib. 3.5.17> natalem primo nostrum uidere parentes,
<tib. 3.5.18> cum cecidit fato consul uterque pari.
<tib. 3.5.19> Quid fraudare iuuat uitem crescentibus uuis
<tib. 3.5.20> et modo nata mala uellere poma manu?
<tib. 3.5.21> Parcite, pallentes undas quicumque tenetis
<tib. 3.5.22> duraque sortiti tertia regna dei.
<tib. 3.5.23> Elysios olim liceat cognoscere campos
<tib. 3.5.24> Lethaeamque ratem Cimmeriosque lacus,
<tib. 3.5.25> cum mea rugosa pallebunt ora senecta
<tib. 3.5.26> et referam pueris tempora prisca senex.
<tib. 3.5.27> Atque utinam uano nequiquam terrear aestu!
<tib. 3.5.28> Languent ter quinos sed mea membra dies.
<tib. 3.5.29> At uobis Tuscae celebrantur numina lymphae
<tib. 3.5.30> et facilis lenta pellitur unda manu.
<tib. 3.5.31> Viuite felices, memores et uiuite nostri,
<tib. 3.5.32> siue erimus seu nos fata fuisse uelint.
<tib. 3.5.33> Interea nigras pecudes promittite Diti
<tib. 3.5.34> et niuei lactis pocula mixta mero.
<tib. 3.6.1> Candide Liber, ades — sic sit tibi mystica uitis
<tib. 3.6.2> semper, sic hedera tempora uincta feras —
<tib. 3.6.3> aufer et, ipse, meum, pariter medicande, dolorem:
<tib. 3.6.4> saepe tuo cecidit munere uictus amor.
<tib. 3.6.5> Care puer, madeant generoso pocula baccho,
<tib. 3.6.6> et nobis prona funde Falerna manu.
<tib. 3.6.7> Ite procul durum curae genus, ite labores;
<tib. 3.6.8> fulserit hic niueis Delius alitibus.
<tib. 3.6.9> Vos modo proposito dulces faueatis amici,
<tib. 3.6.10> neue neget quisquam me duce se comitem,
<tib. 3.6.11> aut si quis uini certamen mite recusat,
<tib. 3.6.12> fallat eum tecto cara puella dolo.
<tib. 3.6.13> Ille facit dites animos deus, ille ferocem
<tib. 3.6.14> contundit et dominae misit in arbitrium,
<tib. 3.6.15> Armenias tigres et fuluas ille leaenas
<tib. 3.6.16> uicit et indomitis mollia corda dedit.
<tib. 3.6.17> Haec Amor et maiora ualet; sed poscite Bacchi
<tib. 3.6.18> munera: quem uestrum pocula sicca iuuant?
<tib. 3.6.19> Conuenit ex aequo nec toruus Liber in illis
<tib. 3.6.20> qui se quique una uina iocosa colunt,
<tib. 3.6.21> nunc uenit iratus nimium nimiumque seueris:
<tib. 3.6.22> qui timet irati numina magna, bibat.
<tib. 3.6.23> Quales his poenas qualis quantusque minetur,
<tib. 3.6.24> Cadmeae matris praeda cruenta docet.
<tib. 3.6.25> Sed procul a nobis hic sit timor, illaque, si qua est,
<tib. 3.6.26> quid ualeat laesi sentiat ira dei.
<tib. 3.6.27> Quid precor a demens? Venti temeraria uota,
<tib. 3.6.28> aeriae et nubes diripienda ferant.
<tib. 3.6.29> Quamuis nulla mei superest tibi cura, Neaera,
<tib. 3.6.30> sis felix et sint candida fata tua.
<tib. 3.6.31> At nos securae reddamus tempora mensae:
<tib. 3.6.32> uenit post multos una serena dies.
<tib. 3.6.33> Ei mihi, difficile est imitari gaudia falsa,
<tib. 3.6.34> difficile est tristi fingere mente iocum,
<tib. 3.6.35> nec bene mendaci risus componitur ore,
<tib. 3.6.36> nec bene sollicitis ebria uerba sonant.
<tib. 3.6.37> Quid queror infelix? Turpes discedite curae:
<tib. 3.6.38> odit Lanaeus tristia uerba pater.
<tib. 3.6.39> Gnosia, Theseae quondam periuria linguae
<tib. 3.6.40> fleuisti ignoto sola relicta mari:
<tib. 3.6.41> sic cecinit pro te doctus, Minoi, Catullus
<tib. 3.6.42> ingrati referens impia facta uiri.
<tib. 3.6.43> Vos ego nunc moneo: felix, quicumque dolore
<tib. 3.6.44> alterius disces posse cauere tuos.
<tib. 3.6.45> Nec uos aut capiant pendentia bracchia collo
<tib. 3.6.46> aut fallat blanda sordida lingua fide;
<tib. 3.6.47> etsi perque suos fallax iurauit ocellos
<tib. 3.6.48> Iononemque suam perque suam Venerem,
<tib. 3.6.49> nulla fides inerit: periuria ridet amantum
<tib. 3.6.50> Iuppiter et uentos inrita ferre iubet.
<tib. 3.6.51> Ergo quid totiens fallacis uerba puellae
<tib. 3.6.52> conqueror? Ite a me, seria uerba, precor.
<tib. 3.6.53> Quam uellem tecum longas requiescere noctes
<tib. 3.6.54> et tecum longos peruigilare dies,
<tib. 3.6.55> perfida nec merito nobis inimica merenti,
<tib. 3.6.56> perfida, sed, quamuis perfida, cara tamen!
<tib. 3.6.57> Naida Bacchus amat: cessas, o lente minister?
<tib. 3.6.58> Temperet annosum Marcia lympha merum.
<tib. 3.6.59> Non ego, si fugit nostrae conuiuia mensae
<tib. 3.6.60> ignotum cupiens uana puella torum,
<tib. 3.6.61> sollicitus repetam tota suspiria nocte.
<tib. 3.6.62> Tu, puer, i, liquidum fortius adde merum.
<tib. 3.6.63> Iam dudum Syrio madefactus tempora nardo
<tib. 3.6.64> debueram sertis implicuisse comas.
<tib. 3.7.1> Te, Messalla, canam, quamquam me cognita uirtus
<tib. 3.7.2> terret; ut infirmae nequeant subsistere uires,
<tib. 3.7.3> incipiam tamen, ac meritas si carmina laudes
<tib. 3.7.4> deficiant, — humilis tantis sim conditor actis
<tib. 3.7.5> nec tua praeter te chartis intexere quisquam
<tib. 3.7.6> facta queat, dictis ut non maiora supersint, —
<tib. 3.7.7> est nobis uoluisse satis; nec munera parua
<tib. 3.7.8> respueris: etiam Phoebo gratissima dona
<tib. 3.7.9> Cres tulit, et cunctis Baccho iucundior hospes
<tib. 3.7.10> Icarus, ut puro testantur sidera caelo
<tib. 3.7.11> Erigoneque Canisque, neget ne longior aetas;
<tib. 3.7.12> quin etiam Alcides, deus ascensurus Olympum,
<tib. 3.7.13> laeta Molorcheis posuit uestigia tectis,
<tib. 3.7.14> paruaque caelestis placauit mica, nec illis
<tib. 3.7.15> semper inaurato taurus cadit hostia cornu.
<tib. 3.7.16> Hic quoque sit gratus paruus labor, ut tibi possim
<tib. 3.7.17> inde alios alioque memor componere uersus.
<tib. 3.7.18> Alter dicat opus magni mirabile mundi,
<tib. 3.7.19> qualis in immenso desederit aere tellus,
<tib. 3.7.20> qualis et in curuum pontus confluxerit orbem,
<tib. 3.7.21> et uagus, e terris qua surgere nititur, aer,
<tib. 3.7.22> huic et contextus passim fluat igneus aether,
<tib. 3.7.23> pendentique super claudantur ut omnia caelo;
<tib. 3.7.24> at quodcumque meae poterunt audere camenae,
<tib. 3.7.25> seu tibi par poterunt seu, quod spes abnuit, ultra
<tib. 3.7.26> siue minus ( certeque canent minus), omne uouemus
<tib. 3.7.27> hoc tibi, nec tanto careat mihi carmine charta.
<tib. 3.7.28> Nam quamquam antiquae gentis superant tibi laudes,
<tib. 3.7.29> non tua maiorum contenta est gloria fama
<tib. 3.7.30> nec quaeris quid quaque index sub imagine dicat,
<tib. 3.7.31> sed generis priscos contendis uincere honores,
<tib. 3.7.32> quam tibi maiores maius decus ipse futuris:
<tib. 3.7.33> at tua non titulus capiet sub nomine facta,
<tib. 3.7.34> aeterno sed erunt tibi magna uolumina uersu,
<tib. 3.7.35> conuenientque tuas cupidi componere laudes
<tib. 3.7.36> undique quique canent uincto pede quique soluto;
<tib. 3.7.37> quis potius, certamen erit: sim uictor in illis,
<tib. 3.7.38> ut nostrum tantis inscribam nomen in actis.
<tib. 3.7.39> Nam quis te maiora gerit castrisue foroue?
<tib. 3.7.40> Nec tamen hic aut hic tibi laus maiorue minorue,
<tib. 3.7.41> iusta pari premitur ueluti cum pondere libra,
<tib. 3.7.42> prona nec hac plus parte sedet nec surgit ab illa,
<tib. 3.7.43> qualis, inaequatum si quando onus urget utrimque,
<tib. 3.7.44> instabilis natat alterno depressior orbe.
<tib. 3.7.45> Nam seu diuersi fremat inconstantia uulgi,
<tib. 3.7.46> non alius sedare queat; seu iudicis ira
<tib. 3.7.47> sit placanda, tuis poterit mitescere uerbis.
<tib. 3.7.48> Non Pylos aut Ithace tantos genuisse feruntur
<tib. 3.7.49> Nestora uel paruae magnum decus urbis Vlixem,
<tib. 3.7.50> uixerit ille senex quamuis, dum terna per orbem
<tib. 3.7.51> saecula fertilibus Titan decurreret horis,
<tib. 3.7.52> ille per ignotas audax errauerit urbes,
<tib. 3.7.53> qua maris extremis tellus includitur undis:
<tib. 3.7.54> nam Ciconumque manus aduersis reppulit armis,
<tib. 3.7.55> nec ualuit lotos coeptos auertere cursus,
<tib. 3.7.56> cessit et Aetnaeae Neptunius incola rupis
<tib. 3.7.57> uicta Maroneo foedatus lumina baccho;
<tib. 3.7.58> uexit et Aeolios placidum per Nerea uentos,
<tib. 3.7.59> incultos adiit Laestrygonas Antiphatenque,
<tib. 3.7.60> nobilis Artacie gelida quos inrigat unda;
<tib. 3.7.61> solum nec doctae uerterunt pocula Circes,
<tib. 3.7.62> quamuis illa foret Solis genus, apta uel herbis
<tib. 3.7.63> aptaque uel cantu ueteres mutare figuras;
<tib. 3.7.64> Cimmerion etiam obscuras accessit ad arces,
<tib. 3.7.65> quis numquam candente dies apparuit ortu,
<tib. 3.7.66> seu supra terras Phoebus seu curreret infra;
<tib. 3.7.67> uidit ut inferno Plutonis subdita regno
<tib. 3.7.68> magna deum proles leuibus discurreret umbris,
<tib. 3.7.69> praeteriitque cita Sirenum litora puppi;
<tib. 3.7.70> illum inter geminae nantem confinia mortis
<tib. 3.7.71> nec Scyllae saeuo conterruit impetus ore,
<tib. 3.7.72> cum canibus rabidas inter fera serperet undas,
<tib. 3.7.73> nec uiolenta suo consumpsit more Charybdis,
<tib. 3.7.74> uel si sublimis fluctu consurgeret imo,
<tib. 3.7.75> uel si interrupto nudaret gurgite pontum.
<tib. 3.7.76> Non uiolata uagi sileantur pascua Solis,
<tib. 3.7.77> non amor et fecunda Atlantidos arua Calypsus,
<tib. 3.7.78> finis et erroris miseri Phaeacia tellus.
<tib. 3.7.79> Atque haec seu nostras inter sunt cognita terras,
<tib. 3.7.80> fabula siue nouum dedit his erroribus orbem,
<tib. 3.7.81> sit labor illius, tua dum facundia maior.
<tib. 3.7.82> Iam te non alius belli tenet aptius artes,
<tib. 3.7.83> qua deceat tutam castris praeducere fossam,
<tib. 3.7.84> qualiter aduersos hosti defigere ceruos,
<tib. 3.7.85> quemue locum ducto melius sit claudere uallo,
<tib. 3.7.86> fontis ubi dulces erumpat terra liquores,
<tib. 3.7.87> ut facilisque tuis aditus sit et arduus hosti,
<tib. 3.7.88> laudis ut adsiduo uigeat certamine miles,
<tib. 3.7.89> quis tardamue sudem melius celeremue sagittam
<tib. 3.7.90> iecerit aut lento perfregerit obuia pilo,
<tib. 3.7.91> aut quis equum celeremue arto compescere freno
<tib. 3.7.92> possit et effusas tardo permittere habenas
<tib. 3.7.93> inque uicem modo directo contendere passu,
<tib. 3.7.94> seu libeat, curuo breuius conuertere gyro,
<tib. 3.7.95> quis parma, seu dextra uelit seu laeua, tueri,
<tib. 3.7.96> siue hac siue illac ueniat grauis impetus hastae
<tib. 3.7.97> amplior aut signata cita loca tangere funda.
<tib. 3.7.98> Iam simul audacis uenient certamina Martis
<tib. 3.7.99> aduersisque parent acies concurrere signis,
<tib. 3.7.100> tum tibi non desit faciem componere pugnae,
<tib. 3.7.101> seu sit opus quadratum acies consistat in agmen,
<tib. 3.7.102> rectus ut aequatis decurrat frontibus ordo,
<tib. 3.7.103> seu libeat duplicem seiunctim cernere martem,
<tib. 3.7.104> dexter uti laeuum teneat dextrumque sinister
<tib. 3.7.105> miles sitque duplex gemini uictoria casus.
<tib. 3.7.106> At non per dubias errant mea carmina laudes:
<tib. 3.7.107> nam bellis experta cano. Testis mihi uictae
<tib. 3.7.108> fortis Iapydiae miles, testis quoque fallax
<tib. 3.7.109> Pannonius, gelidas passim disiectus in Alpes,
<tib. 3.7.110> testis Arupinis et pauper natus in aruis,
<tib. 3.7.111> quem si quis uideat uetus ut non fregerit aetas,
<tib. 3.7.112> terna minus Pyliae miretur saecula famae:
<tib. 3.7.112b> namque senex longae peragit dum tempora uitae,
<tib. 3.7.113> centum fecundos Titan renouauerit annos,
<tib. 3.7.114> ipse tamen uelox celerem super edere corpus
<tib. 3.7.115> audet equum ualidisque sedet moderator habenis.
<tib. 3.7.116> Te duce non alias conuersus terga Domator
<tib. 3.7.117> libera Romanae subiecit colla catenae.
<tib. 3.7.118> Nec tamen his contentus eris: maiora peractis
<tib. 3.7.119> instant, compertum est ueracibus ut mihi signis,
<tib. 3.7.120> quis Amythaonius nequeat certare Melampus.
<tib. 3.7.121> Nam modo fulgentem Tyrio subtegmine uestem
<tib. 3.7.122> indueras oriente die duce fertilis anni,
<tib. 3.7.123> splendidior liquidis cum Sol caput extulit undis
<tib. 3.7.124> et fera discordes tenuerunt flamina uenti,
<tib. 3.7.125> curua nec adsuetos egerunt flumina cursus,
<tib. 3.7.126> quin rapidum placidis etiam mare constitit undis,
<tib. 3.7.127> ulla nec aerias uolucris perlabitur auras
<tib. 3.7.128> nec quadrupes densas depascitur aspera siluas,
<tib. 3.7.129> quin largita tuis sunt muta silentia uotis.
<tib. 3.7.130> Iuppiter ipse leui uectus per inania curru
<tib. 3.7.131> adfuit et caelo uicinum liquit Olympum
<tib. 3.7.132> intentaque tuis precibus se praebuit aure
<tib. 3.7.133> cunctaque ueraci capite adnuit: additus aris
<tib. 3.7.134> laetior eluxit structos super ignis aceruos.
<tib. 3.7.135> Quin hortante deo magnis insistere rebus
<tib. 3.7.136> incipe; non idem tibi sint aliisque triumphi:
<tib. 3.7.137> non te uicino remorabitur obuia marte
<tib. 3.7.138> Gallia nec latis audax Hispania terris
<tib. 3.7.139> nec fera Theraeo tellus obsessa colono,
<tib. 3.7.140> nec qua uel Nilus uel regia lympha Choaspes
<tib. 3.7.141> profluit aut rapidus, Cyri dementia, Gyndes,
<tib. 3.7.142> aret Araccaeis aut unda Oroatia campis,
<tib. 3.7.143> nec qua regna uago Tomyris finiuit Araxe,
<tib. 3.7.144> impia nec saeuis celebrans conuiuia mensis
<tib. 3.7.145> ultima uicinus Phoebo tenet arua Padaeus,
<tib. 3.7.146> quaque Hebrus Tanaisque Getas rigat atque Magynos.
<tib. 3.7.147> Quid moror? Oceanus ponto qua continet orbem,
<tib. 3.7.148> nulla tibi aduersis regio sese offeret armis.
<tib. 3.7.149> Te manet inuictus Romano marte Britannus
<tib. 3.7.150> teque interiecto mundi pars altera sole.
<tib. 3.7.151> Nam circumfuso consistit in aere tellus
<tib. 3.7.152> et quinque in partes toto disponitur orbe.
<tib. 3.7.153> Atque duae gelido uastantur frigore semper:
<tib. 3.7.154> illic et densa tellus absconditur umbra,
<tib. 3.7.155> et nulla incepto perlabitur unda liquore,
<tib. 3.7.156> sed durata riget densam in glaciemque niuemque,
<tib. 3.7.157> quippe ubi non umquam Titan super egerit ortus.
<tib. 3.7.158> At media est Phoebi semper subiecta calori,
<tib. 3.7.159> seu propior terris aestiuum fertur in orbem
<tib. 3.7.160> seu celer hibernas properat decurrere luces;
<tib. 3.7.161> non igitur presso tellus exsurgit aratro,
<tib. 3.7.162> nec frugem segetes praebent neque pabula terrae;
<tib. 3.7.163> non illic colit arua deus, Bacchusue Ceresue,
<tib. 3.7.164> nulla nec exustas habitant animalia partes.
<tib. 3.7.165> Fertilis hanc inter posita est interque rigentes
<tib. 3.7.166> nostraque et huic aduersa solo pars altera nostro,
<tib. 3.7.167> quas similis utrimque tenens uicinia caeli
<tib. 3.7.168> temperat, alter et alterius uires necat aer;
<tib. 3.7.169> hinc placidus nobis per tempora uertitur annus,
<tib. 3.7.170> hinc et colla iugo didicit submittere taurus
<tib. 3.7.171> et lenta excelsos uitis conscendere ramos,
<tib. 3.7.172> tondeturque seges maturos annua partus,
<tib. 3.7.173> et ferro tellus, pontus confinditur aere,
<tib. 3.7.174> quin etiam structis exsurgunt oppida muris.
<tib. 3.7.175> Ergo ubi per claros ierint tua facta triumphos,
<tib. 3.7.176> solus utroque idem diceris magnus in orbe.
<tib. 3.7.177> Non ego sum satis ad tantae praeconia laudis,
<tib. 3.7.178> ipse mihi non si praescribat carmina Phoebus.
<tib. 3.7.179> Est tibi, qui possit magnis se accingere rebus,
<tib. 3.7.180> Valgius: aeterno propior non alter Homero.
<tib. 3.7.181> Languida non noster peragit labor otia, quamuis
<tib. 3.7.182> Fortuna, ut mos est illi, me aduersa fatiget.
<tib. 3.7.183> Nam mihi, cum magnis opibus domus alta niteret,
<tib. 3.7.184> cui fuerant flaui ditantes ordine sulci
<tib. 3.7.185> horrea fecundas ad deficientia messis,
<tib. 3.7.186> cuique pecus denso pascebant agmine colles,
<tib. 3.7.187> et domino satis et nimium furique lupoque,
<tib. 3.7.188> nunc desiderium superest: nam cura nouatur,
<tib. 3.7.189> cum memor ante actos semper dolor admonet annos.
<tib. 3.7.190> Sed licet asperiora cadant spolierque relictis,
<tib. 3.7.191> non te deficient nostrae memorare camenae.
<tib. 3.7.192> Nec solum tibi Pierii tribuentur honores:
<tib. 3.7.193> pro te uel rapidas ausim maris ire per undas,
<tib. 3.7.194> aduersis hiberna licet tumeant freta uentis,
<tib. 3.7.195> pro te uel densis solus subsistere turmis
<tib. 3.7.196> uel paruum Aetnaeae corpus committere flammae.
<tib. 3.7.197> Sum quodcumque, tuum est. Nostri si paruula cura
<tib. 3.7.198> sit tibi, quanta libet, si sit modo, non mihi regna
<tib. 3.7.199> Lydia, non magni potior sit fama Gylippi,
<tib. 3.7.200> posse Meleteas nec mallem uincere chartas.
<tib. 3.7.201> Quod tibi si uersus noster, totusue minusue,
<tib. 3.7.202> uel bene sit notus, summo uel inerret in ore,
<tib. 3.7.203> nulla mihi statuunt finem te fata canendi.
<tib. 3.7.204> Quin etiam mea tunc tumulus cum texerit ossa,
<tib. 3.7.205> seu matura dies celerem properat mihi mortem,
<tib. 3.7.206> longa manet seu uita, tamen, mutata figura
<tib. 3.7.207> seu me finget equum rigidos percurrere campos
<tib. 3.7.208> doctum seu tardi pecoris sim gloria taurus
<tib. 3.7.209> siue ego per liquidum uolucris uehar aera pennis,
<tib. 3.7.210> quandocumque hominem me longa receperit aetas,
<tib. 3.7.211> inceptis de te subtexam carmina chartis.
<tib. 3.8.1> Sulpicia est tibi culta tuis, Mars magne, kalendis;
<tib. 3.8.2> spectatum e caelo, si sapis, ipse ueni;
<tib. 3.8.3> hoc Venus ignoscet; at tu, uiolente, caueto
<tib. 3.8.4> ne tibi miranti turpiter arma cadant:
<tib. 3.8.5> illius ex oculis, cum uult exurere diuos,
<tib. 3.8.6> accendit geminas lampadas acer Amor.
<tib. 3.8.7> Illam, quidquid agit, quoquo uestigia mouit,
<tib. 3.8.8> componit furtim subsequiturque Decor;
<tib. 3.8.9> seu soluit crines, fusis decet esse capillis:
<tib. 3.8.10> seu composit, comptis est ueneranda comis.
<tib. 3.8.11> Vrit, seu Tyria uoluit procedere palla:
<tib. 3.8.12> urit, seu niuea candida ueste uenit.
<tib. 3.8.13> Talis in aeterno felix Vertumnus Olympo
<tib. 3.8.14> mille habet ornatus, mille decenter habet.
<tib. 3.8.15> Sola puellarum digna est cui mollia caris
<tib. 3.8.16> uellera det sucis bis madefacta Tyros,
<tib. 3.8.17> possideatque, metit quidquid bene olentibus aruis
<tib. 3.8.18> cultor odoratae diues Arabs segetis,
<tib. 3.8.19> et quascumque niger rubro de litore gemmas
<tib. 3.8.20> proximus Eois colligit Indus aquis.
<tib. 3.8.21> Hanc uos, Pierides, festis cantate kalendis,
<tib. 3.8.22> et testudinea Phoebe superbe lyra.
<tib. 3.8.23> Hoc sollemne sacrum multos haec sumet in annos:
<tib. 3.8.24> dignior est uestro nulla puella choro.
<tib. 3.9.1> Parce meo iuueni, seu quis bona pascua campi
<tib. 3.9.2> seu colis umbrosi deuia montis aper,
<tib. 3.9.3> neu tibi sit duros acuisse in proelia dentes;
<tib. 3.9.4> incolumem custos hunc mihi seruet Amor.
<tib. 3.9.5> Sed procul abducit uenandi Delia cura:
<tib. 3.9.6> o pereant siluae deficiantque canes!
<tib. 3.9.7> Quis furor est, quae mens, densos indagine colles
<tib. 3.9.8> claudentem teneras laedere uelle manus?
<tib. 3.9.9> Quidue iuuat furtim latebras intrare ferarum
<tib. 3.9.10> candidaque hamatis crura notare rubis?
<tib. 3.9.11> Sed tamen, ut tecum liceat, Cerinthe, uagari,
<tib. 3.9.12> ipsa ego per montes retia torta feram,
<tib. 3.9.13> ipsa ego uelocis quaeram uestigia cerui
<tib. 3.9.14> et demam celeri ferrea uincla cani.
<tib. 3.9.15> Tunc mihi, tunc placeant siluae, si, lux mea, tecum
<tib. 3.9.16> arguar ante ipsas concubuisse plagas:
<tib. 3.9.17> tunc ueniat licet ad casses, inlaesus abibit,
<tib. 3.9.18> ne ueneris cupidae gaudia turbet, aper.
<tib. 3.9.19> Nunc sine me sit nulla Venus, sed lege Dianae,
<tib. 3.9.20> caste puer, casta retia tange manu:
<tib. 3.9.21> et, quaecumque meo furtim subrepit amori,
<tib. 3.9.22> incidat in saeuas diripienda feras.
<tib. 3.9.23> At tu uenandi studium concede parenti,
<tib. 3.9.24> et celer in nostros ipse recurre sinus.
<tib. 3.10.1> Huc ades et tenerae morbos expelle puellae,
<tib. 3.10.2> huc ades, intonsa Phoebe superbe coma;
<tib. 3.10.3> crede mihi, propera, nec te iam, Phoebe, pigebit
<tib. 3.10.4> formosae medicas applicuisse manus.
<tib. 3.10.5> Effice ne macies pallentes occupet artus,
<tib. 3.10.6> neu notet informis candida membra color,
<tib. 3.10.7> et quodcumque mali est et quidquid triste timemus,
<tib. 3.10.8> in pelagus rapidis euehat amnis aquis.
<tib. 3.10.9> Sancte, ueni, tecumque feras, quicumque sapores,
<tib. 3.10.10> quicumque et cantus corpora fessa leuant;
<tib. 3.10.11> neu iuuenem torque, metuit qui fata puellae
<tib. 3.10.12> uotaque pro domina uix numeranda facit;
<tib. 3.10.13> interdum uouet, interdum, quod langueat illa,
<tib. 3.10.14> dicit in aeternos aspera uerba deos.
<tib. 3.10.15> Pone metum, Cerinthe: deus non laedit amantes;
<tib. 3.10.16> tu modo semper ama: salua puella tibi est;
<tib. 3.10.21> nil opus est fletu: lacrimis erit aptius uti,
<tib. 3.10.22> si quando fuerit tristior illa tibi.
<tib. 3.10.17> At nunc tota tua est, te solum candida secum
<tib. 3.10.18> cogitat, et frustra credula turba sedet.
<tib. 3.10.19> Phoebe, faue: laus magna tibi tribuetur in uno
<tib. 3.10.20> corpore seruato restituisse duos.
<tib. 3.10.23> Iam celeber, iam laetus eris, cum debita reddet
<tib. 3.10.24> certatim sanctis laetus uterque focis;
<tib. 3.10.25> tunc te felicem dicet pia turba deorum,
<tib. 3.10.26> optabunt artes et sibi quisque tuas.
<tib. 3.11.1> Qui mihi te, Cerinthe, dies dedit, hic mihi sanctus
<tib. 3.11.2> atque inter festos semper habendus erit:
<tib. 3.11.3> te nascente nouum Parcae cecinere puellis
<tib. 3.11.4> seruitium et dederunt regna superba tibi.
<tib. 3.11.5> Vror ego ante alias: iuuat hoc, Cerinthe, quod uror,
<tib. 3.11.6> si tibi de nobis mutuus ignis adest;
<tib. 3.11.7> mutuus adsit amor, per te dulcissima furta
<tib. 3.11.8> perque tuos oculos per Geniumque rogo.
<tib. 3.11.9> Mane Geni, cape tura libens uotisque faueto,
<tib. 3.11.10> si modo, cum de me cogitat, ille calet.
<tib. 3.11.11> Quod si forte alios iam nunc suspiret amores,
<tib. 3.11.12> tunc precor infidos, sancte, relinque focos.
<tib. 3.11.13> Nec tu sis iniusta, Venus: uel seruiat aeque
<tib. 3.11.14> uinctus uterque tibi uel mea uincla leua;
<tib. 3.11.15> sed potius ualida teneamur uterque catena,
<tib. 3.11.16> nulla queat posthac quam soluisse dies.
<tib. 3.11.17> Optat idem iuuenis quod nos, sed tectius optat:
<tib. 3.11.18> nam pudet haec illum dicere uerba palam.
<tib. 3.11.19> At tu, Natalis, quoniam deus omnia sentis,
<tib. 3.11.20> adnue: quid refert, clamne palamne roget?
<tib. 3.12.1> Natalis Iuno, sanctos cape turis aceruos,
<tib. 3.12.2> quos tibi dat tenera docta puella manu;
<tib. 3.12.3> tota tibi est hodie, tibi se laetissima compsit,
<tib. 3.12.4> staret ut ante tuos conspicienda focos.
<tib. 3.12.5> Illa quidem ornandi causas tibi, diua, relegat;
<tib. 3.12.6> est tamen, occulte cui placuisse uelit.
<tib. 3.12.7> At tu, sancta, faue, neu quis diuellat amantes,
<tib. 3.12.8> sed iuueni, quaeso, mutua uincla para.
<tib. 3.12.9> Sic bene compones: ullae non ille puellae
<tib. 3.12.10> seruire aut cuiquam dignior illa uiro.
<tib. 3.12.11> Nec possit cupidos uigilans deprendere custos
<tib. 3.12.12> fallendique uias mille ministret Amor.
<tib. 3.12.13> Adnue purpureaque ueni perlucida palla:
<tib. 3.12.14> ter tibi fit libo, ter, dea casta, mero;
<tib. 3.12.15> praecipit et natae mater studiosa, quod optat:
<tib. 3.12.16> illa aliud tacita iam sua mente rogat;
<tib. 3.12.17> uritur, ut celeres urunt altaria flammae,
<tib. 3.12.18> nec, liceat quamuis, sana fuisse uelit.
<tib. 3.12.19> Sis iuueni grata ac, ueniet cum proximus annus,
<tib. 3.12.20> hic idem uotis iam uetus exstet amor.
<tib. 3.13.1> Tandem uenit amor, qualem texisse pudori
<tib. 3.13.2> quam nudasse alicui sit mihi fama magis.
<tib. 3.13.3> Exorata meis illum Cytherea Camenis
<tib. 3.13.4> attulit in nostrum deposuitque sinum.
<tib. 3.13.5> Exsoluit promissa Venus: mea gaudia narret,
<tib. 3.13.6> dicetur si quis non habuisse sua.
<tib. 3.13.7> Non ego signatis quicquam mandare tabellis,
<tib. 3.13.8> ne legat id nemo quam meus ante, uelim,
<tib. 3.13.9> sed peccasse iuuat, uultus componere famae
<tib. 3.13.10> taedet: cum digno digna fuisse ferar.
<tib. 3.14.1> Inuisus natalis adest, qui rure molesto
<tib. 3.14.2> et sine Cerintho tristis agendus erit.
<tib. 3.14.3> Dulcius urbe quid est? An uilla sit apta puellae
<tib. 3.14.4> atque Arretino frigidus amnis agro?
<tib. 3.14.5> Iam, nimium Messalla mei studiose, quiescas;
<tib. 3.14.6> non tempestiuae saepe, propinque, uiae.
<tib. 3.14.7> Hic animum sensusque meos abducta relinquo
<tib. 3.14.8> arbitrio, quamuis non sinis esse, meo.
<tib. 3.15.1> Scis iter ex animo sublatum triste puellae?
<tib. 3.15.2> Natali Romae iam licet esse tuo.
<tib. 3.15.3> Omnibus ille dies nobis natalis agatur,
<tib. 3.15.4> qui nec opinanti nunc tibi forte uenit.
<tib. 3.16.1> Gratum est, securus multum quod iam tibi de me
<tib. 3.16.2> permittis, subito ne male inepta cadam.
<tib. 3.16.3> Sit tibi cura togae potior pressumque quasillo
<tib. 3.16.4> scortum quam Serui filia Sulpicia:
<tib. 3.16.5> solliciti sunt pro nobis, quibus illa dolori est
<tib. 3.16.6> ne cedam ignoto maxima causa toro.
<tib. 3.17.1> Estne tibi, Cerinthe, tuae pia cura puellae,
<tib. 3.17.2> quod mea nunc uexat corpora fessa calor?
<tib. 3.17.3> A ego non aliter tristes euincere morbos
<tib. 3.17.4> optarim, quam te si quoque uelle putem.
<tib. 3.17.5> At mihi quid prosit morbos euincere, si tu
<tib. 3.17.6> nostra potes lento pectore ferre mala?
<tib. 3.18.1> Ne tibi sim, mea lux, aeque iam feruida cura
<tib. 3.18.2> ac uideor paucos ante fuisse dies,
<tib. 3.18.3> si quicquam tota commisi stulta iuuenta
<tib. 3.18.4> cuius me fatear paenituisse magis,
<tib. 3.18.5> hesterna quam te solum quod nocte reliqui,
<tib. 3.18.6> ardorem cupiens dissimulare meum.
<tib. 3.19.1> Nulla tuum nobis subducet femina lectum:
<tib. 3.19.2> hoc primum iuncta est foedere nostra uenus.
<tib. 3.19.3> Tu mihi sola places, nec iam te praeter in urbe
<tib. 3.19.4> formosa est oculis ulla puella meis.
<tib. 3.19.5> Atque utinam posses uni mihi bella uideri!
<tib. 3.19.6> Displiceas aliis: sic ego tutus ero.
<tib. 3.19.7> Nil opus inuidia est, procul absit gloria uulgi:
<tib. 3.19.8> qui sapit, in tacito gaudeat ille sinu.
<tib. 3.19.9> Sic ego secretis possum bene uiuere siluis,
<tib. 3.19.10> qua nulla humano sit uia trita pede.
<tib. 3.19.11> Tu mihi curarum requies, tu nocte uel atra
<tib. 3.19.12> lumen, et in solis tu mihi turba locis.
<tib. 3.19.13> Nunc licet e caelo mittatur amica Tibullo,
<tib. 3.19.14> mittetur frustra deficietque Venus;
<tib. 3.19.15> hoc tibi sancta tuae Iunonis numina iuro,
<tib. 3.19.16> quae sola ante alios est mihi magna deos.
<tib. 3.19.17> Quid facio demens? Heu! heu! mea pignora cedo;
<tib. 3.19.18> iuraui stulte: proderat iste timor.
<tib. 3.19.19> Nunc tu fortis eris, nunc tu me audacius ures:
<tib. 3.19.20> hoc peperit misero garrula lingua malum.
<tib. 3.19.21> Iam faciam quodcumque uoles, tuus usque manebo,
<tib. 3.19.22> nec fugiam notae seruitium dominae,
<tib. 3.19.23> sed Veneris sanctae considam uinctus ad aras:
<tib. 3.19.24> haec notat iniustos supplicibusque fauet.
<tib. 3.20.1> Rumor ait crebro nostram peccare puellam
<tib. 3.20.2> nunc ego me surdis auribus esse uelim.
<tib. 3.20.3> Crimina non haec sunt nostro sine facta dolore:
<tib. 3.20.4> quid miserum torques, rumor acerbe? Tace.
<tib. 3.Domiti Marsi.1> Te quoque Vergilio comitem non aequa, Tibulle,
<tib. 3.Domiti Marsi.2> Mors iuvenem campos misit ad Elysios
<tib. 3.Domiti Marsi.3> ne foret aut elegis molles qui fleret amores
<tib. 3.Domiti Marsi.4> aut caneret forti regia bella pede.
