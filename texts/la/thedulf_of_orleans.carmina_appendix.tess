<theodulf. carm_app. 1.1>	Me pater ingenitus genuit sermone coaevam,
<theodulf. carm_app. 1.2>	Quam non corpus alit, nec locus ullus habet.
<theodulf. carm_app. 1.3>	Ast ego terrigenas epulis adduco paternis,
<theodulf. carm_app. 1.4>	Soli namque carent quos simul ire piget.

<theodulf. carm_app. 2.1>	Mira michi facies animusque volubilis instat,
<theodulf. carm_app. 2.2>	Tot gero quippe oculos, quot capit astra polus.
<theodulf. carm_app. 2.3>	Mammas quinque tenens, unam tamen igne perustam,
<theodulf. carm_app. 2.4>	Et binas placidas, atque duas gelidas.

<theodulf. carm_app. 3.1>	Laetitiae de fonte fluo dulcedinis auctrix,
<theodulf. carm_app. 3.2>	Pars quoque nulla mea est sine laetitia,
<theodulf. carm_app. 3.3>	Armoniumque melos, terno modulamine distans,
<theodulf. carm_app. 3.4>	Dum sine me reboat, utilitate caret.

<theodulf. carm_app. 4.1>	Qui mea forte cupit studio penetrare secreta,
<theodulf. carm_app. 4.2>	Ille prius varias debet adire seras.
<theodulf. carm_app. 4.3>	Luminibus senis niteo, ternis faciebus,
<theodulf. carm_app. 4.4>	Cum radioque plagas metior hexagonas.

<theodulf. carm_app. 5.1>	Sum tenuis facie, multisque fugacibus alis:
<theodulf. carm_app. 5.2>	Qui me nosse velit, semper amando colat.
<theodulf. carm_app. 5.3>	Nascor inaequalis miras positura figuras,
<theodulf. carm_app. 5.4>	Germanisque tribus fons et origo manens.

<theodulf. carm_app. 6.1>	Lingua perita michi nomen dedit atque loquela,
<theodulf. carm_app. 6.2>	Sed tamen indoctos visito saepe viros.
<theodulf. carm_app. 6.3>	Nam per me superat, qui me non viderat umquam,
<theodulf. carm_app. 6.4>	Quam magis ille facit qui mea iura sapit?

<theodulf. carm_app. 7.1>	Nil dubie concedo loqui, sed certa recludo,
<theodulf. carm_app. 7.2>	Famina lata citis stringere docta locis.
<theodulf. carm_app. 7.3>	Quippe in quinque modis totum determino quod est,
<theodulf. carm_app. 7.4>	Nec minus aut maius, est sed ut omne canens.

<theodulf. carm_app. 8.1>	Pulchra medela fio balbis dum reddo loquelas,
<theodulf. carm_app. 8.2>	Oris enim vitiis sum medicina potens.
<theodulf. carm_app. 8.3>	Sex etiam foliis gustum compono suavem,
<theodulf. carm_app. 8.4>	Postea mille modis addo salutis opus.

<theodulf. carm_app. 9.1 >	Omnipotens dominus docet ut quod fecit agamus.
<theodulf. carm_app. 9.2 >	Desint iura tori: teritur sic semita Christi.
<theodulf. carm_app. 9.3 >	Qui pater es, soboli spatium largire sequenti,
<theodulf. carm_app. 9.4 >	Ut tua contiguis pateant vestigia plantis,
<theodulf. carm_app. 9.5 >	Et seges erumpat, dum non quod protulit obstat.
<theodulf. carm_app. 9.6 >	Subdita maternis torpent vitulamina ramis,
<theodulf. carm_app. 9.7 >	Praesto fluunt veteres ad florum germina frondes
<theodulf. carm_app. 9.8 >	Herbaque sectricem vocat orto semine falcem.
<theodulf. carm_app. 9.9 >	Incipiens igitur terreno cespite velli
<theodulf. carm_app. 9.10>	Transplantare polo, spes hinc animata virescat,
<theodulf. carm_app. 9.11>	Sic radix cordis caeli se transferat arvis,
<theodulf. carm_app. 9.12>	Ut non lapsurus prorumpat in arbore fructus.	