<laud. dom. 1> Quis queritur sera virtutes dote iuvari,
<laud. dom. 2> quis promissa Dei lento procedere passu?
<laud. dom. 3> Quis fine humano metitur iudicis urnam
<laud. dom. 4> perpetui, tardumque putat quod saecula debent?
<laud. dom. 5> Accelerare diem meritis qui praemia reddat
<laud. dom. 6> nobilis ingenti testatur gloria facto.
<laud. dom. 7> Nam qua stagnanti praelabitur agmine ripas
<laud. dom. 8> tardus Arar pigrumque diu vix explicat amnem,
<laud. dom. 9> qua fraterna Remo progignitur Aedua pubes,
<laud. dom. 10> coniugium memini summa pietate fideque;
<laud. dom. 11> lex divina tamen meritum cumulabat amoris.
<laud. dom. 12> Et votum ambobus socium praecedere morte
<laud. dom. 13> maerorique pio curam mandare sepulcri,
<laud. dom. 14> sed prior uxorem decreti pagina legit.
<laud. dom. 15> Tum desolatus largo iubet ore cavari
<laud. dom. 16> post mortem fiant quae membris hospita saxa:
<laud. dom. 17> susciper<e> et veniens aeternaque foedera iungens,
<laud. dom. 18> ut quos viventes tenuisset lectulus idem
<laud. dom. 19> post praecepta Dei bustum commune levaret.
<laud. dom. 20> Sensit vota sui coniunx praesaga mariti
<laud. dom. 21> magnaque temporibus tribuit miracula castis.
<laud. dom. 22> Nam cum defunctis iungantur brachia membris
<laud. dom. 23> et repetita manus constringant vincula trunco,
<laud. dom. 24> ne quibus humanae complentur munera vitae,
<laud. dom. 25> accidat informis fluitatio dissociatis,
<laud. dom. 26> immensum dictu!: quo tempore vita peracta est
<laud. dom. 27> iungendus sociae <et> prospecta sede maritus,
<laud. dom. 28> postquam morte viri reserata est ianua leti
<laud. dom. 29> horrendumque larem iam lux ingrata retexit,
<laud. dom. 30> deprensa est laevam protendens femina palmam,
<laud. dom. 31> invitans socium gestu viventis amoris.
<laud. dom. 32> Quis dedit affectum tumulo? Quis vincula soluit?
<laud. dom. 33> Vnde sepulta videt venturam coniugis umbram?
<laud. dom. 34> Tu facis haec, tu Christe Deus, tua signa moventur
<laud. dom. 35> paulatimque doces sopita resurgere membra.
<laud. dom. 36> Tu, quem venturum sancti cecinere prophetae
<laud. dom. 37> incorrupta Dei suboles, rectorque regentis;
<laud. dom. 38> quo sine nil magnum Genitor deliberat ingens;
<laud. dom. 39> cuius ad imperium certis mare constitit oris
<laud. dom. 40> - nec licet immenso terris excurrere ponto! -
<laud. dom. 41> planaque montanos includunt littora fluctus;
<laud. dom. 42> qui vario stabilem dotasti munere terram
<laud. dom. 43> in nostros usus, largus pietate paterna.
<laud. dom. 44> Te vade mortales committunt semina sulcis
<laud. dom. 45> et novus arenti procedit cespite partus.
<laud. dom. 46> Tu manare iubes fecundo nectare vites,
<laud. dom. 47> tu gratos epulis hominum medicosque saluti
<laud. dom. 48> arboribus succos, tu nobis dulcia mella.
<laud. dom. 49> Tu servire iubes homini genus omne animantum,
<laud. dom. 50> insuper et gravibus lucos curvescere pomis
<laud. dom. 51> atque novos reditus nullo de semine nasci,
<laud. dom. 52> tu varios amnes nostro prodesse labori
<laud. dom. 53> et renovare sacris benedictum fontibus aevum.
<laud. dom. 54> Te duce velivolis patuerunt aequora rostris
<laud. dom. 55> divisosque fretis lustravit navita portus.
<laud. dom. 56> Tu, postquam certis sunt acta elementa figuris,
<laud. dom. 57> ne torpere rudi caelestis machina vultu
<laud. dom. 58> inciperet, vario signasti lumine mundum
<laud. dom. 59> et quicquid caelo radiat, tua dextera finxit;
<laud. dom. 60> his aulam Domini placuit contexere tectis.
<laud. dom. 61> Iam freta ne nullis agerentur inhospita terris
<laud. dom. 62> assiduumque alacer numeraret navita portum,
<laud. dom. 63> crebra satis tumido defigitur insula ponto
<laud. dom. 64> - nec tamen insano metuit circumdata fluctu -
<laud. dom. 65> exiguoque fretis innitens orbe resistit,
<laud. dom. 66> te duce confidens, cuius venerabile pactum
<laud. dom. 67> nexum lege pari summumque imumque peraequat,
<laud. dom. 68> nec sinit impositos quoquam transcendere fines.
<laud. dom. 69> Ac ne plana nimis tellus vel nuda iaceret,
<laud. dom. 70> vitibus aptandos iussisti adsurgere colles
<laud. dom. 71> grandibus, et largos umbracula texere lucos.
<laud. dom. 72> Tum ne vastus agat silvis torpentibus horror
<laud. dom. 73> innumeros fetus proceris saltibus addis,
<laud. dom. 74> incola vel nemori neu desit praeda petenti;
<laud. dom. 75> tum volucres multas et mille examina vocum
<laud. dom. 76> mortali harmonia lucis resonare canoris.
<laud. dom. 77> Sic annum placuit variis intexere formis
<laud. dom. 78> et vice iucunda mortalibus addere fructum,
<laud. dom. 79> neu semper prolixa dies nimis ureret orbem
<laud. dom. 80> neve brevis iustum raperet nascentibus ignem.
<laud. dom. 81> Ac ne perpetuo quateret labor omnia nisu,
<laud. dom. 82> dat requiem fessis hominum nox roscida curis;
<laud. dom. 83> utque humana salus securum duceret aevum,
<laud. dom. 84> sponte salutares de caespite surgitis herbae.
<laud. dom. 85> Has pater ipse serit nutu, non vomere dives.
<laud. dom. 86> Non ego, ferrato tegerer si viscera muro,
<laud. dom. 87> ferrea vox linguaeque forent mihi mille canenti,
<laud. dom. 88> munera cuncta queam vestrae pietatis obire.
<laud. dom. 89> Sed Pater ille tuus, secreta in sede locatus,
<laud. dom. 90> nec cuiquam visu facilis cunctisque tremendus,
<laud. dom. 91> te misit dominum terris vitaeque magistrum.
<laud. dom. 92> Et quisquis natum iusto veneratur honore
<laud. dom. 93> ambobus sua vota dicat vitamque perennem.
<laud. dom. 94> Tu casti rectique tenax, et flectere leges
<laud. dom. 95> post crimen facilis, si quem vecordia praeceps
<laud. dom. 96> depulit a vobis praescripto limite vitae.
<laud. dom. 97> Te Genitor nostra, paterentur ut ora tueri,
<laud. dom. 98> induit humana facie membrisque caducis.
<laud. dom. 99> Quis temptaret enim fragiles attollere visus,
<laud. dom. 100> si talis trepidis voluisses sistere terris,
<laud. dom. 101> qualis es, ingenti cum torques fulmina dextra
<laud. dom. 102> praesentemque iubes delicta pavescere poenam,
<laud. dom. 103> vel cum placatus campis sitientibus imbres
<laud. dom. 104> dividis et dubias sulcis producis aristas?
<laud. dom. 105> Ne tamen insignem res nulla ostenderet ortum,
<laud. dom. 106> virgine conciperis - non sufficit esse pudicam
<laud. dom. 107> nec quae nupta queat domino coniungere fratrem -
<laud. dom. 108> ut procul ex utero contagio turpis abesset.
<laud. dom. 109> Mox ubi processu felix maturuit aetas
<laud. dom. 110> indociles animos monitis servare paternis 
<laud. dom. 111> aggrederis rectamque viam labentibus offers.
<laud. dom. 112> Atque ut missa Deo penitus praecepta paterent,
<laud. dom. 113> imperium <tu> morti adimis morboque solutos
<laud. dom. 114> desperata iubes apprendere munia vitae
<laud. dom. 115> restituisque diem caecis et, ne quid inausum
<laud. dom. 116> restaret penitus, quo perfidus error obiret,
<laud. dom. 117> indicis sensum tumulis et condita pridem
<laud. dom. 118> membra iubes iterum superas consurgere in auras
<laud. dom. 119> agnoscuntque suum dilecta cadavera nomen.
<laud. dom. 120> At postquam legem sectator idoneus hausit,
<laud. dom. 121> ut se mortali caelestis spiritus aula
<laud. dom. 122> exueret, legis intentum quo cuncta doceret
<laud. dom. 123> pro summo toleranda Deo recteque perennem
<laud. dom. 124> contemptu mortis sibi quemque assumere vitam:
<laud. dom. 125> sic completa ferens Genitoris iussa redisti
<laud. dom. 126> ad summi secreta poli, qua lucidus aether
<laud. dom. 127> pigra vetat proprio succedere nubila caelo.
<laud. dom. 128> Atque ut certa foret pereuntis copia turbae
<laud. dom. 129> quae praecepta Dei miserandis auribus arcet,
<laud. dom. 130> nec nova defunctos iam pridem iura tenerent,
<laud. dom. 131> carceris inferni feralia limina pandis
<laud. dom. 132> innumeramque iubes tenebris emergere plebem
<laud. dom. 133> his tantum clausis quos impia vita notarit.
<laud. dom. 134> Et loca poenarum venturis dividis umbris,
<laud. dom. 135> quae tibi non credant vel quae se credere fingant,
<laud. dom. 136> sancte Deus summique Dei venerabile pignus,
<laud. dom. 137> ad cuius nomen violenta morte fugatae
<laud. dom. 138> pectoribus propriis alienaque pectora nanctae
<laud. dom. 139> exclamant pallentque animae iussaeque recedunt,
<laud. dom. 140> sicut multa prius de te miracula produnt,
<laud. dom. 141> cum terram caelumque inter suspensa tenentur,
<laud. dom. 142> obstricto per te quia nil permittitur hosti.
<laud. dom. 143> At nunc tu dominum meritis, pietate parentem,
<laud. dom. 144> imperio facilem, vivendi lege magistrum
<laud. dom. 145> edictisque parem, quae lex tibi condita sanxit,
<laud. dom. 146> victorem laetumque pares mihi Constantinum!
<laud. dom. 147> Hoc melius fetu terris nil ante dedisti
<laud. dom. 148> nec dabis. Exaequent utinam sua pignora patrem!



changes (apart from punctuation)