<trans_xii_mart. 1.1>	Nam sacra temporibus sanctorum corpora multis
<trans_xii_mart. 1.2>	Diversis iacuere locis, ubicumque severi
<trans_xii_mart. 1.3>	Iudicii censura modum finemque laboris
<trans_xii_mart. 1.4>	Imposuit, mansitque diu celata talenti
<trans_xii_mart. 1.5>	Gratia divini, iacuit quoque maxima parvis
<trans_xii_mart. 1.6>	Hostia sub tumulis, habilis caelestibus aris.
<trans_xii_mart. 1.7>	Munus, opima, tuo Benevento, Sampnia, tantum
<trans_xii_mart. 1.8>	Principis ingenium ducis et sollertia summi
<trans_xii_mart. 1.9>	Contulit Arechis, radiis quibus ipsa diei
<trans_xii_mart. 1.10>	Alternam stabili fuscat modo lumine lucem.
<trans_xii_mart. 1.11>	Hunc vere virtutis iter cum prima rigoris
<trans_xii_mart. 1.12>	Obice pubertas pueriles sisteret actus
<trans_xii_mart. 1.13>	Aggressum, non splendor opum, non illa retraxit
<trans_xii_mart. 1.14>	Regia libertas, tute cui nulla timenti
<trans_xii_mart. 1.15>	Res etiam vitiosa licet, servator honesti
<trans_xii_mart. 1.16>	Iusticieque fuit, quibus haud modo relligionem
<trans_xii_mart. 1.17>	Artibus optinuit, verum decoravit et auxit
<trans_xii_mart. 1.18>	Res Beneventanas, ut ad utraque commoda natum
<trans_xii_mart. 1.19>	Plane constaret, concivem denique cives,
<trans_xii_mart. 1.20>	Non dominum sensere sui; quem corporis ingens
<trans_xii_mart. 1.21>	Vis animique ovofario titulaverat hosti.
<trans_xii_mart. 1.22>	His igitur patriam, cumulandi cuius honoris
<trans_xii_mart. 1.23>	Sepe laborabat, ne gentis gemma Latinae
<trans_xii_mart. 1.24>	Quolibet impulsu rueret concussa, dicare
<trans_xii_mart. 1.25>	Martiribus statuit, multumque referre putavit
<trans_xii_mart. 1.26>	Illius atque sua, si talibus ipsa patronis
<trans_xii_mart. 1.27>	Commissi veteris lapsus commissa piaret,
<trans_xii_mart. 1.28>	Atque futura feri secura mente draconis
<trans_xii_mart. 1.29>	Illita mortifero vitaret tela veneno.
<trans_xii_mart. 1.30>	Querit ab Apulia, qua noverat esse legendo
<trans_xii_mart. 1.31>	Relliquias procerum, superet quod et omne tributum,
<trans_xii_mart. 1.32>	Exposcit census, quantum provincia posset
<trans_xii_mart. 1.33>	Hec prestare, suis si viribus usa negaret
<trans_xii_mart. 1.34>	Has merces, ferretque duci quodcumque iuberet
<trans_xii_mart. 1.35>	Id preter; merens sanctos exponit, et offert
<trans_xii_mart. 1.36>	Omnes invitis manibus, claudente locello
<trans_xii_mart. 1.37>	Unumquemque suo. Sonat altis vocibus omne
<trans_xii_mart. 1.38>	Unde feruntur iter; ruit obvia Samnia tota
<trans_xii_mart. 1.39>	Et Beneventanis quaecumque subacta triumphis
<trans_xii_mart. 1.40>	Gens erat, ut mundi fieri concursus ab omni
<trans_xii_mart. 1.41>	Parte putaretur, spatium nec grande viarum
<trans_xii_mart. 1.42>	Decursum potuit populos avertere votis
<trans_xii_mart. 1.43>	Et segni lassare mora, ne pretereuntes
<trans_xii_mart. 1.44>	Heroas comitarentur, donec speciosae
<trans_xii_mart. 1.45>	Iureque felicis starent pro moenibus urbis.
<trans_xii_mart. 1.46>	Unde senes et anus, iuvenes puerique, puellae
<trans_xii_mart. 1.47>	Procedunt, simul ingentes his ad referendam
<trans_xii_mart. 1.48>	Principibus grates; ibi laus, ibi gloria, regni
<trans_xii_mart. 1.49>	Denique totius exultatio; quisque suarum
<trans_xii_mart. 1.50>	Pro modulo rerum largitur munera; multi
<trans_xii_mart. 1.51>	Testibus inscriptis legali more tabellis,
<trans_xii_mart. 1.52>	Ulnis ut liceat patriae deferre patronos,
<trans_xii_mart. 1.53>	Dant patrimonia, promittunt sua quaeque futura.
<trans_xii_mart. 1.54>	Arechis princeps aliorum vincere munus,
<trans_xii_mart. 1.55>	Ius quod erat, cupiens, descriptis brevibus, urbem
<trans_xii_mart. 1.56>	Concedit, vicos, fundos et predia donat
<trans_xii_mart. 1.57>	In cunctis sibi subiectis regionibus. Offert
<trans_xii_mart. 1.58>	Aurum, gemmarum species telasque pavitas,
<trans_xii_mart. 1.59>	Pectine Phocaico quas lento stamen obrizo.
<trans_xii_mart. 1.60>	Inde magistratus summi maiorque potestas
<trans_xii_mart. 1.61>	Arechis leto pia lipsana corde ferentes,
<trans_xii_mart. 1.62>	Precedente quidem clero cum plebe, secundum
<trans_xii_mart. 1.63>	Etatis tempus, maiores ante minores
<trans_xii_mart. 1.64>	Ordine continuo fratres cum laudibus urbem
<trans_xii_mart. 1.65>	Inducunt, et habere duces et habere patronos
<trans_xii_mart. 1.66>	Gaudent, quos superis iunxit victoria castris.
<trans_xii_mart. 1.67>	Est qua per medium recte via tenditur urbis
<trans_xii_mart. 1.68>	Partibus aurorae, quam ianua condita prebet;
<trans_xii_mart. 1.69>	Digna quiete loci facies, prope principis aulam.
<trans_xii_mart. 1.70>	Hic dux Arechis Pario de marmore templum
<trans_xii_mart. 1.71>	Construxit, speciem cui tunc sine mole ferebat,
<trans_xii_mart. 1.72>	Iustiniane, tuus labor omni pulcrior arce;
<trans_xii_mart. 1.73>	Sub quo bissenos una tumulavit in ara.
<trans_xii_mart. 1.74>	Principis hoc anno factum fore crede secundo
<trans_xii_mart. 1.75>	Septingenteno coniuncto bisque triceno
<trans_xii_mart. 1.76>	Virginis a partu felicis sic manet annus.
<trans_xii_mart. 1.77>	Tertia tunc decima nobis indictio currens,
<trans_xii_mart. 1.78>	Tempore quo Maii mensis sibi iam mediante,
<trans_xii_mart. 1.79>	A populo cuncto colitur translatio quorum,
<trans_xii_mart. 1.80>	Nomina quos signant ibi scripta iacere seorsum.
<trans_xii_mart. 1.81>	Iussit et assidue, quae ferrent laudis honorem
<trans_xii_mart. 1.82>	Martiribus Christi, servantes corpore sanctum
<trans_xii_mart. 1.83>	Cordeque propositum, castas habitare puellas
<trans_xii_mart. 1.84>	Intra firmatum tali munimine claustrum.
<trans_xii_mart. 1.85>	Ipse pie qua doctus erat se religioni
<trans_xii_mart. 1.86>	Ex toto tribuens, nocturno tempore solus
<trans_xii_mart. 1.87>	Oratum sanctos hanc descendebat in aedem.
<trans_xii_mart. 1.88>	Securum faciebat amor tum spesque fidesque;
<trans_xii_mart. 1.89>	Securum faciebat idem quos iunxerat agmen.
<trans_xii_mart. 1.90>	Hic intempesta noctis cum psalleret hora,
<trans_xii_mart. 1.91>	Tot subito dominos veluti socios et amicos
<trans_xii_mart. 1.92>	Inclinare sibi nitidos et flectere vultus
<trans_xii_mart. 1.93>	Vidit corporeis oculis, hec verba ferentes:
<trans_xii_mart. 1.94>	"Nos sumas, o princeps, tua quos devotio summo
<trans_xii_mart. 1.95>	Contulit huc studio, loca per diversa repertos.
<trans_xii_mart. 1.96>	Quantum proficias ex hoc pietatis amore,
<trans_xii_mart. 1.97>	Ostendet suprema dies". His denique dictis,
<trans_xii_mart. 1.98>	Visio tanta ducem spe non titubante reliquit.
<trans_xii_mart. 1.99>	Hoc tibi, Christe Deus, fieri iussitque Matheus
<trans_xii_mart. 1.100>	Abbas ob lumen fidei faciendo volumen,
<trans_xii_mart. 1.101>	Premia quo multa sibi des per secula cuncta.