<godesc_sax. carm. 1.1.1.1>	Christe, mearum
<godesc_sax. carm. 1.1.1.2>	Lux tenebrarum,
<godesc_sax. carm. 1.1.1.3>	Memet in atrum
<godesc_sax. carm. 1.1.1.4>	Criminis antrum
<godesc_sax. carm. 1.1.1.5>	Sive baratrum
<godesc_sax. carm. 1.1.1.6>	Suscipe lapsum.
<godesc_sax. carm. 1.1.2.1>	Unde per almum
<godesc_sax. carm. 1.1.2.2>	Te rogo flatum,
<godesc_sax. carm. 1.1.2.3>	Nobile verbum,
<godesc_sax. carm. 1.1.2.4>	Qui regis ipsum
<godesc_sax. carm. 1.1.2.5>	Cum patre mundum,
<godesc_sax. carm. 1.1.2.6>	Compar in aevum:
<godesc_sax. carm. 1.1.3.1>	Erue Servum
<godesc_sax. carm. 1.1.3.2>	Valde misellum,
<godesc_sax. carm. 1.1.3.3>	Pelle piaclum,
<godesc_sax. carm. 1.1.3.4>	Tolle reatum,
<godesc_sax. carm. 1.1.3.5>	Dirige gressum,
<godesc_sax. carm. 1.1.3.6>	Redde paratum.
<godesc_sax. carm. 1.1.4.1>	Atque clientem
<godesc_sax. carm. 1.1.4.2>	Suscipe mentem
<godesc_sax. carm. 1.1.4.3>	Teque timentem;
<godesc_sax. carm. 1.1.4.4>	Da mihi mentem,
<godesc_sax. carm. 1.1.4.5>	Fraude carentem,
<godesc_sax. carm. 1.1.4.6>	Prava caventem;
<godesc_sax. carm. 1.1.5.1>	Ima sinentem
<godesc_sax. carm. 1.1.5.2>	Summa petentem,
<godesc_sax. carm. 1.1.5.3>	Teque colentem
<godesc_sax. carm. 1.1.5.4>	Atque scientem,
<godesc_sax. carm. 1.1.5.5>	Te venerantem,
<godesc_sax. carm. 1.1.5.6>	Quin et amantem.
<godesc_sax. carm. 1.1.6.1>	Tu deus unus
<godesc_sax. carm. 1.1.6.2>	Cum patre summus,
<godesc_sax. carm. 1.1.6.3>	Flamine plenus,
<godesc_sax. carm. 1.1.6.4>	Semper amandus,
<godesc_sax. carm. 1.1.6.5>	Mente colendus
<godesc_sax. carm. 1.1.6.6>	Seu venerandus,
<godesc_sax. carm. 1.1.7.1>	Tu metuendus
<godesc_sax. carm. 1.1.7.2>	Rexque tremendus,
<godesc_sax. carm. 1.1.7.3>	Tutor habendus
<godesc_sax. carm. 1.1.7.4>	Et reverendus
<godesc_sax. carm. 1.1.7.5>	Duxque sequendus
<godesc_sax. carm. 1.1.7.6>	Atque petendus,
<godesc_sax. carm. 1.1.8.1>	Inclitus omnis
<godesc_sax. carm. 1.1.8.2>	Conditor orbis
<godesc_sax. carm. 1.1.8.3>	Luxque perennis,
<godesc_sax. carm. 1.1.8.4>	Tu, pia cunctis
<godesc_sax. carm. 1.1.8.5>	Norma ministris,
<godesc_sax. carm. 1.1.8.6>	Forma salutis,
<godesc_sax. carm. 1.1.9.1>	Dextera fessis,
<godesc_sax. carm. 1.1.9.2>	Spes quoque lapsis,
<godesc_sax. carm. 1.1.9.3>	Palma regressis,
<godesc_sax. carm. 1.1.9.4>	Sedula iustis
<godesc_sax. carm. 1.1.9.5>	Gloria servis
<godesc_sax. carm. 1.1.9.6>	Et decus almis,
<godesc_sax. carm. 1.1.10.1>	Spes mea, Christe,
<godesc_sax. carm. 1.1.10.2>	Rex benedicte,
<godesc_sax. carm. 1.1.10.3>	Lux pia vite,
<godesc_sax. carm. 1.1.10.4>	Duxque perite,
<godesc_sax. carm. 1.1.10.5>	Pastor amande
<godesc_sax. carm. 1.1.10.6>	Seu venerande,
<godesc_sax. carm. 1.1.11.1>	Respice nunc me,
<godesc_sax. carm. 1.1.11.2>	Da, sequar ut te:
<godesc_sax. carm. 1.1.11.3>	Iam miserere
<godesc_sax. carm. 1.1.11.4>	Iamque medere,
<godesc_sax. carm. 1.1.11.5>	Et tibi fac me
<godesc_sax. carm. 1.1.11.6>	Iamque placere.
<godesc_sax. carm. 1.1.12.1>	Gloria lausque
<godesc_sax. carm. 1.1.12.2>	Sit tibi, Christe,
<godesc_sax. carm. 1.1.12.3>	Cum genitore,
<godesc_sax. carm. 1.1.12.4>	Quin et amore
<godesc_sax. carm. 1.1.12.5>	Nunc utriusque,
<godesc_sax. carm. 1.1.12.6>	Quin sine fine.

<godesc_sax. carm. 1.2.1.1>	Spes mea, Christe,
<godesc_sax. carm. 1.2.1.2>	Rex benedicte,
<godesc_sax. carm. 1.2.1.3>	Lux pia vite,
<godesc_sax. carm. 1.2.1.4>	Duxque perite,
<godesc_sax. carm. 1.2.1.5>	Pastor amande
<godesc_sax. carm. 1.2.1.6>	Seu venerande,
<godesc_sax. carm. 1.2.2.1>	Summe creator
<godesc_sax. carm. 1.2.2.2>	Et reparator,
<godesc_sax. carm. 1.2.2.3>	Sis mihi factor
<godesc_sax. carm. 1.2.2.4>	Semper et auctor,
<godesc_sax. carm. 1.2.2.5>	Sis animator
<godesc_sax. carm. 1.2.2.6>	Et recreator.
<godesc_sax. carm. 1.2.3.1>	Tu iugis esto
<godesc_sax. carm. 1.2.3.2>	Gloria servo,
<godesc_sax. carm. 1.2.3.3>	Perpes alumno
<godesc_sax. carm. 1.2.3.4>	Vita misello;
<godesc_sax. carm. 1.2.3.5>	Semper adesto,
<godesc_sax. carm. 1.2.3.6>	Rex pie, voto.
<godesc_sax. carm. 1.2.4.1>	Respice flentem,
<godesc_sax. carm. 1.2.4.2>	Quaeso, clientem,
<godesc_sax. carm. 1.2.4.3>	Te metuentem
<godesc_sax. carm. 1.2.4.4>	Atque petentem,
<godesc_sax. carm. 1.2.4.5>	Te venerantem,
<godesc_sax. carm. 1.2.4.6>	Quin et amantem.
<godesc_sax. carm. 1.2.5.1>	Porrige dextram,
<godesc_sax. carm. 1.2.5.2>	Erige vernam,
<godesc_sax. carm. 1.2.5.3>	Exue multam,
<godesc_sax. carm. 1.2.5.4>	Postulo, culpam,
<godesc_sax. carm. 1.2.5.5>	Corrige vitam,
<godesc_sax. carm. 1.2.5.6>	Tu, male tritam.
<godesc_sax. carm. 1.2.6.1>	Tolle ruborem,
<godesc_sax. carm. 1.2.6.2>	Mitte pudorem,
<godesc_sax. carm. 1.2.6.3>	Pelle pavorem,
<godesc_sax. carm. 1.2.6.4>	Funde nitorem,
<godesc_sax. carm. 1.2.6.5>	Velle rigorem
<godesc_sax. carm. 1.2.6.6>	Daque vigorem.
<godesc_sax. carm. 1.2.7.1>	Necte timorem
<godesc_sax. carm. 1.2.7.2>	Quin et amorem,
<godesc_sax. carm. 1.2.7.3>	Posco, perennem
<godesc_sax. carm. 1.2.7.4>	Per genitorem,
<godesc_sax. carm. 1.2.7.5>	Qui regit omnem
<godesc_sax. carm. 1.2.7.6>	Fortiter orbem.
<godesc_sax. carm. 1.2.8.1>	Semper ubique,
<godesc_sax. carm. 1.2.8.2>	Christe, tuere
<godesc_sax. carm. 1.2.8.3>	Et mihi, celse
<godesc_sax. carm. 1.2.8.4>	Tu, miserere,
<godesc_sax. carm. 1.2.8.5>	Teque timere
<godesc_sax. carm. 1.2.8.6>	Atque amare,
<godesc_sax. carm. 1.2.9.1>	Per tua, sancte,
<godesc_sax. carm. 1.2.9.2>	Scripta meare,
<godesc_sax. carm. 1.2.9.3>	Corde vel ore
<godesc_sax. carm. 1.2.9.4>	Hinc peragrare,
<godesc_sax. carm. 1.2.9.5>	Perpete mente
<godesc_sax. carm. 1.2.9.6>	Hinc recitare,
<godesc_sax. carm. 1.2.10.1>	Da meditari
<godesc_sax. carm. 1.2.10.2>	Et modulari,
<godesc_sax. carm. 1.2.10.3>	Ore profari,
<godesc_sax. carm. 1.2.10.4>	Corde operari
<godesc_sax. carm. 1.2.10.5>	Et tibi regi
<godesc_sax. carm. 1.2.10.6>	Da famulari.
<godesc_sax. carm. 1.2.11.1>	Haec ego verbi
<godesc_sax. carm. 1.2.11.2>	Munere summi
<godesc_sax. carm. 1.2.11.3>	Atque corusci
<godesc_sax. carm. 1.2.11.4>	Posco adipisci
<godesc_sax. carm. 1.2.11.5>	Pressus inormi
<godesc_sax. carm. 1.2.11.6>	Mole piacli.
<godesc_sax. carm. 1.2.12.1>	Christe, clienti
<godesc_sax. carm. 1.2.12.2>	Consule flenti
<godesc_sax. carm. 1.2.12.3>	Et, precor, audi
<godesc_sax. carm. 1.2.12.4>	Vota miselli,
<godesc_sax. carm. 1.2.12.5>	Unice fili
<godesc_sax. carm. 1.2.12.6>	Patris amandi.
<godesc_sax. carm. 1.2.13.1>	Sedula dulci
<godesc_sax. carm. 1.2.13.2>	Laus genitori
<godesc_sax. carm. 1.2.13.3>	Et tibi proli,
<godesc_sax. carm. 1.2.13.4>	Flamini et ipsi,
<godesc_sax. carm. 1.2.13.5>	Perpes et uni
<godesc_sax. carm. 1.2.13.6>	Laus deitati.

<godesc_sax. carm. 1.3.1.1>	Christe, rex regum dominans in aevum
<godesc_sax. carm. 1.3.1.2>	Lumen aeternum, patris atque verbum
<godesc_sax. carm. 1.3.1.3>	Qui regis cunctum pietate mundum
<godesc_sax. carm. 1.3.1.4>	Factor egentum,
<godesc_sax. carm. 1.3.2.1>	Flebilem multum miserere servum,
<godesc_sax. carm. 1.3.2.2>	Mente corruptum recreans alumnum
<godesc_sax. carm. 1.3.2.3>	Sis memor dudum tibi recreatum
<godesc_sax. carm. 1.3.2.4>	Atque redemptum.
<godesc_sax. carm. 1.3.3.1>	Fac mihi signum, pie rex, benignum,
<godesc_sax. carm. 1.3.3.2>	Quin et indignum, rogo, redde dignum
<godesc_sax. carm. 1.3.3.3>	Ut canam laudum tibi, Christe, metrum
<godesc_sax. carm. 1.3.3.4>	Nunc et in aevum.
<godesc_sax. carm. 1.3.4.1>	Corrigas ipsam, precor, alme vitam
<godesc_sax. carm. 1.3.4.2>	Fraude devictam, vitiisque tritam
<godesc_sax. carm. 1.3.4.3>	Ut tibi dignam deus obsequelam
<godesc_sax. carm. 1.3.4.4>	Iam modo solvam.
<godesc_sax. carm. 1.3.5.1>	Tende praecelsam, peto sancte, dextram
<godesc_sax. carm. 1.3.5.2>	Et fuga foedam variamque lepram,
<godesc_sax. carm. 1.3.5.3>	Pelle iam noxam, nimium nocivam
<godesc_sax. carm. 1.3.5.4>	Delue culpam.
<godesc_sax. carm. 1.3.6.1>	Expia vernam reparando formam
<godesc_sax. carm. 1.3.6.2>	Exhibe, gratam citius medelam
<godesc_sax. carm. 1.3.6.3>	Forte ne tetram ruar in gehennam
<godesc_sax. carm. 1.3.6.4>	Daemone plenam.
<godesc_sax. carm. 1.3.7.1>	Nempe tu pridem, deus, hinc in orbem
<godesc_sax. carm. 1.3.7.2>	Veneras omnem recreare plebem
<godesc_sax. carm. 1.3.7.3>	Omnibus pacem populisque lucem
<godesc_sax. carm. 1.3.7.4>	Ferre perennem.
<godesc_sax. carm. 1.3.8.1>	Tuque mortalem deus, alme, carnem
<godesc_sax. carm. 1.3.8.2>	Sumpseras idem, homo factus autem
<godesc_sax. carm. 1.3.8.3>	Fuderas dulcem simul et salubrem
<godesc_sax. carm. 1.3.8.4>	Sponte cruorem.
<godesc_sax. carm. 1.3.9.1>	Hancque per mortem religando mortem
<godesc_sax. carm. 1.3.9.2>	Liberas omnem reparator orbem,
<godesc_sax. carm. 1.3.9.3>	Vasa caelestem revehens ad arcem
<godesc_sax. carm. 1.3.9.4>	Rege nitentem
<godesc_sax. carm. 1.3.10.1>	Tanta tu, pastor pariterque doctor
<godesc_sax. carm. 1.3.10.2>	Perpes adiutor, iugis atque tutor,
<godesc_sax. carm. 1.3.10.3>	Feceras, ductor, sator et redemptor,
<godesc_sax. carm. 1.3.10.4>	Lucis et auctor.
<godesc_sax. carm. 1.3.11.1>	Sis mihi factor, mihi sis et altor
<godesc_sax. carm. 1.3.11.2>	Esto protector iugiter rector,
<godesc_sax. carm. 1.3.11.3>	Esto defensor, necis o peremptor,
<godesc_sax. carm. 1.3.11.4>	Semper et ultor.
<godesc_sax. carm. 1.3.12.1>	Esto salvator, simul et ducator,
<godesc_sax. carm. 1.3.12.2>	Sis gubernator, velut est creator,
<godesc_sax. carm. 1.3.12.3>	Sis triumphator mihi sive victor
<godesc_sax. carm. 1.3.12.4>	Et superator.

<godesc_sax. carm. 1.4.1.1>	O veneranda dei suboles,
<godesc_sax. carm. 1.4.1.2>	Inclita patris et effigies,
<godesc_sax. carm. 1.4.1.3>	Intime splendor et alme dies,
<godesc_sax. carm. 1.4.1.4>	Qui loca lumine cuncta reples,
<godesc_sax. carm. 1.4.1.5>	Totus et in genitore manes -
<godesc_sax. carm. 1.4.2.1>	Nempe minus patre nec quid habes,
<godesc_sax. carm. 1.4.2.2>	Sceptra pari ditione tenes,
<godesc_sax. carm. 1.4.2.3>	Quaeque cupis, domine, illa potes:
<godesc_sax. carm. 1.4.2.4>	Nam recreas revocasque homines
<godesc_sax. carm. 1.4.2.5>	Et patria pietate foves -,
<godesc_sax. carm. 1.4.3.1>	Qui miseros facis incolumes,
<godesc_sax. carm. 1.4.3.2>	Linquere carmina quique iubes,
<godesc_sax. carm. 1.4.3.3>	Nos et in exilio esse doles,
<godesc_sax. carm. 1.4.3.4>	Ad patriamque redire mones
<godesc_sax. carm. 1.4.3.5>	Teque deum reperire doces:
<godesc_sax. carm. 1.4.4.1>	Tu, rogo, suscipe nunc humiles,
<godesc_sax. carm. 1.4.4.2>	Quas ego, rex, tibi fundo preces,
<godesc_sax. carm. 1.4.4.3>	Meque, precor, miserum releves
<godesc_sax. carm. 1.4.4.4>	Ac pietate tua vegetes
<godesc_sax. carm. 1.4.4.5>	Et procul a vitiis segreges,
<godesc_sax. carm. 1.4.5.1>	Omnibus, oro, bonis solides,
<godesc_sax. carm. 1.4.5.2>	Ne premat amplius ulla lues,
<godesc_sax. carm. 1.4.5.3>	Sed merear tuus esse comes,
<godesc_sax. carm. 1.4.5.4>	Ut mihi detur amanda quies,
<godesc_sax. carm. 1.4.5.5>	Quam meruere tui proceres.
<godesc_sax. carm. 1.4.6.1>	His tua, Christe, patet species,
<godesc_sax. carm. 1.4.6.2>	Emicat et rutilat facies;
<godesc_sax. carm. 1.4.6.3>	Hinc quoque sunt iugiter hilares
<godesc_sax. carm. 1.4.6.4>	Teque colunt et amant alacres:
<godesc_sax. carm. 1.4.6.5>	His, deus, obsecro, me socies.

<godesc_sax. carm. 1.5.1.1>	O deus, miseri
<godesc_sax. carm. 1.5.1.2>	Miserere servi.
<godesc_sax. carm. 1.5.1.3>	Ex quo enim me iussisti hunc in mundum nasci,
<godesc_sax. carm. 1.5.1.4>	Prae cunctis ego amavi vanitate pasci.
<godesc_sax. carm. 1.5.1.5>	Heu, quid evenit mihi.
<godesc_sax. carm. 1.5.2.1>	O deus, miseri
<godesc_sax. carm. 1.5.2.2>	Miserere servi.
<godesc_sax. carm. 1.5.2.3>	Tu me, domine, fecisti, ut servirem tibi
<godesc_sax. carm. 1.5.2.4>	Ego miser te dimisi et longe abivi.
<godesc_sax. carm. 1.5.2.5>	Heu, quid evenit mihi.
<godesc_sax. carm. 1.5.3.1>	O deus, miseri
<godesc_sax. carm. 1.5.3.2>	Miserere servi.
<godesc_sax. carm. 1.5.3.3>	Tu me quoque redemisti de iugo servili
<godesc_sax. carm. 1.5.3.4>	Et ego te non agnovi nec ad te redivi.
<godesc_sax. carm. 1.5.3.5>	Heu, quid evenit mihi.
<godesc_sax. carm. 1.5.4.1>	O deus, miseri
<godesc_sax. carm. 1.5.4.2>	Miserere servi.
<godesc_sax. carm. 1.5.4.3>	Mandata, quae praecepisti, pro dolor! reliqui;
<godesc_sax. carm. 1.5.4.4>	Fateor voce lugubri: nimium deliqui.
<godesc_sax. carm. 1.5.4.5>	Heu, quid evenit mihi.
<godesc_sax. carm. 1.5.5.1>	O deus, miseri
<godesc_sax. carm. 1.5.5.2>	Miserere servi.
<godesc_sax. carm. 1.5.5.3>	Almam legem, quam dedisti, denique neglexi
<godesc_sax. carm. 1.5.5.4>	Et illa, quae vetuisti, avide dilexi.
<godesc_sax. carm. 1.5.5.5>	Heu, quid evenit mihi.
<godesc_sax. carm. 1.5.6.1>	O deus, miseri
<godesc_sax. carm. 1.5.6.2>	Miserere servi.
<godesc_sax. carm. 1.5.6.3>	Cuncta bona praeterivi animo libenti
<godesc_sax. carm. 1.5.6.4>	Atque multa mala egi pectore ferventi
<godesc_sax. carm. 1.5.6.5>	Heu, quid evenit mihi.
<godesc_sax. carm. 1.5.7.1>	O deus, miseri
<godesc_sax. carm. 1.5.7.2>	Miserere servi.
<godesc_sax. carm. 1.5.7.3>	Voluntates non dimisi, sed his me addixi
<godesc_sax. carm. 1.5.7.4>	Et totius me peccati vinculis devinxi.
<godesc_sax. carm. 1.5.7.5>	Heu, quid evenit mihi.
<godesc_sax. carm. 1.5.8.1>	O deus, miseri
<godesc_sax. carm. 1.5.8.2>	Miserere servi.
<godesc_sax. carm. 1.5.8.3>	Iram tuam provocavi crimine frequenti
<godesc_sax. carm. 1.5.8.4>	Ideoque te offendi offensa ingenti.
<godesc_sax. carm. 1.5.8.5>	Heu, quid evenit mihi.
<godesc_sax. carm. 1.5.9.1>	O deus, miseri
<godesc_sax. carm. 1.5.9.2>	Miserere servi.
<godesc_sax. carm. 1.5.9.3>	Sed quid plura dicam tibi, o pia lux saecli?
<godesc_sax. carm. 1.5.9.4>	Mala quaequae permisisti, cuncta miser feci.
<godesc_sax. carm. 1.5.9.5>	Heu, quid evenit mihi.
<godesc_sax. carm. 1.5.10.1>	O deus, miseri
<godesc_sax. carm. 1.5.10.2>	Miserere servi.
<godesc_sax. carm. 1.5.10.3>	Ergo iam succurre flenti, domine, clienti,
<godesc_sax. carm. 1.5.10.4>	Scelera tibi fatenti, veniam petenti.
<godesc_sax. carm. 1.5.10.5>	Heu, quid evenit mihi.
<godesc_sax. carm. 1.5.11.1>	O deus, miseri
<godesc_sax. carm. 1.5.11.2>	Miserere servi.
<godesc_sax. carm. 1.5.11.3>	Affer opem indigenti iam manu clementi,
<godesc_sax. carm. 1.5.11.4>	Vulneraque detegenti medere languenti.
<godesc_sax. carm. 1.5.11.5>	Heu, quid evenit mihi.
<godesc_sax. carm. 1.5.12.1>	O deus, miseri
<godesc_sax. carm. 1.5.12.2>	Miserere servi.
<godesc_sax. carm. 1.5.12.3>	Subveni te invocanti et in te speranti;
<godesc_sax. carm. 1.5.12.4>	Dextram da, quem redemisti, iam periclitanti
<godesc_sax. carm. 1.5.12.5>	Heu, quid evenit mihi.
<godesc_sax. carm. 1.5.13.1>	O deus, miseri
<godesc_sax. carm. 1.5.13.2>	Miserere servi.
<godesc_sax. carm. 1.5.13.3>	Igitur vos, omnes sancti, coheredes Christi,
<godesc_sax. carm. 1.5.13.4>	Exorate prece dulci pro me infelici.
<godesc_sax. carm. 1.5.13.5>	Heu, quid evenit mihi.
<godesc_sax. carm. 1.5.14.1>	O deus, miseri
<godesc_sax. carm. 1.5.14.2>	Miserere servi.
<godesc_sax. carm. 1.5.14.3>	Alma tu, Maria, tui virgo mater dei,
<godesc_sax. carm. 1.5.14.4>	Interventu nunc salubri memor esto mei.
<godesc_sax. carm. 1.5.14.5>	Heu, quid evenit mihi.
<godesc_sax. carm. 1.5.15.1>	O deus, miseri
<godesc_sax. carm. 1.5.15.2>	Miserere servi.
<godesc_sax. carm. 1.5.15.3>	Sancte Michahel, insigni supplicator regi,
<godesc_sax. carm. 1.5.15.4>	Deprecentur atque cuncti angelorum chori.
<godesc_sax. carm. 1.5.15.5>	Heu, quid evenit mihi.
<godesc_sax. carm. 1.5.16.1>	O deus, miseri
<godesc_sax. carm. 1.5.16.2>	Miserere servi.
<godesc_sax. carm. 1.5.16.3>	Claviger quoque praecelsi sancte Petre regni,
<godesc_sax. carm. 1.5.16.4>	Socios adiungens tibi, preces funde patri.
<godesc_sax. carm. 1.5.16.5>	Heu, quid evenit mihi.
<godesc_sax. carm. 1.5.17.1>	O deus, miseri
<godesc_sax. carm. 1.5.17.2>	Miserere servi.
<godesc_sax. carm. 1.5.17.3>	Martyrumque gloriosi beatorum globi,
<godesc_sax. carm. 1.5.17.4>	Flagitate pro miselli peccatis alumni.
<godesc_sax. carm. 1.5.17.5>	Heu, quid evenit mihi.
<godesc_sax. carm. 1.5.18.1>	O deus, miseri
<godesc_sax. carm. 1.5.18.2>	Miserere servi.
<godesc_sax. carm. 1.5.18.3>	Patriarchae quin electi et prophetae sancti,
<godesc_sax. carm. 1.5.18.4>	Suffragamini petenti precibus clienti.
<godesc_sax. carm. 1.5.18.5>	Heu, quid evenit mihi.
<godesc_sax. carm. 1.5.19.1>	O deus, miseri
<godesc_sax. carm. 1.5.19.2>	Miserere servi.
<godesc_sax. carm. 1.5.19.3>	Virgines o clarae, vestri per amorem sponsi
<godesc_sax. carm. 1.5.19.4>	Memoramini nunc mei delictis oppressi.
<godesc_sax. carm. 1.5.19.5>	Heu, quid evenit mihi.
<godesc_sax. carm. 1.5.20.1>	O deus, miseri
<godesc_sax. carm. 1.5.20.2>	Miserere servi,
<godesc_sax. carm. 1.5.20.3>	Insuper vos, summi dei confessores almi,
<godesc_sax. carm. 1.5.20.4>	Opem ferte, precor, mihi oratu instanti.
<godesc_sax. carm. 1.5.20.5>	Heu, quid evenit mihi.

<godesc_sax. carm. 1.6.1.1>	Ut quid iubes, pusiole,
<godesc_sax. carm. 1.6.1.2>	Quare mandas, filiole,
<godesc_sax. carm. 1.6.1.3>	Carmen dulce me cantare,
<godesc_sax. carm. 1.6.1.4>	Cum sim longe exul valde
<godesc_sax. carm. 1.6.1.5>	Intra mare?
<godesc_sax. carm. 1.6.1.6>	O cur iubes canere?
<godesc_sax. carm. 1.6.2.1>	Magis mihi, miserule,
<godesc_sax. carm. 1.6.2.2>	Flere libet, puerule,
<godesc_sax. carm. 1.6.2.3>	Plus plorare quam cantare
<godesc_sax. carm. 1.6.2.4>	Carmen tale, iubes quale,
<godesc_sax. carm. 1.6.2.5>	Amor care.
<godesc_sax. carm. 1.6.2.6>	O cur iubes canere?
<godesc_sax. carm. 1.6.3.1>	Mallem scias, pusillule,
<godesc_sax. carm. 1.6.3.2>	Ut velles tu, fratercule,
<godesc_sax. carm. 1.6.3.3>	Pio corde condolere
<godesc_sax. carm. 1.6.3.4>	Mihi atque prona mente
<godesc_sax. carm. 1.6.3.5>	Conlugere.
<godesc_sax. carm. 1.6.3.6>	O cur iubes canere?
<godesc_sax. carm. 1.6.4.1>	Scis, divine tyruncule,
<godesc_sax. carm. 1.6.4.2>	Scis, superne clientule,
<godesc_sax. carm. 1.6.4.3>	Hic diu me exulare
<godesc_sax. carm. 1.6.4.4>	Multa die sive nocte
<godesc_sax. carm. 1.6.4.5>	Tolerare.
<godesc_sax. carm. 1.6.4.6>	O cur iubes canere?
<godesc_sax. carm. 1.6.5.1>	Scis captive plebicule
<godesc_sax. carm. 1.6.5.2>	Israheli cognomine
<godesc_sax. carm. 1.6.5.3>	Praeceptum in Babilone
<godesc_sax. carm. 1.6.5.4>	Decantare extra longe
<godesc_sax. carm. 1.6.5.5>	Fines Iude.
<godesc_sax. carm. 1.6.5.6>	O cur iubes canere?
<godesc_sax. carm. 1.6.6.1>	Non potuerunt utique,
<godesc_sax. carm. 1.6.6.2>	Nec debuerunt itaque
<godesc_sax. carm. 1.6.6.3>	Carmen dulce coram gente
<godesc_sax. carm. 1.6.6.4>	Aliene nostri terre
<godesc_sax. carm. 1.6.6.5>	Resonare.
<godesc_sax. carm. 1.6.6.6>	O cur iubes canere?
<godesc_sax. carm. 1.6.7.1>	Sed quia vis omnimode,
<godesc_sax. carm. 1.6.7.2>	Consodalis egregie,
<godesc_sax. carm. 1.6.7.3>	Canam patri filioque
<godesc_sax. carm. 1.6.7.4>	Simul atque procedente
<godesc_sax. carm. 1.6.7.5>	Ex utroque
<godesc_sax. carm. 1.6.7.6>	Hoc cano ultronee.
<godesc_sax. carm. 1.6.8.1>	Benedictus es, domine,
<godesc_sax. carm. 1.6.8.2>	Pater, nate, paraclite,
<godesc_sax. carm. 1.6.8.3>	Deus trine, deus une,
<godesc_sax. carm. 1.6.8.4>	Deus summe, deus pie,
<godesc_sax. carm. 1.6.8.5>	Deus iuste.
<godesc_sax. carm. 1.6.8.6>	Hoc cano spontanee.
<godesc_sax. carm. 1.6.9.1>	Exul ego diuscule
<godesc_sax. carm. 1.6.9.2>	Hoc in mare sum, domine:
<godesc_sax. carm. 1.6.9.3>	Annos nempe duos fere
<godesc_sax. carm. 1.6.9.4>	Nosti fore, sed iam iamque
<godesc_sax. carm. 1.6.9.5>	Miserere.
<godesc_sax. carm. 1.6.9.6>	Hoc rogo humillime.
<godesc_sax. carm. 1.6.10.1>	Interim cum pusione
<godesc_sax. carm. 1.6.10.2>	Psallam ore, psallam mente
<godesc_sax. carm. 1.6.10.3>	Psallam voce, <psallam corde,>
<godesc_sax. carm. 1.6.10.4>	Psallam die, psallam nocte
<godesc_sax. carm. 1.6.10.5>	Carmen dulce tibi, rex piissime.

<godesc_sax. carm. 1.7.1>	Age, quaeso, perge, Clio,
<godesc_sax. carm. 1.7.2>	Remeando corde fido;
<godesc_sax. carm. 1.7.3>	Propera, celer virago,
<godesc_sax. carm. 1.7.4>	Repeda, sagax propago,
<godesc_sax. carm. 1.7.5>	Cui frater est Apollo.
<godesc_sax. carm. 1.7.6>	Ob id hoc velut volando
<godesc_sax. carm. 1.7.7>	Fer amico ovans Rathramno,
<godesc_sax. carm. 1.7.8>	Domino, patri, magistro,
<godesc_sax. carm. 1.7.9>	Calamo metrum impolito,
<godesc_sax. carm. 1.7.10>	Quod ei libens remitto,
<godesc_sax. carm. 1.7.11>	Celebri viro et corusco,
<godesc_sax. carm. 1.7.12>	Amo quem satis profecto
<godesc_sax. carm. 1.7.13>	Animo pio ac benigno,
<godesc_sax. carm. 1.7.14>	Datur ut mihi maligno
<godesc_sax. carm. 1.7.15>	Ab eo deo, bonum qui
<godesc_sax. carm. 1.7.16>	Dabit omne flagitanti,
<godesc_sax. carm. 1.7.17>	Sine quo nihil fore ulli
<godesc_sax. carm. 1.7.18>	(Liquet ut) valent alumni.
<godesc_sax. carm. 1.7.19>	Igitur, velut petita
<godesc_sax. carm. 1.7.20>	Es, abi, mora nec ulla
<godesc_sax. carm. 1.7.21>	Tenearis ac decora
<godesc_sax. carm. 1.7.22>	Videas sodalis ora.
<godesc_sax. carm. 1.7.23>	Bis enim venis ab illo
<godesc_sax. carm. 1.7.24>	Speciosa iam magistro
<godesc_sax. carm. 1.7.25>	Adimens fel, imprimens mel:
<godesc_sax. carm. 1.7.26>	Reficis <bis> os alumni
<godesc_sax. carm. 1.7.27>	Dape dulci, odore suavi.
<godesc_sax. carm. 1.7.28>	Ubi hunc vides sedentem,
<godesc_sax. carm. 1.7.29>	Alios probe docentem,
<godesc_sax. carm. 1.7.30>	Rogitent deum potentem,
<godesc_sax. carm. 1.7.31>	Det ut his piam quietem,
<godesc_sax. carm. 1.7.32>	Rogo, dic iugem salutem.

<godesc_sax. carm. 1.8.1>	Septeno Augustas decimo praeeunte kalendas.
<godesc_sax. carm. 1.8.2>	Solis equi dulcem efflarunt ubi naribus ignem
<godesc_sax. carm. 1.8.3>	Fluctibus Oceani capita atque iubas madefacti,
<godesc_sax. carm. 1.8.4>	Assuetum ad cursum properantes vertere currum.
<godesc_sax. carm. 1.8.5>	Splendida iam toto cesserunt sidera caelo,
<godesc_sax. carm. 1.8.6>	Pallida germano cessit quoque Cynthia Phoebo,
<godesc_sax. carm. 1.8.7>	Solus iamque citis quadrigam agitabat habenis
<godesc_sax. carm. 1.8.8>	Iamque iubar mundo fundebat amabile quadro
<godesc_sax. carm. 1.8.9>	Iamque nitore novo ac splendore micabat opimo,
<godesc_sax. carm. 1.8.10>	Clara et luce suam reddebat cuique figuram.
<godesc_sax. carm. 1.8.11>	Gaudebat tenebras procul omnis terra fugatas,
<godesc_sax. carm. 1.8.12>	Atque mihi adplaudens veluti praesaga boni mens
<godesc_sax. carm. 1.8.13>	Tripudiabat ovans solito magis atque triumphans,
<godesc_sax. carm. 1.8.14>	Artubus et cunctis hilarandi inerat potior vis:
<godesc_sax. carm. 1.8.15>	Cum mihi gratuito data sunt subito metra dono
<godesc_sax. carm. 1.8.16>	Celsithroni regis de parte relata sodalis
<godesc_sax. carm. 1.8.17>	Dulcia melle magis, trans lumen fulgida solis.
<godesc_sax. carm. 1.8.18>	Quae sitiebat, uti, mea mens, sub sidere Cancri
<godesc_sax. carm. 1.8.19>	Messor amat refici fontis dulcedine puri,
<godesc_sax. carm. 1.8.20>	Tabidus utque fame recreari vult quoque pane,
<godesc_sax. carm. 1.8.21>	Algidus utque focum utque exoptat nudus amictum.
<godesc_sax. carm. 1.8.22>	Exul uti patriam, ceu terram naufragus imam
<godesc_sax. carm. 1.8.23>	Utque situs tenebris cupit almae munera lucis:
<godesc_sax. carm. 1.8.24>	Haud secus egregias mea nunc cupiebat egestas,
<godesc_sax. carm. 1.8.25>	Quas tua nobilitas deprompsit, amice, Camenas,
<godesc_sax. carm. 1.8.26>	Insignes pulchras dulces habilesque venustas,
<godesc_sax. carm. 1.8.27>	Famine perspicuas et vero pignore puras,
<godesc_sax. carm. 1.8.28>	Scematibus validas tropicoque lepore coruscas,
<godesc_sax. carm. 1.8.29>	Simplicitate probas, humili pietate decoras,
<godesc_sax. carm. 1.8.30>	Cum sale conditas, tum pacis amore politas.
<godesc_sax. carm. 1.8.31>	Quas equidem sanctum dictasse reor tibi flatum;
<godesc_sax. carm. 1.8.32>	Immo procul dubio nihil hinc, vir humillime: nato
<godesc_sax. carm. 1.8.33>	Sunt bona cuncta, ab eo ac cupienti dantur egeno.
<godesc_sax. carm. 1.8.34>	Ergo hunc aequalem pariterque pium genitorem,
<godesc_sax. carm. 1.8.35>	Trinum unumque deum, votis efferre per aevum
<godesc_sax. carm. 1.8.36>	Debeo supplicibus, quo sum tibi praeside iunctus.
<godesc_sax. carm. 1.8.37>	Absque meis meritis fecit hoc denique gratis,
<godesc_sax. carm. 1.8.38>	Effuso qui te voluit reparare cruore,
<godesc_sax. carm. 1.8.39>	Ditavit sophiae speciali quin et honore,
<godesc_sax. carm. 1.8.40>	Virtutis variae donavit amando decore.
<godesc_sax. carm. 1.8.41>	Dignus et est vite hinc laudum per saecla favore,
<godesc_sax. carm. 1.8.42>	Si daret efficere id parili sine fine tenore;
<godesc_sax. carm. 1.8.43>	Sincero certo iugiter redamandus amore
<godesc_sax. carm. 1.8.44>	Et casto sancte metuendus ubique timore;
<godesc_sax. carm. 1.8.45>	Competit assidue quem sancto efferre tremore,
<godesc_sax. carm. 1.8.46>	Viscera largiri valeant si nostra quid illi.
<godesc_sax. carm. 1.8.47>	Indigus est nostri qui nil utique emolumenti:
<godesc_sax. carm. 1.8.48>	Non eget obsequii neque servitii atque nec hymni.
<godesc_sax. carm. 1.8.49>	Solus ob id domini potitur cognomine veri.
<godesc_sax. carm. 1.8.50>	Et tamen ipse horum, reliquorum sive bonorum
<godesc_sax. carm. 1.8.51>	Est dator atque auctor, ceu nosti tu, bone doctor.
<godesc_sax. carm. 1.8.52>	Mente humili hunc ideo, si dat, benedicere certo,
<godesc_sax. carm. 1.8.53>	Quod tribuit nobis talem te, pignus amoris
<godesc_sax. carm. 1.8.54>	Qui servare velis et pangere dicta poesis,
<godesc_sax. carm. 1.8.55>	Quae sancto flatu, non vili inflata boatu,
<godesc_sax. carm. 1.8.56>	Dulciloquo affatu, celebri rutiloque relatu
<godesc_sax. carm. 1.8.57>	Demulcet mentem modulaminis huius egentem
<godesc_sax. carm. 1.8.58>	Et solatur eam variis languoribus aegram;
<godesc_sax. carm. 1.8.59>	Diversisque malis diversa poemata psallis.
<godesc_sax. carm. 1.8.60>	Sic cytharista etenim studuit celeberrimus olim
<godesc_sax. carm. 1.8.61>	Cor sedare hominis fidibus psallendo canoris,
<godesc_sax. carm. 1.8.62>	Nimirum hominis iam regni honore carentis,
<godesc_sax. carm. 1.8.63>	Quem draco crudelis vexabat et improbus anguis,
<godesc_sax. carm. 1.8.64>	Et vere merito, dominum quia liquerat ultro
<godesc_sax. carm. 1.8.65>	Elatus fastu nimio feritatis et astu.
<godesc_sax. carm. 1.8.66>	Huic te psalmistae, huic, inquam, similem cytharistae
<godesc_sax. carm. 1.8.67>	Dixerim, amice sacer, generose poeta, frequenter
<godesc_sax. carm. 1.8.68>	Qui modulando tui levigas grave pectus alumni.
<godesc_sax. carm. 1.8.69>	Atque utinam prosa tam dulcia, tam speciosa,
<godesc_sax. carm. 1.8.70>	Tam praefulgida et tam suavia tamque decora,
<godesc_sax. carm. 1.8.71>	Tam pia, tam placida atque, quod est plus, tam mihi vera
<godesc_sax. carm. 1.8.72>	Psallere magnifici pietas voluisset amici!
<godesc_sax. carm. 1.8.73>	Hic tamen id parco inde, alibi quod reddere spero
<godesc_sax. carm. 1.8.74>	Scripta favente deo, licet id cito, ut opto, nequibo
<godesc_sax. carm. 1.8.75>	Multas ob causas, quarum primam esse venustas
<godesc_sax. carm. 1.8.76>	Hanc volo vestra sciat, quia vix vacat hora, residat
<godesc_sax. carm. 1.8.77>	Qua mea rusticitas, ut saltim hinc fingere ternas
<godesc_sax. carm. 1.8.78>	Litterulas liceat, quoniam imperium patris instat
<godesc_sax. carm. 1.8.79>	Ad patrandum aliquid, cum hoc, tunc protinus illud.
<godesc_sax. carm. 1.8.80>	Istud ob id nequeo: sed et haec veraciter addo
<godesc_sax. carm. 1.8.81>	Quod nimium metuo tibi respondere, quod imo
<godesc_sax. carm. 1.8.82>	In sensu teneo, quia torpeo pectore bruto
<godesc_sax. carm. 1.8.83>	Inscitiae plenus multoque errore volutus,
<godesc_sax. carm. 1.8.84>	Sermone incultus, metri quoque iure solutus,
<godesc_sax. carm. 1.8.85>	Quamlibet hoc modico usus sim sub tempore pauco
<godesc_sax. carm. 1.8.86>	Namque magisterio vix uno subditus anno;
<godesc_sax. carm. 1.8.87>	Nec didici deinceps, dubiis ambagibus anceps,
<godesc_sax. carm. 1.8.88>	Stultorum princeps, abrupta per omnia praeceps.
<godesc_sax. carm. 1.8.89>	Nemo fuit mihi dux: ideo minime patuit lux
<godesc_sax. carm. 1.8.90>	Septo peccatis, quantum pietas nisi gratis
<godesc_sax. carm. 1.8.91>	Caelestis tribuit, cui virtus gloria laus sit.
<godesc_sax. carm. 1.8.92>	Raro hoc per me fit: per te peto crebrius ut sit.
<godesc_sax. carm. 1.8.93>	Proinde scientiolae scintillula cum mihi inesse
<godesc_sax. carm. 1.8.94>	Vix queat, extimeo hinc quid amico frendere summo,
<godesc_sax. carm. 1.8.95>	Sensibus arguto, lingua vehementer acuto,
<godesc_sax. carm. 1.8.96>	Quippe exercitio qui nocte dieque sub isto
<godesc_sax. carm. 1.8.97>	Versatus dudum evasisti culmen ad ipsum.
<godesc_sax. carm. 1.8.98>	Hoc equidem attendens, appendens atque revolvens,
<godesc_sax. carm. 1.8.99>	Virtutem inflantem postponens, aedificantem
<godesc_sax. carm. 1.8.100>	Gaudens praeferre institui hactenus inde silere,
<godesc_sax. carm. 1.8.101>	Donec ope domini hinc valeam quid certum adipisci,
<godesc_sax. carm. 1.8.102>	Aures magnanimis quod demulcere sodalis
<godesc_sax. carm. 1.8.103>	Corque iuvare queat, ne squalor in ilia serpat
<godesc_sax. carm. 1.8.104>	Et denuo offendam, si frivola forte refundam.
<godesc_sax. carm. 1.8.105>	Quod fieri ut possit, mea mens <h>aut impigra poscit
<godesc_sax. carm. 1.8.106>	Suppliciterque rogat, pietas ut idem tua poscat.
<godesc_sax. carm. 1.8.107>	Denique sunt multi domino donante magistri
<godesc_sax. carm. 1.8.108>	Hac regione siti ingenio locuplete beati,
<godesc_sax. carm. 1.8.109>	Unde palatina plerique morantur in aula:
<godesc_sax. carm. 1.8.110>	Ad hos atque alios per barbara regna locatos
<godesc_sax. carm. 1.8.111>	Cernua his avidus porrexi scripta diebus
<godesc_sax. carm. 1.8.112>	Orans magnopere, dignentur ut ocius inde
<godesc_sax. carm. 1.8.113>	Respondere mihi, ceu scis, vehementer egenti.
<godesc_sax. carm. 1.8.114>	Estque Augustini his sententia missa beati,
<godesc_sax. carm. 1.8.115>	Quam liquido exponi auctori quadrando poposci.
<godesc_sax. carm. 1.8.116>	Nempe tribus horum studui proprium indere sensum,
<godesc_sax. carm. 1.8.117>	Matcaudo, Ione atque Lupo, rutilantibus ore,
<godesc_sax. carm. 1.8.118>	Poscens obnixe, satagant ut vera referre.
<godesc_sax. carm. 1.8.119>	Proposita est reliquis tantummodo quaestio cunctis.
<godesc_sax. carm. 1.8.120>	Obposui sane, obicitur quod parte ab utraque;
<godesc_sax. carm. 1.8.121>	Nemo sed excepto quid adhuc mihi reddidit uno;
<godesc_sax. carm. 1.8.122>	Qui cum sit cautus simul et catus, est moderatus
<godesc_sax. carm. 1.8.123>	Sic iam terna sui librans responsa labelli,
<godesc_sax. carm. 1.8.124>	Ut dempto neutri pleno discrimine parti
<godesc_sax. carm. 1.8.125>	Congruat; unde tibi recitanda haec utraque duxi,
<godesc_sax. carm. 1.8.126>	Respondere alii properant dum mente sagaci,
<godesc_sax. carm. 1.8.127>	Quo magis his mihi quam reputes karissime quicquam,
<godesc_sax. carm. 1.8.128>	Si videas aliquid, concordans quod tibi non sit.
<godesc_sax. carm. 1.8.129>	At licet usque, rogo, mecum duo perpete voto,
<godesc_sax. carm. 1.8.130>	Pectore quin toto supplex orare memento,
<godesc_sax. carm. 1.8.131>	Donetur habilis quo sermo videlicet illis
<godesc_sax. carm. 1.8.132>	Cumque vigore salis pia nobis pignora pacis.
<godesc_sax. carm. 1.8.133>	Gaudeo praeterea, nimium venerande poeta,
<godesc_sax. carm. 1.8.134>	Sublimis cum sis, humili quod honore nitescis,
<godesc_sax. carm. 1.8.135>	Cumque polum subeas, quod humi te repere signas.
<godesc_sax. carm. 1.8.136>	Nam placet istud ei, ut nosti, vir splendide, regi,
<godesc_sax. carm. 1.8.137>	Qui fore praehumilis pro te est dignatus in imis
<godesc_sax. carm. 1.8.138>	Mortis ad usque genus, quod erat super omnia peius.
<godesc_sax. carm. 1.8.139>	Hoc velut ore facis, si corde patrare studebis,
<godesc_sax. carm. 1.8.140>	Cunctarum vere virtutum stabis in arce.
<godesc_sax. carm. 1.8.141>	Nam facile est homini miserum se voce fateri,
<godesc_sax. carm. 1.8.142>	Ceu simulator agit; sed corde tenere, quod infit,
<godesc_sax. carm. 1.8.143>	Pauperis est animo in supero regnantis Olympo.
<godesc_sax. carm. 1.8.144>	Illud enim reprobi faciunt persaepe gemendi;
<godesc_sax. carm. 1.8.145>	Hoc autem electi nimirum ab origine mundi:
<godesc_sax. carm. 1.8.146>	Idcirco haud meritis, veri sed munere patris
<godesc_sax. carm. 1.8.147>	Felices, frater, felices, celse magister,
<godesc_sax. carm. 1.8.148>	Quos pater in Christo delegit more benigno,
<godesc_sax. carm. 1.8.149>	Quorum nemo perit, quos sanguinis unda redemit
<godesc_sax. carm. 1.8.150>	Agni caelestis, qui vitam contulit illis;
<godesc_sax. carm. 1.8.151>	Felix, agnorum fuerit qui extremus eorum!
<godesc_sax. carm. 1.8.152>	Nec leo nec praedo, lupus ac draco, latro nec ambro
<godesc_sax. carm. 1.8.153>	Hinc rapient quenquam vel vi vel fraudibus unquam.
<godesc_sax. carm. 1.8.154>	Omne quidem, quod ei tribuit pater, advenit illi.