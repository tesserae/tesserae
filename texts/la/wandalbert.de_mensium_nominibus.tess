<wandalb. mens. 1>	Nominibus mensum quae sit rationis origo,
<wandalb. mens. 2>	Annum bis seno volvunt qui sidere magnum,
<wandalb. mens. 3>	Quae inlustrent pariter duodenas signa Kalendas,
<wandalb. mens. 4>	Quid connexa ferat mensum discretio terris,
<wandalb. mens. 5>	Quos usus generet cultus, quos formet habendi:
<wandalb. mens. 6>	Servato breviter referemus in ordine, lector.
<wandalb. mens. 7>	Quem primum mensem servari Iulius anni
<wandalb. mens. 8>	Decrevit, Iani effertur cognomine regis
<wandalb. mens. 9>	Saturni gentem Latio qui rexit et urbem
<wandalb. mens. 10>	Laurentum sceptris populoque et legibus auxit.
<wandalb. mens. 11>	Huic gemino praesunt Capricorni sidera monstro,
<wandalb. mens. 12>	Bis duodena uno pariter splendentia signo.
<wandalb. mens. 13>	Tum tempus campis lepores lustrare nivosis,
<wandalb. mens. 14>	Artibus et variis pictas captare volucres,
<wandalb. mens. 15>	Per campos volitant, colles quae et flumina circum.
<wandalb. mens. 16>	Tum capus accipiterque placet, curisque solutis
<wandalb. mens. 17>	Per brumam genio vacat indulgere, domique
<wandalb. mens. 18>	Diversos usus veri proferre futuro.
<wandalb. mens. 19>	Nam neque tum cervos cervasve agitare fugaces
<wandalb. mens. 20>	Nec spumantis apri lato configere ferro
<wandalb. mens. 21>	Armos ex usu est: Borea cohibentur et artus
<wandalb. mens. 22>	Exesos macies stringit tenuatque ferarum,
<wandalb. mens. 23>	Semina nec cultis facile est committere terris.
<wandalb. mens. 24>	Urit cuncta gelu et glacies riget horrida campis;
<wandalb. mens. 25>	Robora tum silvis prodest et fissile lignum
<wandalb. mens. 26>	Caedere, tum domibus classique aptare secures.
<wandalb. mens. 27>	Anni quo numerum regnans Pompilius auxit,
<wandalb. mens. 28>	Quo sacra dira urbem solitum lustrare togatam,
<wandalb. mens. 29>	Inferni Februi retinemus nomine dictum;
<wandalb. mens. 30>	Bis sex hunc stellis astrum praesignat Aquari;
<wandalb. mens. 31>	Quam tamen australi caelo demittere nimbis
<wandalb. mens. 32>	Cernitur, haec fulget tricenis ignibus unda.
<wandalb. mens. 33>	Hunc hiemis verisque tenent confinia mensem,
<wandalb. mens. 34>	Frigore nuncque riget, nunc aere mulcet amico.
<wandalb. mens. 35>	Tum tempus tractis terram proscindere aratris,
<wandalb. mens. 36>	Semina et hinc sulcis prodest mandare secundis.
<wandalb. mens. 37>	Hordea tum campis serimus peregrina per agros.
<wandalb. mens. 38>	Postquam candet avis pietatis nomine praestans,
<wandalb. mens. 39>	Vitibus hinc cultum mos est adhibere putandis,
<wandalb. mens. 40>	Sarmentisque novas gemmas proferre recisis,
<wandalb. mens. 41>	Incipiunt salices nodis canescere glaucis
<wandalb. mens. 42>	Cum primum et coryli nucibus frondere futuris.
<wandalb. mens. 43>	Tunc canibus cervas spiculisque agitare repertas
<wandalb. mens. 44>	Ac valido aprorum praefigere corpora ferro,
<wandalb. mens. 45>	Informesque cavis ursos lustrare sub antris
<wandalb. mens. 46>	Venantum de more placet; tunc piscibus altas
<wandalb. mens. 47>	Praestruere aggeribus piscoso in flumine saepes.
<wandalb. mens. 48>	Martius, exortum statuit cui Romulus anni,
<wandalb. mens. 49>	Marte tenet ductum bellorum principe nomen.
<wandalb. mens. 50>	Quem auctorem generis Remo cum fratre Quirinus
<wandalb. mens. 51>	Credidit esse sui, duplicis cui sidera Piscis
<wandalb. mens. 52>	Praesunt, tricenis senisque micantia flammis.
<wandalb. mens. 53>	Hunc mensem iucunda fovent exordia veris,
<wandalb. mens. 54>	Qui mare, qui terras specie tranquillat amoena.
<wandalb. mens. 55>	Aestus oceani hoc primum consurgere magnos
<wandalb. mens. 56>	Navibus et pelagi diffundier aequora pictis
<wandalb. mens. 57>	Cernimus atque novos conscendere flumina pisces.
<wandalb. mens. 58>	Garrula per sudum volitans cum stridet hirundo,
<wandalb. mens. 59>	Aeriasque grues campis residere satisque
<wandalb. mens. 60>	Anseris invisum decedere cernimus agmen.
<wandalb. mens. 61>	Saepibus hinc ortos primum munire novandos
<wandalb. mens. 62>	Immundoque fimo et rastris componere tempus.
<wandalb. mens. 63>	Diversa et propriis committere semina sulcis.
<wandalb. mens. 64>	Tum cervas, capreas, lepores lustrare voluptas
<wandalb. mens. 65>	Imperat; hinc apibus sedes statione parandae,
<wandalb. mens. 66>	Vere suo cum iam stabulis exire reclusis
<wandalb. mens. 67>	Invitat stimulans prolis mellisque cupido.
<wandalb. mens. 68>	Deque locis steriles primis tum ferre radices
<wandalb. mens. 69>	Arborum et ignotis scrobibus deponere suetum,
<wandalb. mens. 70>	Plantas quin etiam fecunda ex arbore lectas
<wandalb. mens. 71>	Arboris alterius natus de germine cortex
<wandalb. mens. 72>	Accipit inque sinu ferro patefactus ad unguem
<wandalb. mens. 73>	Continet: hoc laeti surgunt de semine fructus.
<wandalb. mens. 74>	Quem Veneri sacrum et proprium dixere priores
<wandalb. mens. 75>	Mensem, hoc quod vigeat demulcens cuncta voluptas,
<wandalb. mens. 76>	Nomine de Graio ductum vocitamus Aprilem,
<wandalb. mens. 77>	Vel mage quod terras brumali frigore clausas
<wandalb. mens. 78>	In varios aperit faetus cogitque fovendo,
<wandalb. mens. 79>	Romano tantum excellet sermone vocatus.
<wandalb. mens. 80>	Stellis huic Aries ternis denisque coruscat,
<wandalb. mens. 81>	Signorum obliquo qui finget in ordine primus,
<wandalb. mens. 82>	Huic laetos crines iucundaque tempora Phoebus
<wandalb. mens. 83>	Floribus ac viridi primum de fronde venustat.
<wandalb. mens. 84>	Hoc nam cuncta suos erumpunt germina partus,
<wandalb. mens. 85>	Hoc campi silvaeque et prata recentia mense
<wandalb. mens. 86>	Gramine, fronde satis variis vernantque frutectis
<wandalb. mens. 87>	Ad pastumque greges mittunt praesepia cunctos.
<wandalb. mens. 88>	Tum Philomela suos exercitat impigra cantus,
<wandalb. mens. 89>	Arguta et tectis nidum suspendit hirundo,
<wandalb. mens. 90>	Tum sturni, merulae, turdi silvisque volucres
<wandalb. mens. 91>	Suetae multisono permulcent aera cantu,
<wandalb. mens. 92>	Turtur cum gemitu pariter raucaeque palumbes
<wandalb. mens. 93>	Rurali oblectant fessos studio atque labore.
<wandalb. mens. 94>	Venandi hoc eadem est Martis quae mense voluptas.
<wandalb. mens. 95>	Interea agricolae insistunt frugesque futuras
<wandalb. mens. 96>	Saepibus aut fossis properant munire cavatis,
<wandalb. mens. 97>	Prata vel emissis celerant potare fluentis,
<wandalb. mens. 98>	Vitibus aut vallos addunt furcasque bicornes
<wandalb. mens. 99>	Corticibusque ligant, ventos ut temnere flantes
<wandalb. mens. 100>	Pendentes facile et possint portare racemos,
<wandalb. mens. 101>	Gratam neu speciem vineta iacentia turpent,
<wandalb. mens. 102>	Aut validum indigno mutent perdantque saporem.
<wandalb. mens. 103>	Mercurii matrem falso delusa priorum
<wandalb. mens. 104>	Aetas quam coluit, Maium cognomine Maia
<wandalb. mens. 105>	Insignit vel maiorum de nomine patrum
<wandalb. mens. 106>	Dicti pars populi, quae dignior urbe togata
<wandalb. mens. 107>	Extitit. Huic Taurus ter quino sidere fulgens
<wandalb. mens. 108>	Auricomum praefert aestiva lampade Phoebum,
<wandalb. mens. 109>	Inflexoque genus scandentis in aethera Tauri
<wandalb. mens. 110>	Frontem Maiades septenis ignibus aurant.
<wandalb. mens. 111>	Hic veris claudens aestivos incipit orbes
<wandalb. mens. 112>	Tellurisque novas fruges mortalibus aegris
<wandalb. mens. 113>	Ostendens, calathis primus sua pocula miscet,
<wandalb. mens. 114>	Fragaque de modicis praedulcia colligit herbis,
<wandalb. mens. 115>	In spicas cum iam viridantia semina surgunt
<wandalb. mens. 116>	Auritosque tegunt lepores lactentia farra.
<wandalb. mens. 117>	Hoc herbis durum prodest mollire lieum
<wandalb. mens. 118>	Praesumptisque novercarum vitare venena
<wandalb. mens. 119>	Potibus, in variam quos gignunt arva medellam,
<wandalb. mens. 120>	Quin et mutato serpentes aere morbos
<wandalb. mens. 121>	Tum medica ex usu facile est depellere cura.
<wandalb. mens. 122>	Hoc etiam mense autumno quae rite serantur
<wandalb. mens. 123>	Agricolae ductis invertunt terga iuvencis.
<wandalb. mens. 124>	Hoc, quibus armentis amor est et cultus habendi,
<wandalb. mens. 125>	Faetando pecori lectum de more maritum
<wandalb. mens. 126>	Emittunt, gentem dominis qui servet equinam.
<wandalb. mens. 127>	Hoc quoque delectum castris acieque probare
<wandalb. mens. 128>	Tyronem vetus instituit doctrina, simulque
<wandalb. mens. 129>	Turmis et legione hostis premere arma superbi,
<wandalb. mens. 130>	Seu classem instructam ventis aptare secundis.
<wandalb. mens. 131>	Tumque favis aestu croceis emissa iuventus
<wandalb. mens. 132>	Aere sub nudo ludit, stabulisque relictis
<wandalb. mens. 133>	Ignotas quaerunt vagabunda examina sedes.
<wandalb. mens. 134>	Alis saepe etiam bellum stimulisque lacessunt
<wandalb. mens. 135>	In pulchramque ruunt animoso pectore mortem.
<wandalb. mens. 136>	A Iano sextum statuit quem Iulius anni
<wandalb. mens. 137>	Mensem, Iunonis retinemus nomine dictum,
<wandalb. mens. 138>	Aut populus iunior patribus de more secundus
<wandalb. mens. 139>	Hoc mensi imposuit servato ex ordine nomen.
<wandalb. mens. 140>	Huic Gemini aequata praesignant lampade Phoebum,
<wandalb. mens. 141>	Sidere ter quino celsus quos signifer aurat.
<wandalb. mens. 142>	Solstitio hic reliquos superat longisque diebus
<wandalb. mens. 143>	Menses, ad summos caeli qui pervenit orbes.
<wandalb. mens. 144>	Torrida et hoc aestas segetes fovet, arvaque primum
<wandalb. mens. 145>	Fluminis in speciem culmis undare refertis
<wandalb. mens. 146>	Efficit, hoc hortos etiam sua cura revisit
<wandalb. mens. 147>	Atque holerum iam tunc prodest transponere plantas,
<wandalb. mens. 148>	Dum tenerae in fructum possunt adolescere pinguem.
<wandalb. mens. 149>	Mox violas atque inde rosas et lilia tempus
<wandalb. mens. 150>	Carpere, et in calathis yachinti iungere florem.
<wandalb. mens. 151>	Hinc mos lactuca caenas componere dulces
<wandalb. mens. 152>	Suavibus atque herbis validos relevare sapores.
<wandalb. mens. 153>	Allia, caepe suis tunc sunt gratissima sucis,
<wandalb. mens. 154>	Tum quoque menta placet, tumque est satureia salubris,
<wandalb. mens. 155>	Cum necdum validas concrevit sucus in herbas.
<wandalb. mens. 156>	Tunc et dulcis aquae salientem quaerere venam
<wandalb. mens. 157>	Ieiunis placet atque haustu vitare calores.
<wandalb. mens. 158>	Hinc etiam cerasa arboribus decerpere tempus:
<wandalb. mens. 159>	Puniceis cerasis succedunt cerea pruna,
<wandalb. mens. 160>	Moxque piris primis adduntur mitia mala,
<wandalb. mens. 161>	Postquam desecto viduantur prata virore,
<wandalb. mens. 162>	Agricolae et clauso contemnunt frigora foeno.
<wandalb. mens. 163>	Glandifera hinc florem per silvas induit arbos.
<wandalb. mens. 164>	Ipsae et vicino vites iam flore tumescunt.
<wandalb. mens. 165>	Martis origo, sibi quintum quem signat in anno
<wandalb. mens. 166>	Quintilemque suos iussit vocitare Quirinus,
<wandalb. mens. 167>	Septimus a Iano medium nunc obtinet annum
<wandalb. mens. 168>	Iulius, a magnoque excellet Caesare dictus,
<wandalb. mens. 169>	Solstitio ardentis Cancri cui sidera fulgent
<wandalb. mens. 170>	Quattuor et denis pariter radiantia flammis.
<wandalb. mens. 171>	Hunc paribus spatiis centri demissa per axem
<wandalb. mens. 172>	Consotiat sexto solis lux aurea mensi.
<wandalb. mens. 173>	Faecundae hoc segetes culmis flavescere summis
<wandalb. mens. 174>	Incipiunt et spem messis matura referre
<wandalb. mens. 175>	Hordea sub primis autumni iacta pruinis.
<wandalb. mens. 176>	Hoc quoque, quandoquidem iustis fovet ignibus arva
<wandalb. mens. 177>	Phoebus, triticeam praebent bona flamina messem.
<wandalb. mens. 178>	Hinc etiam lini segetem manus apta requirit:
<wandalb. mens. 179>	Nam sata quae fuerit Martis sub mense, refertis
<wandalb. mens. 180>	Folliculis reddit maturam Iulius, at quae
<wandalb. mens. 181>	Per mensem Veneris sulcis est credita raris
<wandalb. mens. 182>	Augusto messem campo dabit ipsa perusto.
<wandalb. mens. 183>	Hoc quoque mense piris mensas ornare secundas,
<wandalb. mens. 184>	Praedulcique licet decerpere persica gustu
<wandalb. mens. 185>	Parva, per aestivos primum matura calores
<wandalb. mens. 186>	Quae existunt, reliqua autumno nam cedere certum est.
<wandalb. mens. 187>	Farre etiam primo imbutas libare per aras
<wandalb. mens. 188>	Tum vacat, ac laetos anni deposcere fructus,
<wandalb. mens. 189>	Cum necdum plenam fundunt sua tempora messem;
<wandalb. mens. 190>	Frugibus et caeli facies oranda sereni est.
<wandalb. mens. 191>	Venantum hinc studio pingues agitare repertum
<wandalb. mens. 192>	Cervos, hinc canibus silvis lustrare sub altis
<wandalb. mens. 193>	Corpora, tunc maciem primum vitantia longam,
<wandalb. mens. 194>	Quam Venus et sterili pepererunt frigora pastu,
<wandalb. mens. 195>	Flore novo certos postquam vineta racemos
<wandalb. mens. 196>	Gignunt, haec mensem hunc potior nam gratia comit.
<wandalb. mens. 197>	Sextum quem numero et Sextilem Romulus auctor
<wandalb. mens. 198>	Nomine decrevit, Caesar post Iulius anni
<wandalb. mens. 199>	Censuit octavum, Augusti cognomine Roma
<wandalb. mens. 200>	Mutans Octaviano insignem principe dixit.
<wandalb. mens. 201>	Aequali hic spatio Maio cum mense rotatur
<wandalb. mens. 202>	Devexumque tibi moderans, autumne, remittit
<wandalb. mens. 203>	Antehac flammigeram volventem lampada solem,
<wandalb. mens. 204>	Denis octonisque micant cui signa Leonis
<wandalb. mens. 205>	Ignibus, aestivos fundunt quae extrema tepores;
<wandalb. mens. 206>	Ac Cererem flavam maturas stringere aristas
<wandalb. mens. 207>	Cogunt, agricola ad messem cum cingitur omnis
<wandalb. mens. 208>	Cunctaque sudantes producunt arva colonos.
<wandalb. mens. 209>	Hoc tamen inmensos aether licet aureus ignes
<wandalb. mens. 210>	Interdum generet, valido caelumque tremescat
<wandalb. mens. 211>	Murmure et effusi convellant aera nimbi:
<wandalb. mens. 212>	Aestatem autumni componunt tempora laeti.
<wandalb. mens. 213>	Unde viris summo et celeri curanda labore est
<wandalb. mens. 214>	Messis, et in segetem cuncta exercenda iuventus
<wandalb. mens. 215>	Maturas imber subitus ne prendere fruges
<wandalb. mens. 216>	Possit et incautum deludat terra laborem.
<wandalb. mens. 217>	Nec farris solum stimulat tunc cura metendi
<wandalb. mens. 218>	Agricolas studium, parilem sed cuncta reposcunt
<wandalb. mens. 219>	Arva simul, vario dudum quae semine culta
<wandalb. mens. 220>	Post variam tribuunt diverso tempore messem.
<wandalb. mens. 221>	Hic linum campus, laetum gerit ille legumen,
<wandalb. mens. 222>	Huc invitat avena, vocant huc hordea falcem,
<wandalb. mens. 223>	Nec tenuis vitiae faetus lentisve minutae
<wandalb. mens. 224>	Temnitur, inque suos rediguntur singula acervos.
<wandalb. mens. 225>	Hunc quoque per mensem maturos carpere ramis
<wandalb. mens. 226>	Fructus atque epulis fas est superaddere sumptis,
<wandalb. mens. 227>	Ac dulci ficu prunisque pirisque volemis,
<wandalb. mens. 228>	Pluribus et nucleis gratos miscere sapores;
<wandalb. mens. 229>	Sacrandosque aris modicos de vite racemos
<wandalb. mens. 230>	Sumere et autumni foecundum poscere Bachum,
<wandalb. mens. 231>	Mellita atque epulis gustare absinthia sumptis
<wandalb. mens. 232>	Dulcibus atque favis latices iuvat addere puros.
<wandalb. mens. 233>	Nonum nunc anni censemus in ordine mensem,
<wandalb. mens. 234>	Septimus a Marte primo statuente Quirino
<wandalb. mens. 235>	Qui fuit, antiquo numerum de nomine priscum
<wandalb. mens. 236>	Nunc quoque et autumni pluvias cum tempore signans.
<wandalb. mens. 237>	Virgo cui denis simul octonisque coruscans
<wandalb. mens. 238>	Stellis, flectentem praefert iam lumina Phoebum.
<wandalb. mens. 239>	Hoc mense, Augusto superat qui forte, laborem
<wandalb. mens. 240>	Agricolae messis clausis quoque frugibus implent.
<wandalb. mens. 241>	Hoc quoque vinetis custodes ponere tempus,
<wandalb. mens. 242>	Qui accessu fures valeant prohibere vagantes
<wandalb. mens. 243>	Ac laqueo et nodis vulpes prensare dolosas.
<wandalb. mens. 244>	Tum funda horrisono et crepitu terrere volucres,
<wandalb. mens. 245>	Sollicitat quarum variam vindemia pestem,
<wandalb. mens. 246>	Praedulces celso redolent dum colle racemi,
<wandalb. mens. 247>	Dumque legens carpit maturas vinitor uvas,
<wandalb. mens. 248>	Donec spumanti sudet vindemia musto
<wandalb. mens. 249>	Ac plenum fundat praelo torquente lieum.
<wandalb. mens. 250>	Quamvis saepe per imbriferos tepefacta calores
<wandalb. mens. 251>	Luce sub aequanda messuram vinea falcem
<wandalb. mens. 252>	Quaerat et abiecto nudet sua crura coturno
<wandalb. mens. 253>	Vinitor, adgestas pedibus qui conterat uvas.
<wandalb. mens. 254>	Servanda hinc etiam brumae sub frigore poma
<wandalb. mens. 255>	Carpere et apricis mos est componere tectis.
<wandalb. mens. 256>	Hinc quoque farra suis prodest committere sulcis
<wandalb. mens. 257>	Pinguibus atque arvis fruges mandare futuras.
<wandalb. mens. 258>	Hinc cervos Venerem pingui fervore petentes
<wandalb. mens. 259>	Per nemora et densas spiculis configere silvas.
<wandalb. mens. 260>	Cum canibus noto delapsa est aura favore,
<wandalb. mens. 261>	Venandi Francos docuit studiosa voluptas.
<wandalb. mens. 262>	Hunc mensem iam tunc Libra moderante ruentem
<wandalb. mens. 263>	Aequato spatio iunguntur noxque diesque,
<wandalb. mens. 264>	Cursibus hincque diem superat nox horrida longis,
<wandalb. mens. 265>	Vernali sub sole pari coniuncta recursu,
<wandalb. mens. 266>	Lux iterum donec tenebris potiora tenere
<wandalb. mens. 267>	Incipiat spatia et fugientem deprimat umbram.
<wandalb. mens. 268>	Anni nunc decimum Octimbrem rotat orbita mensem,
<wandalb. mens. 269>	Octavum vetus instituit quem spera vocari.
<wandalb. mens. 270>	Is quoque de numero priscum retinere vocamen
<wandalb. mens. 271>	Noscitur atque imbres pariter signare frequentes.
<wandalb. mens. 272>	Libra cui pariles caelo cum fecerit horas,
<wandalb. mens. 273>	Umentem volvit breviori tramite Phoebum.
<wandalb. mens. 274>	Quattuor extendit retrahens quam brachia flammis
<wandalb. mens. 275>	Scorpius ardentem iuxta Erigonenque reliquit.
<wandalb. mens. 276>	Hunc mensem plenis supplet vindemia labris,
<wandalb. mens. 277>	Omnibus atque arvis, mitis quae pampinus ornat.
<wandalb. mens. 278>	Undique conductis fervent vineta colonis.
<wandalb. mens. 279>	Hi ferro mites caedunt de palmite fructus,
<wandalb. mens. 280>	Congestos humeris hi gaudent ferret racemos,
<wandalb. mens. 281>	Longius hi ductis exportant vitea plaustris
<wandalb. mens. 282>	Munera, at hi validis praelum torquere lacertis
<wandalb. mens. 283>	Instant ac dulci distendunt robora musto;
<wandalb. mens. 284>	Hi quoque vel veteres instaurant undique cupas,
<wandalb. mens. 285>	Sufficiuntve novas solido de robore, cunctum
<wandalb. mens. 286>	Provida quis anni claudant cellaria vinum.
<wandalb. mens. 287>	Idem amor accendit cunctos, eademque per omnes
<wandalb. mens. 288>	It cura et requiem fessis vix ipsa referre
<wandalb. mens. 289>	Nox valet exercetque omnes labor unus habendi.
<wandalb. mens. 290>	Tunc etiam lento mustum congesta vapore
<wandalb. mens. 291>	Flamma coquit spumasque undanti effundit aeno.
<wandalb. mens. 292>	Claraque praedulcem servant sic vina saporem
<wandalb. mens. 293>	Ieiunis demum facilem praebentque medelam.
<wandalb. mens. 294>	Tunc quoque contritum mola vertente synapi
<wandalb. mens. 295>	Prodest uvarum primo miscere liquori,
<wandalb. mens. 296>	Hinc epulas grati relevent ut deinde sapores.
<wandalb. mens. 297>	Hoc et mense sues lucis inducere tempus,
<wandalb. mens. 298>	Maturo hibernum frangant ut tempore glandem.
<wandalb. mens. 299>	Undecimus magno nunc volvitur orbe November,
<wandalb. mens. 300>	Anno quem nonum antiquo dixere parentes,
<wandalb. mens. 301>	Ex numero atque imbri primum nomenque retentat.
<wandalb. mens. 302>	Scorpius huic denis pariter micat atque novenis
<wandalb. mens. 303>	Stellis, sed flammae nunc Libram quattuor implent,
<wandalb. mens. 304>	Astrorum cultrix Chelas quas repperit aetas,
<wandalb. mens. 305>	Ter quinoque ardet nunc tantum Scorpius igne.
<wandalb. mens. 306>	Hoc mense autumnus hiemi decedere durae
<wandalb. mens. 307>	Incipit et gelidis conflantur frigora ventis,
<wandalb. mens. 308>	Aere sed dubio diversam terra figuram
<wandalb. mens. 309>	Concipit, in pluvias Zephiro nunc flante soluta,
<wandalb. mens. 310>	Nunc Borea in rigidam speciem concreta furente.
<wandalb. mens. 311>	Hinc, cum forte datis licet exercere sub auris
<wandalb. mens. 312>	Terram, proscissis committere semina campis
<wandalb. mens. 313>	Prodest, autumno superant quae forte peracto,
<wandalb. mens. 314>	Porcorumque greges silvis consuescere faetis,
<wandalb. mens. 315>	Dum pinguem vento tribuit quassante ruinam
<wandalb. mens. 316>	Quercus dumque nemus glandis vestitur honore.
<wandalb. mens. 317>	Tunc et apros silvis cura est quam maxima duros
<wandalb. mens. 318>	Quaerere et ex luco canibus producere nigro,
<wandalb. mens. 319>	Dum validos crebris praedurant ictibus armos,
<wandalb. mens. 320>	Antiquaque fricant solidandas arbore costas
<wandalb. mens. 321>	Caeci nec lato metuunt venabula ferro.
<wandalb. mens. 322>	Quod superest curas genialis bruma resolvens,
<wandalb. mens. 323>	Dulcibus ad requiem illecebris vocat, horrida postquam
<wandalb. mens. 324>	Ruralem cohibent ventorum flabra laborem.
<wandalb. mens. 325>	Tum dulces ludi tumque est gratissimus ignis,
<wandalb. mens. 326>	Atque novo oblectat somnum invitare lieo.
<wandalb. mens. 327>	Extremum bis sena regit nunc linea mensem,
<wandalb. mens. 328>	Quem decimum auctore scripsit nova Roma Quirino,
<wandalb. mens. 329>	Nomine qui numerum et nimbos designat eodem,
<wandalb. mens. 330>	Nunc etiam Martis dictus de mense December,
<wandalb. mens. 331>	Arcitenens Phoebum angustis cui cursibus effert
<wandalb. mens. 332>	Ternis ac denis praefulgens ignibus una.
<wandalb. mens. 333>	Hoc mense australem caeli demissus in axem
<wandalb. mens. 334>	Exiguoque orbem perlustrans tramite nostrum
<wandalb. mens. 335>	Sol iterum ad Boream convertit lumina celsum.
<wandalb. mens. 336>	Hoc etiam hiberno terras urente rigore
<wandalb. mens. 337>	Maxima nox modicae causantes munera lucis
<wandalb. mens. 338>	Agricolas fovet, oblitos tandemque laboris
<wandalb. mens. 339>	Ingratosque sibi blandus sopor inrigat artus.
<wandalb. mens. 340>	Nec tamen imbrifero desunt sua munera mensi,
<wandalb. mens. 341>	Nec gelidis cogit penitus cessare sub auris
<wandalb. mens. 342>	Tempus et in faciem tellus contecta nivosam.
<wandalb. mens. 343>	Tum quoque cum pluviis campus ventoque madescit,
<wandalb. mens. 344>	Vomere gleba iacens sulcanda est, hordea demum
<wandalb. mens. 345>	Qua serere aut laetum cupit exercere legumen
<wandalb. mens. 346>	Agricola, inmundumque fimum iactare per agros
<wandalb. mens. 347>	Tum licet. At cum terra hebeti torpore rigescit,
<wandalb. mens. 348>	Multa domi tamen et tectis properare sub ipsis
<wandalb. mens. 349>	Mox vacat, algentis relevant quae frigora brumae.
<wandalb. mens. 350>	Retibus hinc varias pelagi prensare volucres,
<wandalb. mens. 351>	Aut igni et sonitu per campos fallere, sive
<wandalb. mens. 352>	Lentandis usu pedicas aptare repertum;
<wandalb. mens. 353>	Amnibus hinc etiam piscosis ponere crates
<wandalb. mens. 354>	Vimineas, densosque ad litora figere fasces,
<wandalb. mens. 355>	Qua vada demisso tranquillant flumine cursum,
<wandalb. mens. 356>	Inventum, facilem capiant ut retia praedam.
<wandalb. mens. 357>	Hoc sub mense sues pasta iam glande madentes,
<wandalb. mens. 358>	Distento et plenam monstrantes ventre saginam,
<wandalb. mens. 359>	Caedere et ad tepidum mos est suspendere fumum
<wandalb. mens. 360>	Terga, prius salis fuerint cum sparsa madore.
<wandalb. mens. 361>	Bis sena hos cultus renovant vertigine menses
<wandalb. mens. 362>	Huncque modum et morem sibi Gallica rura retentant:
<wandalb. mens. 363>	Quem breviter signans digessi carmine, lector,
<wandalb. mens. 364>	Wandalbertus ego, hortatu compulsus amici,
<wandalb. mens. 365>	Dulcia me Hreni quo tempore litora alebant,
<wandalb. mens. 366>	Maxima Agrippinae veteris quis moenia praesunt.