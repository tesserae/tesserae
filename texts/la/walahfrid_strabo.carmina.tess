<walahfr. carm. 1.1>	Hac licet indigna liceat vos voce monere,
<walahfr. carm. 1.2>	Pontificum sublime caput, sanctissime praesul,
<walahfr. carm. 1.3>	Viribus ut totis caelestia iura struatis,
<walahfr. carm. 1.4>	Pars quia magna boni vobis facientibus omni
<walahfr. carm. 1.5>	Apparere potest mundo, quia se locus ultro
<walahfr. carm. 1.6>	Optulit, ut vobis obtemperet aulicus ordo,
<walahfr. carm. 1.7>	Et dominus speciale dedit pro tempore lumen
<walahfr. carm. 1.8>	Ingenii, quo summa domum sapientia fixit,
<walahfr. carm. 1.9>	Nec minor hoc retinet totum veneranda voluntas.
<walahfr. carm. 1.10>	Omnibus his cum vos magnus daret arbiter omnis
<walahfr. carm. 1.11>	Iustitiae, propriis locupletes crescere donis
<walahfr. carm. 1.12>	Non erit indignum tota si mente beatae
<walahfr. carm. 1.13>	Ecclesiae pia membra sua in compage medullis
<walahfr. carm. 1.14>	Confortata suis, foveatis dogmate sacro,
<walahfr. carm. 1.15>	Et primum vigeant oculi, pro luce diurna
<walahfr. carm. 1.16>	Qua totum instruitur recta ad vestigia corpus.
<walahfr. carm. 1.17>	Vos sal, vos lumen, domini vocat unica proles,
<walahfr. carm. 1.18>	Solvere sacra vetans factis praecepta sinistris,
<walahfr. carm. 1.19>	Vobis solvendi, vobis dedit atque ligandi
<walahfr. carm. 1.20>	Cuncta potestatem caelo terraque manentem,
<walahfr. carm. 1.21>	Conservis alimenta iubens in tempore poni.
<walahfr. carm. 1.22>	Vos igitur si vita decens ornaverit apte
<walahfr. carm. 1.23>	Subiectos exempla trahent ad compita vitae,
<walahfr. carm. 1.24>	Et non subiectos series pulcherrima morum
<walahfr. carm. 1.25>	Illiciet priscae vitare erramina vitae
<walahfr. carm. 1.26>	Et cervice humili faciet iuga ferre tonantis.
<walahfr. carm. 1.27>	Primum namque decet, totoque et corde studendum est.
<walahfr. carm. 1.28>	Ut pia catholicis firmetur regula factis,
<walahfr. carm. 1.29>	Post aliena sacris temptentur corda loquellis.
<walahfr. carm. 1.30>	Cogere quid prodest ad ovilia morbida sanos
<walahfr. carm. 1.31>	Quos cupis esse greges? primum vitia omnia sacris
<walahfr. carm. 1.32>	Pellantur stabulis, sic turba novella vocetur.
<walahfr. carm. 1.33>	Nonne eadem quoque cura fuit doctoribus almis?
<walahfr. carm. 1.34>	Ut sine labe suae graderentur ad omnia vitae,
<walahfr. carm. 1.35>	Blasphemis ne forte locum vis sancta dedisset.
<walahfr. carm. 1.36>	Paulus praeco dei, sese cupit omnibus esse
<walahfr. carm. 1.37>	Omnia, ut ex multis caperet felicia lucra,
<walahfr. carm. 1.38>	"Scandala non demus Iudaeo et gentibus", inquit,
<walahfr. carm. 1.39>	"Ecclesiaeve dei, quae rugas aufugit omnes,
<walahfr. carm. 1.40>	Et capiti per membra suo se sedulo nectit."
<walahfr. carm. 1.41>	Quanto namque caput fuerat pro corpore toto
<walahfr. carm. 1.42>	Olfactu, auditu, gustu, speculamine, tactu,
<walahfr. carm. 1.43>	Tanto vos potior legum strictura coercet,
<walahfr. carm. 1.44>	Hocque magis summae debetis imaginis arcem
<walahfr. carm. 1.45>	Intrepido lustrare gradu; non haec tamen istis,
<walahfr. carm. 1.46>	Quod vobis aliquam virtutem deesse putemus,
<walahfr. carm. 1.47>	Prosequimur, sed magnus amor dicenda ministrat.
<walahfr. carm. 1.48>	Nam cupimus vestra ad sanctum molimina finem
<walahfr. carm. 1.49>	Ducier, at summum tractandi digna patenter
<walahfr. carm. 1.50>	Novimus esse locum, ni desit sola voluntas,
<walahfr. carm. 1.51>	Iamque etiam nostrum vosmet cognoscere votum
<walahfr. carm. 1.52>	Non dubitamus, erit Christi perfectio donum.
<walahfr. carm. 1.53>	Trina dei vobis per saecula cuncta potestas
<walahfr. carm. 1.54>	Aeternae tribuat vitae sine fine coronam,
<walahfr. carm. 1.55>	Ut vos cum domino, vobis cum et laeta sequentum
<walahfr. carm. 1.56>	Turba metat stabiles magna cum pace maniplos.
	
<walahfr. carm. 2.1>	His tibi versiculis, doctor sanctissime Degan,
<walahfr. carm. 2.2>	     Tatto humilis mittit verba salutis ovans.
<walahfr. carm. 2.3>	Artor in ambiguis vario moderamine rebus,
<walahfr. carm. 2.4>	     Utrum pauca loquar an potius sileam.
<walahfr. carm. 2.5>	Scribere cogit enim dilectio mutua memet,
<walahfr. carm. 2.6>	     Sed vereor, ne non dem tibi digna, pater.
<walahfr. carm. 2.7>	Tullius inferno quamvis repedaverit imo,
<walahfr. carm. 2.8>	     Exerat aut magnus orat faceta Plato,
<walahfr. carm. 2.9>	Livius aut Titus secum ferat ipse Catonem,
<walahfr. carm. 2.10>	     Vel linguam teretem Sapho loquax terebret,
<walahfr. carm. 2.11>	Non poterunt umquam laudum miranda tuarum
<walahfr. carm. 2.12>	     Digne proferri, sunt quia multa satis.
<walahfr. carm. 2.13>	Miramur merito sapientis munera mentis,
<walahfr. carm. 2.14>	     Doctrinam, mores, carmina, dicta, animum.
<walahfr. carm. 2.15>	Nec minus exterius miramur sancta staturae
<walahfr. carm. 2.16>	     Incrementa tuae, membra, manus, faciem.
<walahfr. carm. 2.17>	Nos parvos humiles murem sibi forma subegit,
<walahfr. carm. 2.18>	     Vosque gigantem esse gloria molis habet.
<walahfr. carm. 2.19>	His sed sepositis tota virtute precamur,
<walahfr. carm. 2.20>	     Ne laceres versus, praesul amate, datos,
<walahfr. carm. 2.21>	Sed potius scriptis recinentia scripta ministres,
<walahfr. carm. 2.22>	     Quis nos correptos admoneas, petimus.
<walahfr. carm. 2.23>	Quin etiam dabimus puerorum pauca legenda
<walahfr. carm. 2.24>	     Hinc ioca nostrorum, ut vitiosa seces.
<walahfr. carm. 2.25>	Verum de reliquo si quid mandare velitis,
<walahfr. carm. 2.26>	     Mente sumus parti sic tua iussa sequi.
<walahfr. carm. 2.27>	Quaesumus obnixe, nos ne fraudetis amatis
<walahfr. carm. 2.28>	     Vestrae doctrinae mellifluis modulis.
<walahfr. carm. 2.29>	Sic equidem vobis verbis audebimus ipsi
<walahfr. carm. 2.30>	     Dona salutis item mittere suppliciter.
<walahfr. carm. 2.31>	Maiestas divina tibi bona cuncta ministret,
<walahfr. carm. 2.32>	     Et faciat laetum regna poli capere.
<walahfr. carm. 2.33>	Nunc valeas, vigeas meritis per saecula pollens,
<walahfr. carm. 2.34>	     Sisque memor nostri, nosque tui in precibus.

<walahfr. carm. 3.1>	Suscipe parva tui, praesul sanctissime Degan,
<walahfr. carm. 3.2>	     Munerat Strabonis, quae tibi mittit ovans.
<walahfr. carm. 3.3>	Sis memor in precibus, reddis dum vota tonanti,
<walahfr. carm. 3.4>	     Strabonis: memor est semper et ipse tui.
<walahfr. carm. 3.5>	Carmina Pigmei mittam simul atque gigantis,
<walahfr. carm. 3.6>	     Dum vacuum fuerit, semper ubique vale.

<walahfr. carm. 4.1>	Est monitor quidam, plures qui commonet ipse,
<walahfr. carm. 4.2>	Non tamen ulla canit sine dicta monente vicissim.
<walahfr. carm. 4.3>	Quae, dum cauma coquit, penitus tacet atque refutat
<walahfr. carm. 4.4>	Carmina, sed medio melius de frigore clangit.

<walahfr. carm. 5.1 >	Iudicii secreta dei dum Paulus acuto
<walahfr. carm. 5.2 >	Scrutatus sensu, tanti non posset honoris
<walahfr. carm. 5.3 >	Non dico effari, sed nec contingere molem,
<walahfr. carm. 5.4 >	Attonitus mirisque stupens affectibus: "O quam
<walahfr. carm. 5.5 >	Sunt", inquit, "divina homini penetralia longe
<walahfr. carm. 5.6 >	Occultis obstrusa viis, quae corpore clausi
<walahfr. carm. 5.7 >	Per speculum rarisque vident ex parte figuris."
<walahfr. carm. 5.8 >	Quis dinoscet enim, quae sit sapientia mundi?
<walahfr. carm. 5.9 >	Quae via, quae rerum latebrosa scientia quodve
<walahfr. carm. 5.10>	Iudicium, quo cuncta deus regit, ordinat, ut sint;
<walahfr. carm. 5.11>	Quo vasa interitus flagris et pace sinuntur
<walahfr. carm. 5.12>	Tendere calle suo, per quod pietatis aguntur
<walahfr. carm. 5.13>	Vasa per adversos successus perque secundos
<walahfr. carm. 5.14>	Lucis amare viam, quo factum, sancte, fatebor
<walahfr. carm. 5.15>	Provisumque, pater, primis ut casus ab annis
<walahfr. carm. 5.16>	Saepius asperior quateret, nec frangeret umquam.
<walahfr. carm. 5.17>	Quem laetis censura dei laudanda diebus
<walahfr. carm. 5.18>	Perpetuaeque bonis voluit servare salutis,
<walahfr. carm. 5.19>	Ne si securis riderent otia rebus,
<walahfr. carm. 5.20>	Libertas gravius generaret lenta periclum,
<walahfr. carm. 5.21>	Gignit enim diuturna quies fomenta laborum,
<walahfr. carm. 5.22>	Iuge exercitium pacem parit, addit honorem.
<walahfr. carm. 5.23>	Qui vaga diluvio servavit semina mundi,
<walahfr. carm. 5.24>	Et genus humanum parva de stirpe refecit,
<walahfr. carm. 5.25>	Qui Ioseph regnare dedit post carceris umbras,
<walahfr. carm. 5.26>	Quique domum Israhel duris dux ipse catenis
<walahfr. carm. 5.27>	Exuit, et pariter promissa ad rura vocavit
<walahfr. carm. 5.28>	Post latebras, odiique dolos, et proelia, David
<walahfr. carm. 5.29>	Qui dedit imperium, natique immania gesta,
<walahfr. carm. 5.30>	Vertit in auctorem, rursusque in regna recepit.
<walahfr. carm. 5.31>	Cui pax ipse fuit, vatem qui fauce leonum
<walahfr. carm. 5.32>	Ignibus et pueros mediis subduxit, et alto
<walahfr. carm. 5.33>	Fornacis gremio rorem pro caumate sparsit,
<walahfr. carm. 5.34>	Qui Christum, post flagra, crucem, maledicta, sepulchrum,
<walahfr. carm. 5.35>	Surgere et ad dextram fecit residere paternam,
<walahfr. carm. 5.36>	Qui furvae tenebras et caeca silentia noctis
<walahfr. carm. 5.37>	Mutat luce nova clari per lumina solis,
<walahfr. carm. 5.38>	Qui nebulas pluviumque diem redeunte sereno
<walahfr. carm. 5.39>	Purificat, terrisque suum post frigora brumae
<walahfr. carm. 5.40>	Ver reparans pomis, foliis, et floribus arva,
<walahfr. carm. 5.41>	Quae fuerant pridem canis turbata pruinis,
<walahfr. carm. 5.42>	Instruit et pelagi ferventia murmura sedat,
<walahfr. carm. 5.43>	Ipse per immensum pietatis munus amicae
<walahfr. carm. 5.44>	Vos mutare dedit fuerant quae tristia laetis,
<walahfr. carm. 5.45>	Ut quia de domini didicistis fidere donis,
<walahfr. carm. 5.46>	Casuris haerere bonis non deinde velitis.
<walahfr. carm. 5.47>	Nempe beatus erit domino, qui sperat in ipso,
<walahfr. carm. 5.48>	Est maledictus item, qui carnis brachia credit
<walahfr. carm. 5.49>	Sufficere, et domini demens solatia temnit.
<walahfr. carm. 5.50>	In domino confisus enim, velut inclyta Sion,
<walahfr. carm. 5.51>	Non metuet pulsata malis per saecla moveri.
<walahfr. carm. 5.52>	Nam qui verba dei studiosis auribus haurit,
<walahfr. carm. 5.53>	Et complere studet devotis agnita factis,
<walahfr. carm. 5.54>	Hunc aeterna viro similem sapientia dicit,
<walahfr. carm. 5.55>	Qui mansura domus fulcit fundamina, sacrae
<walahfr. carm. 5.56>	Mole petrae, quae Christus adest, ubi templa bonorum
<walahfr. carm. 5.57>	Sunt figenda operum: subito si venerit unda
<walahfr. carm. 5.58>	Fraudis, et errorum, aut pressurae flumina fortis,
<walahfr. carm. 5.59>	Ventus et a Scithico ducens Aquilone fragorem
<walahfr. carm. 5.60>	Sibilat inlecebras antiqua fraude latentes,
<walahfr. carm. 5.61>	Vel forte ingenti si tempestate fatigat,
<walahfr. carm. 5.62>	Stat structor, stat structa domus, quia firma beatae
<walahfr. carm. 5.63>	Fundamenta petrae super imposuisse probatur.
<walahfr. carm. 5.64>	Hac de mole petrae vero stat nomine Petrus,
<walahfr. carm. 5.65>	In quo percepit solvendi sive ligandi
<walahfr. carm. 5.66>	Ordo potestatem, merito qui nomine vestro
<walahfr. carm. 5.67>	Dicitur, hunc quoniam factis et dogmate recto
<walahfr. carm. 5.68>	Vosmet habere liquet; quem quo mage quisque meretur,
<walahfr. carm. 5.69>	Hoc et habere magis bene creditur; ergo tenenti
<walahfr. carm. 5.70>	Non dat honor meritum, meritis sed deditur ipse.
<walahfr. carm. 5.71>	Haec sunt praecipue, quibus insignita refulget
<walahfr. carm. 5.72>	Virtutis persona tuae, sapientia radix,
<walahfr. carm. 5.73>	Ordo, affabilitas, bonitas, patientia, virtus,
<walahfr. carm. 5.74>	Vita, gradus, doctrina, locus, moderatio, victus,
<walahfr. carm. 5.75>	Zelus amorque dei, fidei insuperabile robur,
<walahfr. carm. 5.76>	Religio, officium, censura, modestia gestus.
<walahfr. carm. 5.77>	Hisce dei virtus vosmet per tempora multa
<walahfr. carm. 5.78>	Crescere concedat, proque his aeterna rependat
<walahfr. carm. 5.79>	Praemia, quae servis tribuenda fidelibus auctor
<walahfr. carm. 5.80>	Insinuat, vitae dominus, via, vita, redemptor.
<walahfr. carm. 5.81>	Nominis alta mei si non oblivio memet
<walahfr. carm. 5.82>	Presserit, haud umquam vestri memor esse vetabor,
<walahfr. carm. 5.83>	Et quae praecinui votis optare benignis.
<walahfr. carm. 5.84>	Pastorum eximio peccator Strabo pigerque
<walahfr. carm. 5.85>	Quindecies et bis quinos fert munere versus.

<walahfr. carm. 6.1 >	Si qua viam faceret nostris fiducia votis,
<walahfr. carm. 6.2 >	     Optabam dudum scribere saepe tibi.
<walahfr. carm. 6.3 >	Suscipe nunc tandem, praesul carissime nobis,
<walahfr. carm. 6.4 >	     Quae simplex humili fert ratione animus.
<walahfr. carm. 6.5 >	Non aspernari tantum mea parva magistrum
<walahfr. carm. 6.6 >	     Crediderim, lati quem colit orbis amor.
<walahfr. carm. 6.7 >	Ditis heri locuples capit aurea vasa, supellex,
<walahfr. carm. 6.8 >	     Argenti species adnumerans varias.
<walahfr. carm. 6.9 >	Haec eadem non ficta luto, non lignea spernit
<walahfr. carm. 6.10>	     Vascula, sed propriis mancipat officiis.
<walahfr. carm. 6.11>	Qui dat Erithreo summas de litore gemmas,
<walahfr. carm. 6.12>	     Finibus Europae sucina quaerit hians,
<walahfr. carm. 6.13>	Oceani solitus ballenas vellere fundo
<walahfr. carm. 6.14>	     Vulgares tincas ad sua lina vocat.
<walahfr. carm. 6.15>	Aurificis studium pretiosa monilia fingens
<walahfr. carm. 6.16>	     Interdum gracilem corpore cudit acum.
<walahfr. carm. 6.17>	Balsama, narcissum mundi per climata quaerens
<walahfr. carm. 6.18>	     Camporum violas et coriandra legit.
<walahfr. carm. 6.19>	Tu quoque summorum pastus virtute ciborum
<walahfr. carm. 6.20>	     Dignare exigui muneris esse dapes,
<walahfr. carm. 6.21>	Ac veluti post mella gravis cape pocula myrrae,
<walahfr. carm. 6.22>	     Quae sit saeva licet, pluribus auxilio est.
<walahfr. carm. 6.23>	Gloria, quae vestris inolevit magna camenis,
<walahfr. carm. 6.24>	     Ne laceret nostros, cernuus oro, trochos.
<walahfr. carm. 6.25>	Carmina maturae cupio pretiosa senectae,
<walahfr. carm. 6.26>	     Dicta iuventutis qui lego multotiens.
<walahfr. carm. 6.27>	Quamvis multa canas saecli celebranda catervis,
<walahfr. carm. 6.28>	     Nos apud es mutus, fama quibus minor est.
<walahfr. carm. 6.29>	Ne, pater alme, sinas cunctis quod sponte ministras,
<walahfr. carm. 6.30>	     Expertem memet muneris esse diu.
<walahfr. carm. 6.31>	Sperarem vestrae nunc iam solatia Musae,
<walahfr. carm. 6.32>	     Ni mala per regnum tanta voluta forent.
<walahfr. carm. 6.33>	Nunc doctor miles, praesul bellator habetur,
<walahfr. carm. 6.34>	     Pessumdant propria quique aliena gerunt.
<walahfr. carm. 6.35>	Eheu quam clare Satanae servitur honori,
<walahfr. carm. 6.36>	     Et pax pacis abest orbe repulsa procul.
<walahfr. carm. 6.37>	O proreta, pio studium dispone labori,
<walahfr. carm. 6.38>	     Ne fluctus mergat qui furit in brevibus.
<walahfr. carm. 6.39>	Sit dominus tecum, semper tua gratia mecum,
<walahfr. carm. 6.40>	     In domino, vates o Modoine, vale.

<walahfr. carm. 7.1>	Si tibi frumenti superarit copia, sive
<walahfr. carm. 7.2>	Condonare queas nobis, seu vendere quicquam,
<walahfr. carm. 7.3>	Extat opus, quia pascendi mihi denique quidam
<walahfr. carm. 7.4>	Sunt, prodesse quibus nolenter sive volenter
<walahfr. carm. 7.5>	Debeo. Care vale sodes; dominum ipse saluta
<walahfr. carm. 7.6>	Prona voce tuum. Scribam, si suaseris exin.
<walahfr. carm. 7.7>	Scribitur ut vilis properanter epistola, sic has,
<walahfr. carm. 7.8>	Crede mihi, nugas sine cera hac pelle notavi.

<walahfr. carm. 8.1 >	Dum vix ter senos habuissem temporis annos,
<walahfr. carm. 8.2 >	     Ad vos nomen iit, o pater alme, meum.
<walahfr. carm. 8.3 >	Pervenisse scio, quoniam rescripta recepi,
<walahfr. carm. 8.4 >	     Quae nobis magni instar amoris erant.
<walahfr. carm. 8.5 >	Si meministis enim, quia nam meminisse potestis,
<walahfr. carm. 8.6 >	     Gaudeo et, ut memores sitis ubique, rogo.
<walahfr. carm. 8.7 >	Ipse amor ardet adhuc animis, viget ipsa voluntas
<walahfr. carm. 8.8 >	     Visendi temet atque tuo ore frui.
<walahfr. carm. 8.9 >	Aethiopum si regna colens, si rura Sabea
<walahfr. carm. 8.10>	     Liquit regina, ut Salomona petat,
<walahfr. carm. 8.11>	Cur nos non potius, quibus altera regna parantur,
<walahfr. carm. 8.12>	     In solo auctoris semper amore sumus?
<walahfr. carm. 8.13>	Nam fateor, si certa mihi nunc optio detur,
<walahfr. carm. 8.14>	     Ut capiam mundi dona vel ingenii:
<walahfr. carm. 8.15>	Otia liberius verum secura sciendi,
<walahfr. carm. 8.16>	     Aurea quam saecla sed peritura sequar.
<walahfr. carm. 8.17>	At de flore novo, qui vos penes ortus odorem
<walahfr. carm. 8.18>	     Prodit ubique sui, haec loca rumor alit.
<walahfr. carm. 8.19>	Flora venit quondam, dum singula quaeque deorum
<walahfr. carm. 8.20>	     Sunt allata, iugis prata tymumque gerens.
<walahfr. carm. 8.21>	Huic Floro melius sententia christicolarum
<walahfr. carm. 8.22>	     Attribuit quicquid dogmate et ore viret.
<walahfr. carm. 8.23>	Nam hic Florus florem sequitur de germine Iesse,
<walahfr. carm. 8.24>	     Et tradit quod amans attulit ille homini.
<walahfr. carm. 8.25>	Quae tam segnis erit donis ingrata supernis,
<walahfr. carm. 8.26>	     Quae se hoc non sponte nectare pascat apes?
<walahfr. carm. 8.27>	Floreat haud flaccens hic flos et florea fraglans
<walahfr. carm. 8.28>	     Spiramenta ferat semper ubique deo,
<walahfr. carm. 8.29>	Donec in astriferas porrecta cacumina sedes
<walahfr. carm. 8.30>	     Erigat et fructum iam sine fine habeat.
<walahfr. carm. 8.31>	Cedant ambrosiae rosa, lilia, spica, crocusque,
<walahfr. carm. 8.32>	     Suavia cuncta simul: huius amor placeat.
<walahfr. carm. 8.33>	Hoc fruar, hoc utar, fovear, delecter, abundem,
<walahfr. carm. 8.34>	     Auditu et visu huius alar, docear.
<walahfr. carm. 8.35>	Det quandoque deus nos mutua dona vicissim
<walahfr. carm. 8.36>	     Impertiri, aliquid pars utriusque metet.
<walahfr. carm. 8.37>	Munere divino, precor, o sine fine valeto,
<walahfr. carm. 8.38>	     Mittentes vestrae dulcia scripta vicis.

<walahfr. carm. 9.1.1>	Suscipe servorum, pater optime, verba tuorum,
<walahfr. carm. 9.1.2>	     Annuat ut vestris omnipotens precibus.
<walahfr. carm. 9.1.3>	Fac supplere moras torpentem pectore Strabum,
<walahfr. carm. 9.1.4>	     Plurima ne dominis probra legat propriis.
<walahfr. carm. 9.1.5>	Suscipe patricolam clementi corde libellum,
<walahfr. carm. 9.1.6>	     Emendata tuo viscera ut ore ferat.
<walahfr. carm. 9.1.7>	Vix reparata tuis concedere dogmata servis
<walahfr. carm. 9.1.8>	     Dignare, ut norint quam bene amore cales.
<walahfr. carm. 9.1.9>	Cresce valens, augere vigens, firmare beate
<walahfr. carm. 9.1.10>	     In domino semper, inclyte, quaeso, pater.
	
<walahfr. carm. 9.2.1>	Hrabano patri per verba precantia Strabus:
<walahfr. carm. 9.2.2>	Ante aliquot menses spondebat epistola nobis,
<walahfr. carm. 9.2.3>	Huc autumnali venturos tempore missos,
<walahfr. carm. 9.2.4>	Usibus ut nostris ferrent, quae nostra poposcit
<walahfr. carm. 9.2.5>	Paupertas, sed spes miserum me vana fefellit,
<walahfr. carm. 9.2.6>	Quo sic suspensum improvisa perurget egestas.
<walahfr. carm. 9.2.7>	Sed licet innumeri pulsent mea pectora questus,
<walahfr. carm. 9.2.8>	Plus tamen impugnat, quod nudipedalia cogar
<walahfr. carm. 9.2.9>	Ecce pati, ni vestra prius solatia nostros
<walahfr. carm. 9.2.10>	Respiciant casus, verbis ut pauca monenti
<walahfr. carm. 9.2.11>	Occurrat, quae fit cunctis largissima mater,
<walahfr. carm. 9.2.12>	Vestra manus: valeas per saecula cuncta, precamur.

<walahfr. carm. 9.3.1>	Quaesumus exigui temet, pater optime, servi,
<walahfr. carm. 9.3.2>	     Sit nostri ut clemens vestra memor bonitas.
<walahfr. carm. 9.3.3>	Aedis enim nostra est nobis angusta duobus,
<walahfr. carm. 9.3.4>	     Si terni essemus, lata satis fieret.
<walahfr. carm. 9.3.5>	Unde expectamus vestri promissa favoris,
<walahfr. carm. 9.3.6>	     Tu nos ut clemens teque iuvet dominus.

<walahfr. carm. 10.1>	Pars est rhetoricae sollers inventio prima.
<walahfr. carm. 10.2>	Dicendi constat bene conditus ordo secunda.
<walahfr. carm. 10.3>	Tertia condignis sequitur pars acta duobus.
<walahfr. carm. 10.4>	Quarta rogat memorem collecta tenere ministrum.
<walahfr. carm. 10.5>	Explet et ornatum dicentis formula quintum.

<walahfr. carm. 11.1>	Suscipe, sancte pater, pauper quae munera Strabus
<walahfr. carm. 11.2>	     Mittit, et ex animo missa revolve libens.
<walahfr. carm. 11.3>	Nam quod apud gnaros gaza pretiosius omni est,
<walahfr. carm. 11.4>	     Hoc tibi porrigere viscera nostra volunt.
<walahfr. carm. 11.5>	Non aurum, non ulla malis obnoxia curis
<walahfr. carm. 11.6>	     Munera, quae incautos sternere saepe solent,
<walahfr. carm. 11.7>	Xenia sed mundas tantum pascentia mentes,
<walahfr. carm. 11.8>	     Quae tibi quando fero centuplicata gero.
<walahfr. carm. 11.9>	Haec igitur si dicta pias dimittis in aures,
<walahfr. carm. 11.10>	     Plura dabo, vitam si deus addiderit.
<walahfr. carm. 11.11>	Vive, vale, rescribe, doce, Weniberte benigne:
<walahfr. carm. 11.12>	     Esto memor memoris et memor esto tui.

<walahfr. carm. 12.1>	Sancte pater, dignare brevem percurrere cartam,
<walahfr. carm. 12.2>	     Quam Strabus tenui edidit ingenio.
<walahfr. carm. 12.3>	Sunt mihi namque patres celeberrima iura tenentes,
<walahfr. carm. 12.4>	     Talia curantes non recitare metra.
<walahfr. carm. 12.5>	En ideo ignotis commendo probanda labellis,
<walahfr. carm. 12.6>	     Ut saltim inveniam qui pia verba ferat.
<walahfr. carm. 12.7>	Respice quem torto spectare videbis ocello,
<walahfr. carm. 12.8>	     Iste puer mittit haec tibi verba, pater.
<walahfr. carm. 12.9>	Aeternam cupiens tibi nempe manere salutem,
<walahfr. carm. 12.10>	     Sis memor ut famuli mutua dando tui.

<walahfr. carm. 13.1>	Litterulas lacrimae nostras comitantur amarae
<walahfr. carm. 13.2>	     Optantis faciem ecce videre tuam.
<walahfr. carm. 13.3>	Tu videas vitae caelesti in sede datorem,
<walahfr. carm. 13.4>	     Mercedisque feras praemia multa bonae.

<walahfr. carm. 14.1>	Quisquis tramite pendulo
<walahfr. carm. 14.2>	Declivique spheram loco
<walahfr. carm. 14.3>	Plana ponit in area,
<walahfr. carm. 14.4>	Ni prensam teneat manu,
<walahfr. carm. 14.5>	Statim cernit ad infima
<walahfr. carm. 14.6>	Cursu nare volubili.
<walahfr. carm. 14.7>	Qui plumam levibus manu
<walahfr. carm. 14.8>	Aut credit folium Nothis,
<walahfr. carm. 14.9>	Dum ventis quatitur polus,
<walahfr. carm. 14.10>	Ni prenset manibus, fugam
<walahfr. carm. 14.11>	Molitur vaga concitam
<walahfr. carm. 14.12>	Res, et fertur in aera.
<walahfr. carm. 14.13>	Cum puppim fluvio levem
<walahfr. carm. 14.14>	Et saevis dare fluctibus
<walahfr. carm. 14.15>	Cogit dura necessitas,
<walahfr. carm. 14.16>	Ni conto pigra robora
<walahfr. carm. 14.17>	Et remis subigas celer,
<walahfr. carm. 14.18>	Te secum rapit alveus.
<walahfr. carm. 14.19>	Ignis per stipulas volans
<walahfr. carm. 14.20>	Aut summas fruticum comas,
<walahfr. carm. 14.21>	Quas vis solis obusserat,
<walahfr. carm. 14.22>	Ni fons fortior occupet,
<walahfr. carm. 14.23>	Statim materiem vagam
<walahfr. carm. 14.24>	Consumit simul et perit.
<walahfr. carm. 14.25>	Agrestem caveis feram
<walahfr. carm. 14.26>	Captam, profuit aut avem
<walahfr. carm. 14.27>	Sub custode tenerier;
<walahfr. carm. 14.28>	Ni sic assiduus domes,
<walahfr. carm. 14.29>	Pergit lustra per avia
<walahfr. carm. 14.30>	Morem quaerere pristinum.
<walahfr. carm. 14.31>	Annis forte recentibus,
<walahfr. carm. 14.32>	Si pullum patre nobili
<walahfr. carm. 14.33>	Campis credideris satum,
<walahfr. carm. 14.34>	Ni frenis bene presseris,
<walahfr. carm. 14.35>	Confisus petulantia,
<walahfr. carm. 14.36>	Te deponit et avolat.
<walahfr. carm. 14.37>	Novi flumina promptius
<walahfr. carm. 14.38>	Primis currere callibus,
<walahfr. carm. 14.39>	Quae si forte coegeris,
<walahfr. carm. 14.40>	Notos linquere tramites,
<walahfr. carm. 14.41>	Ni consepseris undique,
<walahfr. carm. 14.42>	Rumpunt foedera protinus.
<walahfr. carm. 14.43>	Haec carnem, stolidissime,
<walahfr. carm. 14.44>	Nostram respiciunt, homo,
<walahfr. carm. 14.45>	Consuetam male vivere:
<walahfr. carm. 14.46>	Puppis, pluma, focus, sphera,
<walahfr. carm. 14.47>	Pullus, flumen, avis, fera,
<walahfr. carm. 14.48>	Haec attende sagaciter.
<walahfr. carm. 14.49>	Quam ni sollicitus malis
<walahfr. carm. 14.50>	Exarmaveris insitis,
<walahfr. carm. 14.51>	Et conatibus intimis
<walahfr. carm. 14.52>	Ad veram retrahas viam,
<walahfr. carm. 14.53>	Nigros tendit ad inferos,
<walahfr. carm. 14.54>	Et tu perpetuo gemes.
<walahfr. carm. 14.55>	O qui munere perditas
<walahfr. carm. 14.56>	Sanasti vitiis tuo
<walahfr. carm. 14.57>	Terras per genitum tuum,
<walahfr. carm. 14.58>	Fac ne daemonis horrida
<walahfr. carm. 14.59>	Vis mentes sibi vindicet,
<walahfr. carm. 14.60>	Quas baptismate laveras.

<walahfr. carm. 15.1>	Strabus ab interno tibi mittit amore salutem,
<walahfr. carm. 15.2>	     In domino ut valeas, doctor amande, tuo.
<walahfr. carm. 15.3>	Sis memor et Strabi rescribens mutua pacis
<walahfr. carm. 15.4>	     Munera, si, dicta, vixero, plura dabo.
<walahfr. carm. 15.5>	Portitor accelerat, sensus in pectore tardant,
<walahfr. carm. 15.6>	     Sensus si melior venerit, instat amor.

<walahfr. carm. 16.1>	Strabus opem domini veteri optat adesse sagittae:
<walahfr. carm. 16.2>	     Ipsa nimis valeat, Strabus ut ipse rogat.
<walahfr. carm. 16.3>	Plango tuos, fateor, fautor dilecte, recessus,
<walahfr. carm. 16.4>	     Oraque largifluis irrigo nunc lacrimis.
<walahfr. carm. 16.5>	Sum memor auxilii, mihi quod conferre solebas,
<walahfr. carm. 16.6>	     Et munus recolo pacis, amoris opus.
<walahfr. carm. 16.7>	Oscula dulcisono libate, precamur, ab ore,
<walahfr. carm. 16.8>	     Litterulis ego quas pollice et ore dedi.
<walahfr. carm. 16.9>	Iam secura tua residere sagitta pharetra
<walahfr. carm. 16.10>	     Cerneris et placidis pascier ecce bonis.
<walahfr. carm. 16.11>	Nec de mente cadat, fueris quis, quisve modo sis,
<walahfr. carm. 16.12>	     Perfecta in recto sunt documenta opere.
<walahfr. carm. 16.13>	Marcwardum, Cotan -en dignum precor omnia- bertum
<walahfr. carm. 16.14>	     Dona salutis ego Strabus habere diu.
<walahfr. carm. 16.15>	Iam valeant cuncti fratres, valeat bonus abba,
<walahfr. carm. 16.16>	     Servulus hoc vester oro pusillus enim.
<walahfr. carm. 16.17>	Tu memor esto mei sanctis sermonibus, Altger,
<walahfr. carm. 16.18>	     Strabus ubique tui est memor in domino.

<walahfr. carm. 17.1>	Suscipe clementer paucos, pater optime, versus,
<walahfr. carm. 17.2>	     Suscipe vota precum, conspice maestum animum.
<walahfr. carm. 17.3>	Qui geris ecce vicem Christi pietate magistra,
<walahfr. carm. 17.4>	     Te credo esse pium de pietate dei.
<walahfr. carm. 17.5>	Numquam me similis stravit tetigitque procella,
<walahfr. carm. 17.6>	     Cuius ad incursum tam cito deficerem,
<walahfr. carm. 17.7>	Quam me vestra quatit fictis suspitio rebus,
<walahfr. carm. 17.8>	     Qua, miser ut timeo, nec fuga nantis erit.
<walahfr. carm. 17.9>	Si tamen ad ventum licuisset flectere remum,
<walahfr. carm. 17.10>	     Securo eximerem pectore me pelago.
<walahfr. carm. 17.11>	Idque rogo summe rogitans per numina summi,
<walahfr. carm. 17.12>	     Iam me mundari, vel patere esse reum.
<walahfr. carm. 17.13>	Mitius expelli ferrem de sorte meorum,
<walahfr. carm. 17.14>	     Iram quam vestram hoc meruisse modo.
<walahfr. carm. 17.15>	Da veniam dictis solito potioribus istis,
<walahfr. carm. 17.16>	     Ecce necesse mihi sic, pater alme, fuit.

<walahfr. carm. 18.1.1>	Velox Calliope, viam frequenta,
<walahfr. carm. 18.1.2>	Qua Fulgentius invenitur, illum
<walahfr. carm. 18.1.3>	Post cunabula longius meantem
<walahfr. carm. 18.1.4>	Quaesisti, dubiam secuta famam.
<walahfr. carm. 18.1.5>	Interdum vaga perstrepebat illum
<walahfr. carm. 18.1.6>	Romana positum ferens in urbe,
<walahfr. carm. 18.1.7>	Devoto extera cogitare corde
<walahfr. carm. 18.1.8>	Gratis exiliis adire rura.
<walahfr. carm. 18.1.9>	Tandem quaere suo loco reductum,
<walahfr. carm. 18.1.10>	Et dic: semper ave valeque multum,
<walahfr. carm. 18.1.11>	Cui quondam dederas honore nomen
<walahfr. carm. 18.1.12>	Ductum, dirigit hic tibi salutem.

<walahfr. carm. 18.2.1>	Dulcia cum nostros sancti natalis amores
<walahfr. carm. 18.2.2>	Iam propius tractis complerent gaudia votis,
<walahfr. carm. 18.2.3>	Addita sunt fastis Fulgenti dona secundi,
<walahfr. carm. 18.2.4>	Quod tua suspensis ingessit epistola nobis.
<walahfr. carm. 18.2.5>	Ut requies lasso, sitienti ut dulcis aquae fons,
<walahfr. carm. 18.2.6>	Lac maternum agnis, pluvia ut squalentibus arvis,
<walahfr. carm. 18.2.7>	Carcere constrictis ut lucis vena diurnae:
<walahfr. carm. 18.2.8>	Sic optata palatinas mihi metra tuapte
<walahfr. carm. 18.2.9>	Scripta manu nebulas vero pepulere nitore.
<walahfr. carm. 18.2.10>	Sed quia lucifluo succedunt saepe sereno
<walahfr. carm. 18.2.11>	Nubila, non aliter turbant mea gaudia Chauri,
<walahfr. carm. 18.2.12>	Dum tua scripta sonant, bene me te posse carere
<walahfr. carm. 18.2.13>	Ad faciem quantum, cum sit mihi testis in imo
<walahfr. carm. 18.2.14>	Pectore, spes ardens a te me plurima velle
<walahfr. carm. 18.2.15>	Lucrari lucisque tuae consortia ferre;
<walahfr. carm. 18.2.16>	Te quoque sit certum, multis testantibus, et me
<walahfr. carm. 18.2.17>	Atque alios exemplorum verbique lucerna
<walahfr. carm. 18.2.18>	Instruere et sapidis infundere posse salivis.
<walahfr. carm. 18.2.19>	Est aliud maiore mihi maerore gemendum,
<walahfr. carm. 18.2.20>	Quod cum vita tibi potior sit lege Lygurgi,
<walahfr. carm. 18.2.21>	Solus in accepto recubes non prodigus auro,
<walahfr. carm. 18.2.22>	Commissumque premant sudaria nexa talentum.
<walahfr. carm. 18.2.23>	Atqui in pauperie, passa est quam nostra iuventus,
<walahfr. carm. 18.2.24>	Non talem te, care, habui minus atque benignum
<walahfr. carm. 18.2.25>	Expertus non sum, fuerat quam cura petentum,
<walahfr. carm. 18.2.26>	Cur modo divitiis mordax testetur in amplis
<walahfr. carm. 18.2.27>	Fama tuam, miror, celare peculia dextram,
<walahfr. carm. 18.2.28>	Quae pater usuris clemens augenda reliquit.
<walahfr. carm. 18.2.29>	Sol radios nec luna suos caeco invidet orbi,
<walahfr. carm. 18.2.30>	Imber in arva cadit subiecta, fluuntque volentes
<walahfr. carm. 18.2.31>	More suo fluvii, partum trahit aera mundus,
<walahfr. carm. 18.2.32>	Gramina fert tellus, foliis et fructibus arbor
<walahfr. carm. 18.2.33>	Sponte revestitur, lac manat ab ubere matrum,
<walahfr. carm. 18.2.34>	Ipse deus sine dat cunctis discrimine lucem
<walahfr. carm. 18.2.35>	Et pluvias, operisque sui iubet ire sequaces:
<walahfr. carm. 18.2.36>	Quis mihi persuasit sacra munera corde tenaci
<walahfr. carm. 18.2.37>	Obstruere, auctori nisi qui contraria sentit?
<walahfr. carm. 18.2.38>	Quin potius, monuit sancti quod pagina Pauli,
<walahfr. carm. 18.2.39>	Servemus, bona quae subsunt operemur ad omnes,
<walahfr. carm. 18.2.40>	Sed magis in sanctos, quos vita domestica nutrit.
<walahfr. carm. 18.2.41>	Ergo, pater fraterque, meae pars unica mentis,
<walahfr. carm. 18.2.42>	Noluerim, mea dicta putes lacerare volentis,
<walahfr. carm. 18.2.43>	Sed tua nolentis reticere pericula, si quid
<walahfr. carm. 18.2.44>	Mens mea scit, poteritque fidem servare fideli.
<walahfr. carm. 18.2.45>	Non tibi talis ero, qualem meminere Philippum
<walahfr. carm. 18.2.46>	Fraude in amicitiae per prisca volumina fasti.
<walahfr. carm. 18.2.47>	Sis mihi quam merui longe, rogo, maior amicus,
<walahfr. carm. 18.2.48>	Quantus sum tibi, tantus ero, rescribe per istum
<walahfr. carm. 18.2.49>	Pacis amatorem nostrae, fidumque sequestrum,
<walahfr. carm. 18.2.50>	Proque rogante ora, ne turbine raptus iniquo
<walahfr. carm. 18.2.51>	Non meminisse tui queat, hinc in saecla valeto.


<walahfr. carm. 19.1>	Nox erat et magni alternis per climata caeli
<walahfr. carm. 19.2>	     Ignibus auxerunt astra remota iubar,
<walahfr. carm. 19.3>	Pollachar infusum Letheo munere somnum
<walahfr. carm. 19.4>	     Emotis curis noctis amabat opes.
<walahfr. carm. 19.5>	Cum subito tenebras, fama est, Iovis armiger altas
<walahfr. carm. 19.6>	     Decutiens, oculis visus adesse viri.
<walahfr. carm. 19.7>	"Perge", ait, "et terrae nebulas transcende prementes,
<walahfr. carm. 19.8>	     Ducam etenim, quo te praemia magna manent."
<walahfr. carm. 19.9>	Laetus ad haec grates cernenti cuncta, quod aegram
<walahfr. carm. 19.10>	     Quaesitu longo vult satiare animam.
<walahfr. carm. 19.11>	Ales ad alta volat, timidumque per aera portat,
<walahfr. carm. 19.12>	     Donec terrorem purior aethra dedit.
<walahfr. carm. 19.13>	Dedalus ille novus, partim suadente timore,
<walahfr. carm. 19.14>	     Partim praeproperum quod terit horret iter:
<walahfr. carm. 19.15>	"Sordibus hisne", inquit, "quis turgent membra gravatum
<walahfr. carm. 19.16>	     Lucida stelligeri me feret aula poli?
<walahfr. carm. 19.17>	Quin, patere, excurrat distenti egestio ventris,
<walahfr. carm. 19.18>	     Terra suum servet pondus, abibo levis".
<walahfr. carm. 19.19>	Unguirapus ventura sciens: "Caudam ore teneto",
<walahfr. carm. 19.20>	     Dixit, "et expurga foetida quaeque celer".
<walahfr. carm. 19.21>	Tum vero ut longum mundus duraret in aevum,
<walahfr. carm. 19.22>	     Ilia pro totis nisibus evacuat.
<walahfr. carm. 19.23>	Hic aquila: "Absurdum est divinis sedibus", inquit,
<walahfr. carm. 19.24>	     "Inserere, aspergat qui loca celsa lue.
<walahfr. carm. 19.25>	Ergo redi et strati sordes intende relapsus,
<walahfr. carm. 19.26>	     Nec rursus speres sordibus astra sequi".
<walahfr. carm. 19.27>	Evigilans, quicquid supero sibi visus ab axe
<walahfr. carm. 19.28>	     Fundere, per lectum repperit ire suum.
<walahfr. carm. 19.29>	Pro pudor atque nefas, visis deceptus iniquis

<walahfr. carm. 20.1>	Natus enim est hodie mundi sator atque redemptor,
<walahfr. carm. 20.2>	     Christus de Maria virgine factus homo:
<walahfr. carm. 20.3>	Ut nos consortes sanctae deitatis haberet,
<walahfr. carm. 20.4>	     Mundatos vitiis et placitos meritis.
<walahfr. carm. 20.5>	Accipit et nomen iam circumcisus Iesus,
<walahfr. carm. 20.6>	     Ut mundatus homo sit suboles domini.
<walahfr. carm. 20.7>	Munera suscipiens dignis apparuit ipse,
<walahfr. carm. 20.8>	     Sic pius adveniens munera nostra videt.
<walahfr. carm. 20.9>	Qui sine peccato in templo est oblatus ad aram
<walahfr. carm. 20.10>	     Nos peccatores ad sua tecta vocat.
<walahfr. carm. 20.11>	Cuius mater adest, mater sed virgo perennis
<walahfr. carm. 20.12>	     Permanet a nato glorificata suo.
<walahfr. carm. 20.13>	Ecce paramur enim ventura ad festa colenda:
<walahfr. carm. 20.14>	     Moribus in sanctis corda parare iuvat.
<walahfr. carm. 20.15>	Exemplo domini ieiunia corporis extra
<walahfr. carm. 20.16>	     Incipimus, mentes abstineant vitiis.
<walahfr. carm. 20.17>	Obvia turba pio stravit sua tegmina Christo,
<walahfr. carm. 20.18>	     Nos, ut in his sedeat, corpora nostra damus.
<walahfr. carm. 20.19>	Ille crucem, plagas, alapas, sputa aspera passus
<walahfr. carm. 20.20>	     Ostendit, quanta te tolerare decet.
<walahfr. carm. 20.21>	Tartara despolians, devicta morte resurgens,
<walahfr. carm. 20.22>	     Ut te vivificet, quem iacuisse videt,
<walahfr. carm. 20.23>	Mortuus est, ut peccatis moriamur ademptis,
<walahfr. carm. 20.24>	     Surgit, ut in vitae limine constituat.
<walahfr. carm. 20.25>	Ascendit caelos sumpto per saecla triumpho,
<walahfr. carm. 20.26>	     Ut nos victores sidera ad alta vocet.
<walahfr. carm. 20.27>	Spiritus ad terras domini descendit in igne,
<walahfr. carm. 20.28>	     Qui dat apostolicis ignea corda viris.
<walahfr. carm. 20.29>	Illos quippe suo refovet tutamine praesens,
<walahfr. carm. 20.30>	     Quorum ardere videt casto in amore animos.
<walahfr. carm. 20.31>	Est hodie natus sanctus baptista Iohannes,
<walahfr. carm. 20.32>	     Cuius nos precibus dextra iuvet domini.
<walahfr. carm. 20.33>	Gaudia praesentis, Bonifaci sancte, diei
<walahfr. carm. 20.34>	     Nos salvent domino dante tuis meritis.
<walahfr. carm. 20.35>	Virgo dei genitrix de corpore ducta pudico
<walahfr. carm. 20.36>	     In requiem domini transiit ecce sui.
<walahfr. carm. 20.37>	Ad quam nos precibus transire iuvantibus eius
<walahfr. carm. 20.38>	     Aeternae proles virginis alma velit.
<walahfr. carm. 20.39>	Hi sunt, quos toto divina electio mundo
<walahfr. carm. 20.40>	     Elegit primos, praetulit atque gradu.
<walahfr. carm. 20.41>	Quorum nos fidei semper praecepta sequentes
<walahfr. carm. 20.42>	     Illorum precibus regna poli accipiant.
<walahfr. carm. 20.43>	Hos perfecta suo servans confessio regi
<walahfr. carm. 20.44>	     Fecit in aetheria consotios requie.
<walahfr. carm. 20.45>	Exemplis quorum dictisque in pace manentes,
<walahfr. carm. 20.46>	     Instruimur summae pacis amare viam.
<walahfr. carm. 20.47>	Sanguine qui proprio caelestia praemia adepti,
<walahfr. carm. 20.48>	     Quae sibi retribuit retribuente deo,
<walahfr. carm. 20.49>	Nos tolerando monent facile pretiosa subire
<walahfr. carm. 20.50>	     Pro Christo opprobria, quae sacra regna parent.
<walahfr. carm. 20.51>	Fortis in infirmo viguit constantia sexu,
<walahfr. carm. 20.52>	     Quae sibi virgineum copulat officium.
<walahfr. carm. 20.53>	Nosque monemur in hoc mundi si incursio desit,
<walahfr. carm. 20.54>	     Saltim cum vitiis mens pia bella gerat.
<walahfr. carm. 20.55>	Iste dei sanctus doctor venerabilis orbi
<walahfr. carm. 20.56>	     Vitae exempla dedit, adiuvat et precibus.
<walahfr. carm. 20.57>	Haec quicumque legas, veniam deposcere Strabo
<walahfr. carm. 20.58>	     Sis memor et cunctos hos voca in auxilium.

<walahfr. carm. 21.1>	Felix Gallia, fortibus trophaeis,
<walahfr. carm. 21.2>	Ubertate soli, virum nitore,
<walahfr. carm. 21.3>	Regni nomine purpurata magno
<walahfr. carm. 21.4>	Romanae soror urbis atque consors.
<walahfr. carm. 21.5>	Haec, inquam, melius dicata Christi
<walahfr. carm. 21.6>	Signis, illita martyrum cruore,
<walahfr. carm. 21.7>	Excellentius has togas frequentat,
<walahfr. carm. 21.8>	Quas non impius inquietat hostis.
<walahfr. carm. 21.9>	Thesauros Rhodani quidem fluento
<walahfr. carm. 21.10>	Vallatos colit Alpibus sub ipsis,
<walahfr. carm. 21.11>	Sed non sola tenet decus sacratum,
<walahfr. carm. 21.12>	Quod toto liquet eminere mundo.
<walahfr. carm. 21.13>	Magni Mauritium loquor rigoris,
<walahfr. carm. 21.14>	Cum quo Candidus Exsuperiusque,
<walahfr. carm. 21.15>	Armorum comitis fidem secuti,
<walahfr. carm. 21.16>	Iuverunt ducis optimi calorem.
<walahfr. carm. 21.17>	Thebaeae legio beata gentis,
<walahfr. carm. 21.18>	His concredita lege militari,
<walahfr. carm. 21.19>	Veri militiam secuta regis
<walahfr. carm. 21.20>	Vexillo crucis impetivit hostem.
<walahfr. carm. 21.21>	Nullas sontibus intulere caedes,
<walahfr. carm. 21.22>	Quin ipsi gladiis deo immolati,
<walahfr. carm. 21.23>	Quam terris Orientis imbiberunt
<walahfr. carm. 21.24>	Castris occiduis fidem recludunt.
<walahfr. carm. 21.25>	Auget crimina saevus imperator,
<walahfr. carm. 21.26>	Quem nec carmine nominare dignum,
<walahfr. carm. 21.27>	Dum sanctos iubet idolis litare
<walahfr. carm. 21.28>	Nolentesque necem subire mandat.
<walahfr. carm. 21.29>	Dux primus sotios simul coactos
<walahfr. carm. 21.30>	Hortatur stabilem tenere mentem:
<walahfr. carm. 21.31>	"Nullus deficiat timore, nemo
<walahfr. carm. 21.32>	Perturbetur", ait, "deum sequamur.
<walahfr. carm. 21.33>	Armis iam satis hactenus caducis
<walahfr. carm. 21.34>	Hostes stravimus aemulante dextra,
<walahfr. carm. 21.35>	Nunc virtute animi domandus hostis
<walahfr. carm. 21.36>	Maior, maior enim corona restat.
<walahfr. carm. 21.37>	Nec dilata diu fatigat ergo
<walahfr. carm. 21.38>	Merces stemmatis, ecce laurearum
<walahfr. carm. 21.39>	Pugnantes hodie trophaea vosmet,
<walahfr. carm. 21.40>	Si vincatis, apud deum manebunt".
<walahfr. carm. 21.41>	Perstant intrepidi, loquuntur ore
<walahfr. carm. 21.42>	Uno: "Praecipe, Caesar, expeditos
<walahfr. carm. 21.43>	Pro tutamine publicisque rebus
<walahfr. carm. 21.44>	Depugnare viros, oboediemus.
<walahfr. carm. 21.45>	At si forte deo cupis relicto
<walahfr. carm. 21.46>	Nos servire tuis, profane, divis,
<walahfr. carm. 21.47>	Te contemnimus et severitatis
<walahfr. carm. 21.48>	Temptamenta tuae minasque viles.
<walahfr. carm. 21.49>	Iam nunc rumpe moras, abi satelles,
<walahfr. carm. 21.50>	Haec conamina nuntia tyranno,
<walahfr. carm. 21.51>	Exurat, perimat licet necetque
<walahfr. carm. 21.52>	Limpha fluminis, aut secet lapillis".
<walahfr. carm. 21.53>	Stant inflexibiles, manentque fixi,
<walahfr. carm. 21.54>	Non dant liba diis genuve ponunt,
<walahfr. carm. 21.55>	Rex et conditor est quibus per aevum
<walahfr. carm. 21.56>	Christus, vivere commorique lucrum.
<walahfr. carm. 21.57>	Haec postquam ferus impiusque lictor
<walahfr. carm. 21.58>	Crudeli domino relata perfert,
<walahfr. carm. 21.59>	Commotum scelus ardet in cruentis
<walahfr. carm. 21.60>	Statim pectoribus magisque fotum.
<walahfr. carm. 21.61>	"Hanc", inquit, "gravibus notam querelis
<walahfr. carm. 21.62>	Mecum vix tulerim, quod ordo nostri
<walahfr. carm. 21.63>	Tales officii remandat ausus,
<walahfr. carm. 21.64>	Exemplum dabo iam per hos futuris.
<walahfr. carm. 21.65>	Miles perge, neca viros protervos,
<walahfr. carm. 21.66>	Et primo decimum recide quemque:
<walahfr. carm. 21.67>	Sic saltim mea iussa pertimescent".
<walahfr. carm. 21.68>	His actis calor invenitur idem.
<walahfr. carm. 21.69>	Instaurat reus integratque caedem,
<walahfr. carm. 21.70>	In totumque movet gregem machaeram,
<walahfr. carm. 21.71>	Certat se pia praevenire turba,
<walahfr. carm. 21.72>	Serum quisque sibi putat, quod instat.
<walahfr. carm. 21.73>	Caeduntur gladiis, replentur ipsae
<walahfr. carm. 21.74>	Valles corporibus, fluuntque rivi
<walahfr. carm. 21.75>	Sacri sanguinis, ipse per cruorem
<walahfr. carm. 21.76>	Sanctorum Rhodanus sacratus exit.
<walahfr. carm. 21.77>	Hinc iam nobilior, suoque maior
<walahfr. carm. 21.78>	Excursu, mare cum decore magnum
<walahfr. carm. 21.79>	Maiori petit, omne Galliarum
<walahfr. carm. 21.80>	Regnum de nece martyrum coronans.
<walahfr. carm. 21.81>	O quam nobilis unda, quae beatas
<walahfr. carm. 21.82>	Solvens exequias, lavare plagas
<walahfr. carm. 21.83>	Et secum meruit sacrata ferre
<walahfr. carm. 21.84>	Et se corpora possidere circa.
<walahfr. carm. 21.85>	Quae pridem leve nomen indicabant
<walahfr. carm. 21.86>	Felicis loca iam placent Agauni,
<walahfr. carm. 21.87>	Angustos aditus refulget inter
<walahfr. carm. 21.88>	Quod miratur amans quadratus orbis.
<walahfr. carm. 21.89>	Postquam carnifices scelus peractum
<walahfr. carm. 21.90>	Clauserunt, epulis dedere sese,
<walahfr. carm. 21.91>	Inter funera pro dolore luctus
<walahfr. carm. 21.92>	Ausi laetitiam sequi iocosam.
<walahfr. carm. 21.93>	Ad convivia mente saniori
<walahfr. carm. 21.94>	Pervenit stupidis senex medullis:
<walahfr. carm. 21.95>	"Victor cur geris", inquiens, "maligna
<walahfr. carm. 21.96>	Miles gaudia, stragis in cruore"?
<walahfr. carm. 21.97>	"Iussit providus imperator", aiunt,
<walahfr. carm. 21.98>	"Omnem militiam deos colendo
<walahfr. carm. 21.99>	Complacare sibi, quod haec rebellis
<walahfr. carm. 21.100>	Nolens turba luit furore poenas".
<walahfr. carm. 21.101>	Suspirans senior, "Quid", inquit, "istam
<walahfr. carm. 21.102>	Aetatis seriem miser peregi?
<walahfr. carm. 21.103>	Quam vellem, optio si daretur, inter
<walahfr. carm. 21.104>	Hos finire pios gravem senectam".
<walahfr. carm. 21.105>	Dicentem rapiunt, senem trucidant,
<walahfr. carm. 21.106>	Fit martyr sotiusque candidati
<walahfr. carm. 21.107>	Coetus, et quibus ante concupivit
<walahfr. carm. 21.108>	Iungi, protinus additur maniplis.
<walahfr. carm. 21.109>	O summis pia laudibus colenda
<walahfr. carm. 21.110>	Sanctorum legio, cruore lota,
<walahfr. carm. 21.111>	Quam perfectior omnibus figuris,
<walahfr. carm. 21.112>	Hoc senarius ordinat decore.
<walahfr. carm. 21.113>	Nam sex milia sexiesque centum,
<walahfr. carm. 21.114>	Seni tum decies semelque seni,
<walahfr. carm. 21.115>	Dicuntur numero fuisse pleno;
<walahfr. carm. 21.116>	Nil sanctos melius potest decere.
<walahfr. carm. 21.117>	Tanto munere gaudeamus omnes
<walahfr. carm. 21.118>	Qui caeli super astra nos patronos
<walahfr. carm. 21.119>	Tot confidimus inclitos habere,
<walahfr. carm. 21.120>	Quorum oratio quod petit meretur.
<walahfr. carm. 21.121>	His si servitium fidele cures,
<walahfr. carm. 21.122>	O Chonrade, pater mihi colende,
<walahfr. carm. 21.123>	Totis viribus exhibere, iugis
<walahfr. carm. 21.124>	Te per grandia facta pax sequetur.
<walahfr. carm. 21.125>	Nam quamvis miser atque criminosus
<walahfr. carm. 21.126>	Sim, credo tamen hoc labore parvo
<walahfr. carm. 21.127>	Sanctorum meritis diu petitam
<walahfr. carm. 21.128>	Strabonem veniam a deo mereri.
<walahfr. carm. 21.129>	Sanctae gloria magna trinitati
<walahfr. carm. 21.130>	Sit per saecula cuncta, laus, potestas,
<walahfr. carm. 21.131>	Virtus una, salus perennis, ipsa
<walahfr. carm. 21.132>	Semper nos prece martyrum coronet.

<walahfr. carm. 22.1>	Machabeo minitante suis
<walahfr. carm. 22.2>	Hostibus, armaque terribili
<walahfr. carm. 22.3>	Bellica consotiante manu,
<walahfr. carm. 22.4>	Fulsit in aureolis rapidus
<walahfr. carm. 22.5>	Sol clipeis, fugiente chao.
<walahfr. carm. 22.6>	Optinuit legio numerum
<walahfr. carm. 22.7>	Israhel exsuperans cunei,
<walahfr. carm. 22.8>	Quem validis inimica cohors
<walahfr. carm. 22.9>	Instituit prius agminibus,
<walahfr. carm. 22.10>	Ut populum quateret domini.
<walahfr. carm. 22.11>	Res manet haec imitanda piis,
<walahfr. carm. 22.12>	Quos furor exagitare feri
<walahfr. carm. 22.13>	Daemonis invidus haud retrahit,
<walahfr. carm. 22.14>	Quosque pericula saeva monent
<walahfr. carm. 22.15>	Martis adhuc terebrare minas.
<walahfr. carm. 22.16>	Agmina dum tua iure velis,
<walahfr. carm. 22.17>	Quae tibi nutrit alendo animus,
<walahfr. carm. 22.18>	Sternere subsidio domini
<walahfr. carm. 22.19>	Castra volatilis exitii,
<walahfr. carm. 22.20>	Hostica providus arma nota.
<walahfr. carm. 22.21>	Luminis accipe rite ducem
<walahfr. carm. 22.22>	Et loca plana quiete pete,
<walahfr. carm. 22.23>	Campus amore iuvet patulus,
<walahfr. carm. 22.24>	Ne maneas piger in solitis
<walahfr. carm. 22.25>	Nocte teraris ubi vitiis.
<walahfr. carm. 22.26>	Iustitiae tibi sol oritur
<walahfr. carm. 22.27>	In clipeisque tuis rutilat,
<walahfr. carm. 22.28>	Quae rata sunt documenta patrum,
<walahfr. carm. 22.29>	Quis tua vita tegenda tibi est,
<walahfr. carm. 22.30>	Ne supereris ab hoste tuo.
<walahfr. carm. 22.31>	Efficis hoc duce Machabeo,
<walahfr. carm. 22.32>	Qui vocitatur et ipse Iudas,
<walahfr. carm. 22.33>	Dum tua facta pio domino
<walahfr. carm. 22.34>	Pandere non trepidas et opus
<walahfr. carm. 22.35>	Semper agis tibi proficuum.
<walahfr. carm. 22.36>	Respice, magne parens hominum,
<walahfr. carm. 22.37>	Meque tuere licet fragilem,
<walahfr. carm. 22.38>	Brachia ne mea forte queant
<walahfr. carm. 22.39>	Proelia cottidiana dolo
<walahfr. carm. 22.40>	Frangere, quaeso, fave omnipotens.

<walahfr. carm. 23.1>	Cur non, dulce decus, quoniam se contulit hora,
<walahfr. carm. 23.2>	Et ver floriferis laetum se subrigit austris,
<walahfr. carm. 23.3>	Magnus et ardentem gradibus legit aethera Phoebus,
<walahfr. carm. 23.4>	Iam spatiis crevere dies, dulcescit et umbra,
<walahfr. carm. 23.5>	In flores partusque novos et gaudia fructus
<walahfr. carm. 23.6>	Herba recens, arbos datur et genus omne animantum,
<walahfr. carm. 23.7>	Quod mare, quod silvas, quod rura, quod aera tranat,
<walahfr. carm. 23.8>	Quaerere me pateris, te respondere petitis?
<walahfr. carm. 23.9>	Discere namque mihi votum, tibi dicere promptum.
<walahfr. carm. 23.10>	Nec te, credo, latet, veteres quo more poetae
<walahfr. carm. 23.11>	Digna diis terrisque canebant carmina magnis.
<walahfr. carm. 23.12>	Aut etenim abrupti montis iuga sola sequentes,
<walahfr. carm. 23.13>	Aut specubus, fossis aut saltus valle remoti
<walahfr. carm. 23.14>	Omnigenam pharetrata echonem voce ciebant,
<walahfr. carm. 23.15>	Hirta suis hederis circum bene tempora cincti.
<walahfr. carm. 23.16>	Triste nemus testesque ferae timidaeque volucres,
<walahfr. carm. 23.17>	Mens secura, procul furibundae crapula curae.
<walahfr. carm. 23.18>	At nos pro silvis, hederis, echone, coturno
<walahfr. carm. 23.19>	Immanes omni ferimus de parte tumultus,
<walahfr. carm. 23.20>	Et vix ipsa luto subducit pupula sese
<walahfr. carm. 23.21>	Stercoribusque novissima, pro pudor, omnis inhorret.
<walahfr. carm. 23.22>	Hinc detractorum, sonat illinc clamor egentum
<walahfr. carm. 23.23>	Nudaque stercoribus sordescunt crura nigellis.
<walahfr. carm. 23.24>	Has umquam Musae si dilexere nitellas,
<walahfr. carm. 23.25>	Stercora, clamores, caenosa fluenta, tumultus,
<walahfr. carm. 23.26>	Respondere tibi nequaquam differo, sed si
<walahfr. carm. 23.27>	Pauca loquar, quia deest locus, argue lenius, oro.
<walahfr. carm. 23.28>	Primum nosse velim, iuxta quam saepe viamus,
<walahfr. carm. 23.29>	Cur sit imago suis sic effigiata figuris.
<walahfr. carm. 23.30>	Tetricus, Italicis quondam regnator in oris,
<walahfr. carm. 23.31>	Multis ex opibus tantum sibi servat avarus,
<walahfr. carm. 23.32>	At secum infelix piceo spatiatur Averno,
<walahfr. carm. 23.33>	Cui nihil in mundo, nisi vix fama arida restat.
<walahfr. carm. 23.34>	Quamquam thermarum vulgus vada praeparet olli,
<walahfr. carm. 23.35>	Hoc sine nec causa, nam omni maledicitur ore,
<walahfr. carm. 23.36>	Blasphemumque dei ipsius sententia mundi
<walahfr. carm. 23.37>	Ignibus aeternis magnaeque addicit abysso.
<walahfr. carm. 23.38>	Quam statuam vivo artifices si forte dederunt,
<walahfr. carm. 23.39>	Credito, blanditos insano hac arte leoni,
<walahfr. carm. 23.40>	Aut etiam, quod credo magis, miser ipse iubebat
<walahfr. carm. 23.41>	Haec simulacra dari, quod saepe superbia dictat.
<walahfr. carm. 23.42>	Infelix nam nullus erit, nisi desinit ipse
<walahfr. carm. 23.43>	Scire quod est, audens sese quod credere non est.
<walahfr. carm. 23.44>	Curribus atque in equis noris si stare superbos,
<walahfr. carm. 23.45>	Non quod sedit equo, tecum miraberis umquam.
<walahfr. carm. 23.46>	Cernimus aerias simul adventare columbas,
<walahfr. carm. 23.47>	Terque die exorta, media et vergente venire:
<walahfr. carm. 23.48>	Talia non vanis addam spectacula rebus.
<walahfr. carm. 23.49>	Nonne vides humiles saevos quasi amare tyrannos?
<walahfr. carm. 23.50>	Non ex corde tamen, sed enim pro temporis huius
<walahfr. carm. 23.51>	Pace, petunt pastum, non nidificando quiescunt.
<walahfr. carm. 23.52>	Cur dextra de parte nolam gestare videtur?
<walahfr. carm. 23.53>	Nudus ob hoc solum, puto, ut atra pelle fruatur.
<walahfr. carm. 23.54>	Etsi non caneret, nequaquam pelle careret,
<walahfr. carm. 23.55>	Quam semel induerat, sed erit quod dicere possis:
<walahfr. carm. 23.56>	Flagitiosorum certe praeconia summis
<walahfr. carm. 23.57>	Laudibus accelebrant omnis virtutis egentes;
<walahfr. carm. 23.58>	Verius ut dicam: dat nudo opprobria nudus.
<walahfr. carm. 23.59>	Si quid in his aliud, nobis edicito, nosti.
<walahfr. carm. 23.60>	Fulget avaritia exornatis aurea membris,
<walahfr. carm. 23.61>	Spicula fert, quae saepe latus pulsare pigrescens
<walahfr. carm. 23.62>	Sufficiant solitisque accendant corda rapinis.
<walahfr. carm. 23.63>	Aurea quod regnat stipata satellite nigro,
<walahfr. carm. 23.64>	Non aliud portendit enim, quam quod, mala quantum
<walahfr. carm. 23.65>	Luxuries quosdam sensu distendit avaro,
<walahfr. carm. 23.66>	Tantum pauperies alios devastat adurens.
<walahfr. carm. 23.67>	Quam subterlabuntur aquae, quia, teste poeta,
<walahfr. carm. 23.68>	Semper avarus eget; quod desunt frena, notabis,
<walahfr. carm. 23.69>	Quodque super lapides plumbumque et inane metallum
<walahfr. carm. 23.70>	Currit equo, signat se pectore belua duro,
<walahfr. carm. 23.71>	Corde pigro sensuque cavo regnare superbiam.
<walahfr. carm. 23.72>	O pestis sine fine nocens, non sufficit omnem
<walahfr. carm. 23.73>	Pervolitasse orbem bellis et caede potentum,
<walahfr. carm. 23.74>	Quin etiam faciem praeclara palatia contra
<walahfr. carm. 23.75>	Christicolasque greges videas posuisse nefandam.
<walahfr. carm. 23.76>	Ante pedes ternos parentibus undique nervis
<walahfr. carm. 23.77>	Ille tuus sonipes vacuum super aera nando
<walahfr. carm. 23.78>	Tollet et albentes monstrabitur inter olores,
<walahfr. carm. 23.79>	Quam pia corda tuis macules, vis pessima, telis.
<walahfr. carm. 23.80>	Iam tamen ipsa pedem vanis conatibus unum
<walahfr. carm. 23.81>	Optima nequicquam contra consulta levasti,
<walahfr. carm. 23.82>	Nam quotiens procerum tibimet coniungere quemquam
<walahfr. carm. 23.83>	Es conata, tibi totiens aut obvia mortis
<walahfr. carm. 23.84>	Ex insperato venere repagula nigrae,
<walahfr. carm. 23.85>	Aut cautela patrum, quos arx sanctissima semper
<walahfr. carm. 23.86>	Substituit, pestem monitis compescuit atris.
<walahfr. carm. 23.87>	Deficiet quorum sceptrum de semine numquam,
<walahfr. carm. 23.88>	Donec in ignivoma veniet rex nube coruscans.
<walahfr. carm. 23.89>	Dignum est, ut video, praemissis tristibus ergo
<walahfr. carm. 23.90>	Debita principibus laudum persolvere vota.
<walahfr. carm. 23.91>	Novi equidem, sed felici numquam offuit ulli
<walahfr. carm. 23.92>	Adversis firmare animum, neque contigit ullum
<walahfr. carm. 23.93>	Ante bonum non esse malum: sic numina nerunt.
<walahfr. carm. 23.94>	Aurea, quae prisci dixerunt saecula vates,
<walahfr. carm. 23.95>	Tempore, magne, tuo, Caesar, venisse videmus.
<walahfr. carm. 23.96>	Tu pietate reples quicquid minus esse putasti:
<walahfr. carm. 23.97>	Thesauris alii, meritis tu comptior esto,
<walahfr. carm. 23.98>	Tu bonitate places, aliique tyrannide gaudent.
<walahfr. carm. 23.99>	Solus ad omnigenas transis, rex magne, triumphos:
<walahfr. carm. 23.100>	Quem te namque vocem, nisi magnum in plebe Moysen,
<walahfr. carm. 23.101>	Qui populos tenebris per lumen ducis ademptis,
<walahfr. carm. 23.102>	Qui morum nova templa struis, qui munera Christi,
<walahfr. carm. 23.103>	Quae conlata tibi, cunctis communia praestas.
<walahfr. carm. 23.104>	Ille umbram, tu corpus habes, heremo ille remota
<walahfr. carm. 23.105>	Arte tabernaclum et serpentes finxit aenos,
<walahfr. carm. 23.106>	De silice hausit aquam, sumens de manna pruinis:
<walahfr. carm. 23.107>	Tu vero in populis paradysi ad amoena vocatis
<walahfr. carm. 23.108>	Templa regis fundata sacris, rex magne, lapillis,
<walahfr. carm. 23.109>	Quorum pensa pater quondam tibi magnus adauxit:
<walahfr. carm. 23.110>	Aurea cui ludunt summis simulacra columnis,
<walahfr. carm. 23.111>	Cuius ad ingenium non confero dogma Platonis.
<walahfr. carm. 23.112>	Lacte fluis et melle simul petraeque sequentis
<walahfr. carm. 23.113>	Largiris latices undis Pharaone necato.
<walahfr. carm. 23.114>	Laudibus altithronum celebras per saecula patrem,
<walahfr. carm. 23.115>	Digna loco cui semper erunt spectacula amoeno.
<walahfr. carm. 23.116>	Hinc magnum Salomonis opus, hinc templa supremis
<walahfr. carm. 23.117>	Structuris aequanda micant, specularia subter
<walahfr. carm. 23.118>	Dant insigne nemus viridique volantia prato
<walahfr. carm. 23.119>	Murmura rivorum; ludunt pecudesque feraeque,
<walahfr. carm. 23.120>	Uri cum cervis, timidis cum caprea dammis.
<walahfr. carm. 23.121>	Si quoque deinde velis, saltabunt rite leones,
<walahfr. carm. 23.122>	Ursus, aper, panthera, lupus, linces, elephanti,
<walahfr. carm. 23.123>	Rinoceros, tigres venient, domitique dracones,
<walahfr. carm. 23.124>	Sortiti commune boumque oviumque virectum.
<walahfr. carm. 23.125>	Omnia pacatis animalia litibus assunt,
<walahfr. carm. 23.126>	Aeriae summo quercus de vertice laetis
<walahfr. carm. 23.127>	Conmodulantur aves rostris et suave susurrant.
<walahfr. carm. 23.128>	Ast alia de parte nitens fulgore corusco
<walahfr. carm. 23.129>	Auratus discurrit eques, comitante pedestri
<walahfr. carm. 23.130>	Agmine, tintinnum quidam, quidam organa pulsant.
<walahfr. carm. 23.131>	Dulce melos tantum vanas deludere mentes
<walahfr. carm. 23.132>	Coepit, ut una suis decedens sensibus ipsam
<walahfr. carm. 23.133>	Femina perdiderit vocum dulcedine vitam.
<walahfr. carm. 23.134>	Cedant magna tui, super est, figmenta colossi,
<walahfr. carm. 23.135>	Roma: velit Caesar magnus, migrabit ad arces
<walahfr. carm. 23.136>	Francorum, quodcumque miser conflaverit orbis.
<walahfr. carm. 23.137>	En quis praecipue iactabat Graecia sese,
<walahfr. carm. 23.138>	Organa rex magnus non inter maxima ponit.
<walahfr. carm. 23.139>	Quae tamen inceptos servent si intacta canores,
<walahfr. carm. 23.140>	Deses erit, qui saepe suo quatit aera plectro.
<walahfr. carm. 23.141>	Ante tamen spreta iactabit pelle lacernam
<walahfr. carm. 23.142>	Et ferri rapta bachatus mole sonoros
<walahfr. carm. 23.143>	Comminuet truncos et iniquas voce cicutas,
<walahfr. carm. 23.144>	Nec frustra, quia nulla suo pro carmine dona
<walahfr. carm. 23.145>	Emeruit, saltim ut fulvi pars extima nigros
<walahfr. carm. 23.146>	Auri conlatis meritis depingeret artus.
<walahfr. carm. 23.147>	Interea magnis crepitant tabulata catervis,
<walahfr. carm. 23.148>	Quae clarum sequitur pulcherrima turba Moysen.
<walahfr. carm. 23.149>	Obstupui, fateor, gemmis auroque decorum
<walahfr. carm. 23.150>	Et vidi et mecum volvens tum singula, volvi,
<walahfr. carm. 23.151>	An Salomona pium an magnum Davida viderem,
<walahfr. carm. 23.152>	Herodem non esse sciens, nec talis honoris
<walahfr. carm. 23.153>	Participem faciat caeli rex optimus illum.
<walahfr. carm. 23.154>	Percepi tandem, postquam rigor ossa reliquit,
<walahfr. carm. 23.155>	Ora sacri cornuta patris splendore corusco;
<walahfr. carm. 23.156>	Hunc cui fulgorem divi consortia verbi
<walahfr. carm. 23.157>	Ediderant, qui in terrigenis mitissimus extat.
<walahfr. carm. 23.158>	At latere e dextro sancti spes optima regni
<walahfr. carm. 23.159>	Procedit Iosuae praesagi nominis heres,
<walahfr. carm. 23.160>	Cui nil defuerit morum, virtutis, honoris,
<walahfr. carm. 23.161>	Qui si sospes erit, postquam te regna polorum
<walahfr. carm. 23.162>	Sustulerint visoque dei laetabere vultu,
<walahfr. carm. 23.163>	Principe sub Christo terris caeloque canetur
<walahfr. carm. 23.164>	Perficietque bonus primordia talia finis.
<walahfr. carm. 23.165>	Inde tuos, Ionathas, lacti, dulcissime, vultus
<walahfr. carm. 23.166>	Contemplamur, adest tibimet par gratia pacis,
<walahfr. carm. 23.167>	Par morum probitas, semper victoria compar.
<walahfr. carm. 23.168>	Digna equidem referes nomen virtute paternum;
<walahfr. carm. 23.169>	Quamquam cura minor, tamen est tibi gloria consors;
<walahfr. carm. 23.170>	Nec doleas, quod gaza negat, concordia praestat.
<walahfr. carm. 23.171>	Tertia gemma suos umquam non perdat honores,
<walahfr. carm. 23.172>	De cuius meritis, quod non mihi visus inussit,
<walahfr. carm. 23.173>	Haurio florigena laetae dulcedine famae.
<walahfr. carm. 23.174>	Occurrit trepidae pelagi vastissima prorae
<walahfr. carm. 23.175>	Inluvies, via quam suadet modo coepta secandam,
<walahfr. carm. 23.176>	Sed moles absterret aquae atque volubilis obex.
<walahfr. carm. 23.177>	Vidi equidem, eum pulchra Rachel solamen avorum
<walahfr. carm. 23.178>	Beniamin dextro produceret ordine, cuius
<walahfr. carm. 23.179>	Larga salus sanctam refovet per saecla senectam,
<walahfr. carm. 23.180>	Quem pars quinta super, quam laetus percipit alter,
<walahfr. carm. 23.181>	Credo, manet, namque ipse suo splendebit honore,
<walahfr. carm. 23.182>	Ipse tribumque genusque pia virtute creabit,
<walahfr. carm. 23.183>	In quo mater ovans, quamvis quid passa doleret,
<walahfr. carm. 23.184>	Gaudia totius prompsit felicia mundi.
<walahfr. carm. 23.185>	Gratia, quae teneram vestit miranda iuventam,
<walahfr. carm. 23.186>	Maturos iam format honesto in pectore sensus.
<walahfr. carm. 23.187>	Felix progenies tali mansura nepote:
<walahfr. carm. 23.188>	Nomine quem sequitur, factis, da Christe, sequatur,
<walahfr. carm. 23.189>	Moribus, ingenio, vita, virtute, triumphis,
<walahfr. carm. 23.190>	Pace, fide, pietate, animo, sermonibus, ausu,
<walahfr. carm. 23.191>	Dogmate, consiliis, successu et prole fideli.
<walahfr. carm. 23.192>	Et si perspicitis, non frustra nomine Iudith,
<walahfr. carm. 23.193>	At Iudith virtute refert et relligione,
<walahfr. carm. 23.194>	Assyrius cui praedo caput summisit acerbum:
<walahfr. carm. 23.195>	Illa gulam mortis fidei mucrone trucidans
<walahfr. carm. 23.196>	Libertatis opem salvatis civibus auget.
<walahfr. carm. 23.197>	Tympana raucisona pulsavit pelle Maria,
<walahfr. carm. 23.198>	Organa dulcisono percurrit pectine Iudith.
<walahfr. carm. 23.199>	O si Sapho loquax vel nos inviseret Holda,
<walahfr. carm. 23.200>	Ludere iam pedibus vel ferre futura valeres.
<walahfr. carm. 23.201>	Quicquid enim tibimet sexus subtraxit egestas,
<walahfr. carm. 23.202>	Reddidit ingeniis culta atque exercita vita.
<walahfr. carm. 23.203>	In qua multa simul nobis miranda videmus:
<walahfr. carm. 23.204>	Semine stat locuples, apparet dogmate dives,
<walahfr. carm. 23.205>	Est ratione potens, est cum pietate pudica,
<walahfr. carm. 23.206>	Dulcis amore, valens animo, sermone faceta:
<walahfr. carm. 23.207>	Laeta cubans, sit laeta sedens, sit laeta resurgens,
<walahfr. carm. 23.208>	Laeteturque poli felix in sede locata.
<walahfr. carm. 23.209>	Protinus in magno magnus procedit Aaron
<walahfr. carm. 23.210>	Ordine mirifico, vestis redimitus honore.
<walahfr. carm. 23.211>	Punica tintinnis respondent mala sonoris:
<walahfr. carm. 23.212>	Mala fidem, tintinna sonant documenta salutis,
<walahfr. carm. 23.213>	Quis utrisque pius vario pater ordine fulget
<walahfr. carm. 23.214>	Et divina sacro celebrat celer orgia cultu.
<walahfr. carm. 23.215>	Ante tibi contingit aquis, Thetis uda, carere,
<walahfr. carm. 23.216>	Idola quam tantus coquat execranda sacerdos,
<walahfr. carm. 23.217>	Idola, quae plebem stravere securibus almam;
<walahfr. carm. 23.218>	Idola avarus habet, tu dicis, apostole Christi.
<walahfr. carm. 23.219>	I decus, i mundi, melioribus utere fatis,
<walahfr. carm. 23.220>	Vive deo felix, felici fine potire.
<walahfr. carm. 23.221>	Nec minor est magni reverentia patris habenda
<walahfr. carm. 23.222>	Beseleel, fabre primum qui percipit omne
<walahfr. carm. 23.223>	Artificum praecautus opus: sic denique summus
<walahfr. carm. 23.224>	Ipse legens infirma deus, sic fortia temnit.
<walahfr. carm. 23.225>	Magnorum quis enim maiora receperat umquam,
<walahfr. carm. 23.226>	Quam radiare brevi nimium miramur homullo?
<walahfr. carm. 23.227>	Quamvis subter agas regum tabularia vitam,
<walahfr. carm. 23.228>	Non te praetereo, specubusne latebis, Homere?
<walahfr. carm. 23.229>	Novi namque Sicana tibi spelea placere,
<walahfr. carm. 23.230>	Solus ubi Musis Musarum et amore fruaris.
<walahfr. carm. 23.231>	Saepe tamen magnis victoribus optima cudis
<walahfr. carm. 23.232>	Carmina: tempus erit rutilo te sole calere.
<walahfr. carm. 23.233>	Corporis at nostri si singula membra loquaces
<walahfr. carm. 23.234>	In linguas vario rerum vertantur ab usu,
<walahfr. carm. 23.235>	Argutae aut setis possint crevisse cicutae,
<walahfr. carm. 23.236>	Omnibus impar ero magnorum promere laudes,
<walahfr. carm. 23.237>	Ut dignum est, procerum; melius miranda tacemus,
<walahfr. carm. 23.238>	Quam tam magnum humili pondus sermone levemus.
<walahfr. carm. 23.239>	Cura mihi fuerat tales cognoscere fasces
<walahfr. carm. 23.240>	Rimabarque sagax tantarum munia rerum,
<walahfr. carm. 23.241>	Dumque sitim iam pene sacro restinximus haustu-
<walahfr. carm. 23.242>	Et sitis est ingens tam fervida cura videndi-,
<walahfr. carm. 23.243>	Quaeritur, unde essem et missu cuiatis adessem.
<walahfr. carm. 23.244>	Obstupui et totam pavitans rem ex ordine pando:
<walahfr. carm. 23.245>	Sufficiat, vidisse semel, laudare perennis
<walahfr. carm. 23.246>	Instat amor, divina manum clementia vestram
<walahfr. carm. 23.247>	Omnibus in populis faciat retinere trophea
<walahfr. carm. 23.248>	Felicemque patrum famam cum prole togata,
<walahfr. carm. 23.249>	Et fieri in magno allectos per saecla senatu,
<walahfr. carm. 23.250>	Utque timent vestros laetis in saltibus arcus
<walahfr. carm. 23.251>	Ursus, aper, timidusque lepus, cervique fugaces,
<walahfr. carm. 23.252>	Damma, lupus, immane boumque examen agrestum,
<walahfr. carm. 23.253>	Sic Vulgar Sarraque cenus malus hospes Hiberis,
<walahfr. carm. 23.254>	Brutus Britto, Danus versutus et horridus Afer
<walahfr. carm. 23.255>	Subdat honorandis sua colla exterrita dextris.
<walahfr. carm. 23.256>	Nunc tandem crevit felix res publica, cum sat
<walahfr. carm. 23.257>	Et reges sapiunt simul et regnant sapientes.
<walahfr. carm. 23.258>	Tetrice stulte, vale; quia te suadente canebam,
<walahfr. carm. 23.259>	Non mirum est vitiis nostram sordere camenam,
<walahfr. carm. 23.260>	Nec mihi materiem nec verba ostendere nosti:
<walahfr. carm. 23.261>	Haec tibi si qua ferat ratio, tum, Musa, nitebis;
<walahfr. carm. 23.262>	Hic calamum placuit, Vesper iam, figere, surgit.

<walahfr. carm. 23.1a.1>	Edidit haec Strabus, parvissima portio fratrum,
<walahfr. carm. 23.1a.2>	     Augia quos vestris insula alit precibus.
<walahfr. carm. 23.1a.3>	Strabonem quamquam dicendum regula clamet,
<walahfr. carm. 23.1a.4>	     Strabum me ipse volo dicere, Strabus ero.
<walahfr. carm. 23.1a.5>	Quod factor vitiavit opus, si dicere fas est,
<walahfr. carm. 23.1a.6>	     Hoc vitiato edam nomine, parce deus.

<walahfr. carm. 23.2.1>	Omnia qui solus rerum secreta tuetur,
<walahfr. carm. 23.2.2>	Praemia qui fidei devotis mentibus offert,
<walahfr. carm. 23.2.3>	Illius arbitrio factum nutuque fatebor,
<walahfr. carm. 23.2.4>	Ut, qui corde humili vobis fidissimus esse
<walahfr. carm. 23.2.5>	Iam pridem statui, tandem quo nescio casu,
<walahfr. carm. 23.2.6>	Servitio attraherer vestro prolisque beatae,
<walahfr. carm. 23.2.7>	Quam vestris regnique simul profectibus huius
<walahfr. carm. 23.2.8>	Alma dei pietas concessit surgere magni.
<walahfr. carm. 23.2.9>	Vos vestrosque dei semper miserata potestas
<walahfr. carm. 23.2.10>	Protegat, exaltet, firmet, regat, armet, adornet
<walahfr. carm. 23.2.11>	Augustae haec humilis mittit munuscula Strabus
<walahfr. carm. 23.2.12>	Pignora multorum domino transmissa sequestro.
<walahfr. carm. 23.2.13>	Pacis amatrix, Lucis amica, Quae bona cuncta
<walahfr. carm. 23.2.14>	Mente tueris,      Haec mea clemens Percipe scripta.

<walahfr. carm. 24.1>	Temporis infausta sub potestate dolendi
<walahfr. carm. 24.2>	Dum fraudis commenta pios populumque patremque
<walahfr. carm. 24.3>	Opprimerent, sanctamque fidem delere pararent
<walahfr. carm. 24.4>	Proscriptam exiliis, odio, vi, carcere, ferro,
<walahfr. carm. 24.5>	Tunc iacuere boni nebula meroris opaci,
<walahfr. carm. 24.6>	Solaque per gremium regni nutantis ineptos
<walahfr. carm. 24.7>	Perfidia exseruit fervore tyrannidis ausus.
<walahfr. carm. 24.8>	Dum mihi sollicito et recti pro parte gementi
<walahfr. carm. 24.9>	Saepius ingentes fluxere in pectora curae,
<walahfr. carm. 24.10>	Nec requies praesaga mihi per somnia, donec
<walahfr. carm. 24.11>	Haud dubia virtute deus, prisci atra timoris
<walahfr. carm. 24.12>	Nubila decutiens, nitidum sperare serenum
<walahfr. carm. 24.13>	Edocuit, tenebris dum nox includeret altis
<walahfr. carm. 24.14>	Pallida, quod terram et longum quod inane vocamus.
<walahfr. carm. 24.15>	Dum sopor internis animalia fessa medullis
<walahfr. carm. 24.16>	Solvit, et angores longi curasque diei,
<walahfr. carm. 24.17>	Munere divino, moderamine temperat aequo,
<walahfr. carm. 24.18>	Visa libri series coram pulcherrima longi
<walahfr. carm. 24.19>	Ante meos vultus, metricis qui versibus omnem
<walahfr. carm. 24.20>	Rite superficiem gestabat in ordine plenam.
<walahfr. carm. 24.21>	Dumque avidus rerum cautus per singula lector
<walahfr. carm. 24.22>	Irem, animadverti seriem de casibus ipsam
<walahfr. carm. 24.23>	Et regni et regis textu resonare pedestri.
<walahfr. carm. 24.24>	Caesaris hic nomen quadam sub imagine versum,
<walahfr. carm. 24.25>	Proque sacro semper Ludowici Equitatius illic
<walahfr. carm. 24.26>	Nomine scriptus erat, neque me cognominis huius
<walahfr. carm. 24.27>	Turbabat novitas, cum causa videlicet ipsa
<walahfr. carm. 24.28>	Personam exprimeret, notis notissima gestis.
<walahfr. carm. 24.29>	Namque legebatur geminae discessio fraudis,
<walahfr. carm. 24.30>	Impietas, raptusque duplex, patientia victrix,
<walahfr. carm. 24.31>	Rectoris rerumque decus reparabile semper.
<walahfr. carm. 24.32>	Cumque oculi, sensus, aures, atque intima cordis
<walahfr. carm. 24.33>	Antra siti arderent relegendo sive legendo,
<walahfr. carm. 24.34>	Frater ab aspectu librum, miracula cuius
<walahfr. carm. 24.35>	Praebuit, eripiens memori superaddidit ore:
<walahfr. carm. 24.36>	"Tristior ex oculis humor, quam tota decebat
<walahfr. carm. 24.37>	Pectora, non longae passuri damna ruinae".
<walahfr. carm. 24.38>	Evigilans, pariterque volens retinere quod hausi,
<walahfr. carm. 24.39>	Vix versus in fine duos, et nomen adauctum
<walahfr. carm. 24.40>	Mente recordabar, reliquorum oblivia passus.
<walahfr. carm. 24.41>	Nominis auspicio pacis spem protinus auxi:
<walahfr. carm. 24.42>	Veloces virtutis opes Equitatius ille
<walahfr. carm. 24.43>	Portendebat, idemque sequens assertio firmat,
<walahfr. carm. 24.44>	Tristari nimium tolerantem pondera dura
<walahfr. carm. 24.45>	Non debere, citos facturum in laeta recursus.
<walahfr. carm. 24.46>	Haec ego cum videam factis impleta, quid ultra
<walahfr. carm. 24.47>	Occulerem? placuit vobis offerre probanda,
<walahfr. carm. 24.48>	Quae nobis longi nutribant gaudia voti.
<walahfr. carm. 24.49>	Augustae pauper decies dat munera quina
<walahfr. carm. 24.50>	Strabo petens veniam, signat quam calculus idem.

<walahfr. carm. 25.1.1>	Vilia pro meritis sunt haec munuscula vestris,
<walahfr. carm. 25.1.2>	     Sed tamen ex pleno quae dat amore fides,
<walahfr. carm. 25.1.3>	Quam vobis servare diu totumque per aevum
<walahfr. carm. 25.1.4>	     Hanc animam veluti nitar ad usque obitum.
<walahfr. carm. 25.1.5>	Quid mihi, quid possit consistere carius umquam,
<walahfr. carm. 25.1.6>	     Gloria quam domini continuata pii?
<walahfr. carm. 25.1.7>	Hanc sacer adventus Christi virtute potenti
<walahfr. carm. 25.1.8>	     Auxit in affectum laetitiamque novam.
<walahfr. carm. 25.1.9>	Parvulus ille quidem carnis de parte vocatus
<walahfr. carm. 25.1.10>	     Grandia nominibus sex et opima tenet.
<walahfr. carm. 25.1.11>	Fortis et ipse deus, mirabilis et pater aevi est
<walahfr. carm. 25.1.12>	     Alterius, pacis consiliique potens.
<walahfr. carm. 25.1.13>	Ipse pio vires divinaque munera regi
<walahfr. carm. 25.1.14>	     Et clarum aeterno tempore det columen.
<walahfr. carm. 25.1.15>	Pacem consilio faciat retinere salubri
<walahfr. carm. 25.1.16>	     Quem paci aeternae muneribusque parat.
<walahfr. carm. 25.1.17>	Hic vos cum vestris repetitis saepius annis
<walahfr. carm. 25.1.18>	     Haec ad festa deus provehat incolumes.

<walahfr. carm. 25.2.1>	Gloriam nato cecinere Christo
<walahfr. carm. 25.2.2>	Angeli, famam retulere, clara
<walahfr. carm. 25.2.3>	Voce pastores nova concrepabant
<walahfr. carm. 25.2.4>	Gaudia mundo.
<walahfr. carm. 25.2.5>	Laus in excelsis, pia pax in arvis
<walahfr. carm. 25.2.6>	Dicitur magnis celebranda votis,
<walahfr. carm. 25.2.7>	Omnis adventu domini movetur
<walahfr. carm. 25.2.8>	Machina rerum.
<walahfr. carm. 25.2.9>	Virgo concoeptu gravidatur almo,
<walahfr. carm. 25.2.10>	Coniugum mutae sterilesque fibrae
<walahfr. carm. 25.2.11>	Iam vigent donis uteri, prophetat
<walahfr. carm. 25.2.12>	Carcere vates.
<walahfr. carm. 25.2.13>	Splendidam caeli faculam dedere,
<walahfr. carm. 25.2.14>	Movit ardorem sacra lux magorum,
<walahfr. carm. 25.2.15>	Territant saevam nova Iudaeorum
<walahfr. carm. 25.2.16>	Nuntia plebem.
<walahfr. carm. 25.2.17>	Sera longaevus Symeon videndo
<walahfr. carm. 25.2.18>	Vota, tam longe prius expetitam
<walahfr. carm. 25.2.19>	Praedicat cunctis domini salutem
<walahfr. carm. 25.2.20>	Patris adesse.
<walahfr. carm. 25.2.21>	Anna iam natu gravior repente
<walahfr. carm. 25.2.22>	Lucis attactu penetrata sanctae,
<walahfr. carm. 25.2.23>	Quod diu traxit toleranter aevum
<walahfr. carm. 25.2.24>	Laeta peregit.
<walahfr. carm. 25.2.25>	Martyrum flores ferus interemptor,
<walahfr. carm. 25.2.26>	Milibus multis avide cruorem
<walahfr. carm. 25.2.27>	Quaeritans Christi cruciat malignae
<walahfr. carm. 25.2.28>	Frigore mentis.
<walahfr. carm. 25.2.29>	Ergo quam nostrae caput optionis
<walahfr. carm. 25.2.30>	Novimus lucem celebrare plenis
<walahfr. carm. 25.2.31>	Gaudiis, omni studeamus almae
<walahfr. carm. 25.2.32>	Pacis amore.
<walahfr. carm. 25.2.33>	Editus sacro patris ore semper
<walahfr. carm. 25.2.34>	Virginis casta voluit sub alvo
<walahfr. carm. 25.2.35>	Arta naturae tolerare factor
<walahfr. carm. 25.2.36>	Munia nostrae.
<walahfr. carm. 25.2.37>	Virgo portantem veneranda portat,
<walahfr. carm. 25.2.38>	Lactat altorem, vehit et parentem,
<walahfr. carm. 25.2.39>	Spiritu praegnans operantis in se
<walahfr. carm. 25.2.40>	Mater opusque.
<walahfr. carm. 25.2.41>	Veritas terra pietasque nata est,
<walahfr. carm. 25.2.42>	Solvit et primae maledictionis
<walahfr. carm. 25.2.43>	Damna, pro spinis tribulisque fructum
<walahfr. carm. 25.2.44>	Terra ministrat.
<walahfr. carm. 25.2.45>	Fructus hic terrae prius a propheta
<walahfr. carm. 25.2.46>	Valde sublimis fuit indicatus,
<walahfr. carm. 25.2.47>	Qui greges sanctos saturare vivo
<walahfr. carm. 25.2.48>	Pane valeret.
<walahfr. carm. 25.2.49>	Hic sub humana specie coruscans,
<walahfr. carm. 25.2.50>	Vile praesepis voluit cubile
<walahfr. carm. 25.2.51>	Ferre, quo sese dare nuntiaret
<walahfr. carm. 25.2.52>	Pascua pastor.
<walahfr. carm. 25.2.53>	Gaudeat caeli chorus, ut creator
<walahfr. carm. 25.2.54>	Eius antiquum numerum novaret,
<walahfr. carm. 25.2.55>	Ipse descendit, simul et superbum
<walahfr. carm. 25.2.56>	Sterneret hostem.
<walahfr. carm. 25.2.57>	Terra laetetur, radiata tanti
<walahfr. carm. 25.2.58>	Luminis tractu, genus et redemptum
<walahfr. carm. 25.2.59>	Vota gratanti voveat feratque
<walahfr. carm. 25.2.60>	Debita mente.
<walahfr. carm. 25.2.61>	Christe regnorum dominator, auge
<walahfr. carm. 25.2.62>	Principi nostro decus et triumphos,
<walahfr. carm. 25.2.63>	Eius et prolem bene cum pudica
<walahfr. carm. 25.2.64>	Coniuge salva.
<walahfr. carm. 25.2.65>	Sponsa quo felix tua sub patronis
<walahfr. carm. 25.2.66>	Polleat tantis merito locoque
<walahfr. carm. 25.2.67>	Praeminens mundo maneatque longa
<walahfr. carm. 25.2.68>	Pace fidelis.
<walahfr. carm. 25.2.69>	Christe, da nobis tua iussa vero
<walahfr. carm. 25.2.70>	Corde sectari, simul et beatis
<walahfr. carm. 25.2.71>	Actibus vitae nitidum mereri
<walahfr. carm. 25.2.72>	Stemma perennis.
<walahfr. carm. 25.2.73>	Praestet haec nobis deitas beata
<walahfr. carm. 25.2.74>	Patris et nati pariterque sancti
<walahfr. carm. 25.2.75>	Spiritus summa pietate regnans
<walahfr. carm. 25.2.76>	Omne per aevum.

<walahfr. carm. 26.1>	Multa quidem veniunt meritis non debita nostris,
<walahfr. carm. 26.2>	     Quae probitate sua nos hilarare queant.
<walahfr. carm. 26.3>	Pauca sinisterius torquent tamen obvia flatum,
<walahfr. carm. 26.4>	     Quis aliquot vobis me reticente patent.
<walahfr. carm. 26.5>	Non horum extremum est, quod nullis iussio memet
<walahfr. carm. 26.6>	     Vestra ligat causis, ni quod adesse datur.
<walahfr. carm. 26.7>	Non faciem video, non haurio verba, sed inter
<walahfr. carm. 26.8>	     Spem dubito atque metum, displiceam an placeam.
<walahfr. carm. 26.9>	Conscia corda tamen fidei votique fidelis
<walahfr. carm. 26.10>	     Non desperare me meliora docent.
<walahfr. carm. 26.11>	Sufficiat praefixa fides, orabo, quod ipse
<walahfr. carm. 26.12>	     Hactenus orabam, quaeque petenda reor,
<walahfr. carm. 26.13>	Vita, praesidio, pace et solamine Christi,
<walahfr. carm. 26.14>	     Vos vestrosque simul tempus in omne frui,
<walahfr. carm. 26.15>	Proxima sanctorum quod nos per festa dierum
<walahfr. carm. 26.16>	     Plenius acturos credimus et volumus.

<walahfr. carm. 27.1>	Arboris est altrix quondam vagina medullae,
<walahfr. carm. 27.2>	     Tibia germen habet, nempe bonum omen erit.
<walahfr. carm. 27.3>	Quod cortex humore caret, quod durior ipso est
<walahfr. carm. 27.4>	     Robore miramur, talis in osse vigor.
<walahfr. carm. 27.5>	Nil, Caesar, tibi, magne, vacat: venabere dammas,
<walahfr. carm. 27.6>	     Ossibus ex quarum silva orietur, ave.

<walahfr. carm. 28.1>	Natus et egregie et cultu nutritus herili,
<walahfr. carm. 28.2>	     Disce quid auctori retribuas domino.
<walahfr. carm. 28.3>	Iustitiae virtus primis adolescat ab annis,
<walahfr. carm. 28.4>	     Tecumque hoc sana mente senescat opus.
<walahfr. carm. 28.5>	De pietate patris potius, quam stemmate regni
<walahfr. carm. 28.6>	     Degenerare ulla conditione time.
<walahfr. carm. 28.7>	Si recolamus avos atavosque et magna priorum
<walahfr. carm. 28.8>	     Nomina, tum solum proderit haec series,
<walahfr. carm. 28.9>	Si sacra nobilitas pulchro spectamine morum
<walahfr. carm. 28.10>	     Fulgeat exclusis inscitiae nebulis.
<walahfr. carm. 28.11>	Gaudeat ergo sequax famulorum turba tuorum,
<walahfr. carm. 28.12>	     Quos tantae reficit indolis auspicium.
<walahfr. carm. 28.13>	Nam nihil est quod adhuc felicibus avocet annis,
<walahfr. carm. 28.14>	     Omnia quaeque geris, spem faciunt animis.
<walahfr. carm. 28.15>	Forma decore nitens, animusque capacior aevo,
<walahfr. carm. 28.16>	     Et, quod praecipuum est, zelus amorque dei.
<walahfr. carm. 28.17>	Incipe quod tandem maturior expleat aetas,
<walahfr. carm. 28.18>	     Quod primo imbiberint vasa diu sapiunt.
<walahfr. carm. 28.19>	Maiestas tibi cuncta dei det prospera semper
<walahfr. carm. 28.20>	     Et vitae aeternae dulcia dona ferat.

<walahfr. carm. 29.1>	Si condire meos mellis dulcedine versus,
<walahfr. carm. 29.2>	     Sancte pater, possem vel decorare rosis,
<walahfr. carm. 29.3>	Non haec pompa tamen condigna nitoribus esset,
<walahfr. carm. 29.4>	     Quos morum et sensus cum probitate geris.
<walahfr. carm. 29.5>	Et tanto me vestra quidem clementia cultu
<walahfr. carm. 29.6>	     Suscepit, quantum promeruisse velim.
<walahfr. carm. 29.7>	Nil servivi, nil merui, tamen ecce repente
<walahfr. carm. 29.8>	     Immerito assumptus pauper honore fruor.
<walahfr. carm. 29.9>	Et fruar ac vestra iucunder pace per aevum
<walahfr. carm. 29.10>	     Et vita et meritis atque salute sacra.
<walahfr. carm. 29.11>	Compensare tibi nulla pro parte quod actum est
<walahfr. carm. 29.12>	     Sufficio, dominus sed retributor erit.
<walahfr. carm. 29.13>	Cuius ob intuitum nec nos nec nostra videris
<walahfr. carm. 29.14>	     Despicere, affectu sed tolerare pio.
<walahfr. carm. 29.15>	Sum quapropter eroque ex toto corde fidelis
<walahfr. carm. 29.16>	     Vobis et vestris tempus in omne satis.
<walahfr. carm. 29.17>	Obsecro, posco, precor, domini protectio vosmet
<walahfr. carm. 29.18>	     Ut tegat atque regat, firmet, inaltet, amet.

<walahfr. carm. 30.1>	Non minimas grates, non parva rependere tantis
<walahfr. carm. 30.2>	     Praemia nos meritis velle, Heribalde, putes,
<walahfr. carm. 30.3>	Quod tremibundus adhuc nostro non segnis honori
<walahfr. carm. 30.4>	     Litterulas pleno mittis amore litas.
<walahfr. carm. 30.5>	Iam completa quidem testantis verba prophetae
<walahfr. carm. 30.6>	     Novimus, effectu sed repetita novo:
<walahfr. carm. 30.7>	"Et venit ad dominum laudatio plena timoris,
<walahfr. carm. 30.8>	     Aurum fert Aquilo frigore saepe rigens".
<walahfr. carm. 30.9>	Pectore quippe tuo flammas ardere priores
<walahfr. carm. 30.10>	     Indicat igniculus, quem tua scripta gerunt.
<walahfr. carm. 30.11>	Et quia scis nostrum iusto moderamine morem
<walahfr. carm. 30.12>	     Parcere subiectis et tolerare malos,
<walahfr. carm. 30.13>	His tibi pro donis reddentur munera plura,
<walahfr. carm. 30.14>	     Quam tibi perfidiae lucra tulisset amor.
<walahfr. carm. 30.15>	Si quam dulcis inis, tam dulcis in extima tendes,
<walahfr. carm. 30.16>	     Mi dulcedo tua dulcior usque manet.
<walahfr. carm. 30.17>	Disce gradus stabilire tuos, ne pendula rursus
<walahfr. carm. 30.18>	     Semita saxosum in digrediatur iter.
<walahfr. carm. 30.19>	Faustus in antiquo iam disce senescere nido,
<walahfr. carm. 30.20>	     Donec vile tegat candida pluma caput.
<walahfr. carm. 30.21>	Tum febres, tussimque gravem turpemque podagram
<walahfr. carm. 30.22>	     Perpetiens laribus inmoriere tuis.
<walahfr. carm. 30.23>	Haec optasse tibi signum est redamantis amici
<walahfr. carm. 30.24>	     Vel mitis domini vel patientis heri.
<walahfr. carm. 30.25>	Sis felix nostrisque scias tua cordibus apte
<walahfr. carm. 30.26>	     Seria permixtis complacuisse iocis.
<walahfr. carm. 30.27>	Saepius hocce gerens animos perpende fideles
<walahfr. carm. 30.28>	     Atque voluntatis mutua disce meae.
<walahfr. carm. 30.29>	Indigeas quotiens, totiens per saecla valeto,
<walahfr. carm. 30.30>	     Sed numquam, nostri ni memor esse velis.

<walahfr. carm. 31.1>	Dulcibus officiis et amica mente colendo
<walahfr. carm. 31.2>	     Liutgero Strabus paucula verba dedit.
<walahfr. carm. 31.3>	Parva licet fuerit nostrae dilectio partis,
<walahfr. carm. 31.4>	     Credo tamen memorem te satis esse mei.
<walahfr. carm. 31.5>	Quicquid habes dextrum gaudens volo; porro sinistrum
<walahfr. carm. 31.6>	     Si quid adest, doleo cordis in oppidulo.
<walahfr. carm. 31.7>	Unicus ut matri, terris ut lumina Phoebi,
<walahfr. carm. 31.8>	     Ut ros graminibus, piscibus unda freti,
<walahfr. carm. 31.9>	Aer uti oscinibus, rivorum ut murmura pratis.
<walahfr. carm. 31.10>	     Sic tua, pusiole, cara mihi facies.
<walahfr. carm. 31.11>	Si fieri possit, fieri quod posse putamus,
<walahfr. carm. 31.12>	     Ingere te nostris visibus, oro, celer.
<walahfr. carm. 31.13>	Nam quia te propius didici consistere nobis,
<walahfr. carm. 31.14>	     Non requiesco, nisi videro te citius.
<walahfr. carm. 31.15>	Excedat numeros astrorum, roris, harenae
<walahfr. carm. 31.16>	     Gloria, vita, salus atque valere tuum.

<walahfr. carm. 32.1>	Care venis subito, subito quoque, care recedis:
<walahfr. carm. 32.2>	Audio, non video, video tamen intus et intus
<walahfr. carm. 32.3>	Amplector fugientem et corpore, non pietate.
<walahfr. carm. 32.4>	Certus enim ut fueram, sum semper eroque foveri
<walahfr. carm. 32.5>	Corde tuo me, corde meo te. Nec mihi tempus
<walahfr. carm. 32.6>	Suadeat ullum aliud, tibi nec persuadeat ullum.
<walahfr. carm. 32.7>	Visere si poteris, sat erit, si videro gratum.
<walahfr. carm. 32.8>	Sin alias, rescribe aliquid, tua tristia novi
<walahfr. carm. 32.9>	Atque dolens recolo, dolor est possessio mundi,
<walahfr. carm. 32.10>	Quaeque serena putas, magis haec in nubila tristes
<walahfr. carm. 32.11>	Et tenebras fugiunt; volucri qui pendet in orbe,
<walahfr. carm. 32.12>	Nunc scandit, nunc descendit, rota sic trahit orbis.

<walahfr. carm. 33.1>	Cui, Hludowice, tui donasti munus amoris,
<walahfr. carm. 33.2>	     Haec tibi dat Strabo verba salutis, ave!
<walahfr. carm. 33.3>	Vestra licet vilem fecit promissio memet
<walahfr. carm. 33.4>	     Versibus audere vos monuisse meis.
<walahfr. carm. 33.5>	Nam quamvis magnos mundi teneatis honores,
<walahfr. carm. 33.6>	     Non vos credo tamen spernere nos minimos.
<walahfr. carm. 33.7>	Divitias non dico hominum, dum spesque fidesque
<walahfr. carm. 33.8>	     Aruerint, solus tum superabit amor.
<walahfr. carm. 33.9>	Non vestis, non ulla fero tibi dona metalli:
<walahfr. carm. 33.10>	     Solo servire quaero in amore tibi.
<walahfr. carm. 33.11>	Totus enim sensu, verbo, factisque studebo
<walahfr. carm. 33.12>	     Promissum tibimet reddere amoris opus.
<walahfr. carm. 33.13>	Esto memor memoris, dominoque favente valeto,
<walahfr. carm. 33.14>	     Tot bona percipiens, quot meruisse sat est.


<walahfr. carm. 34.1>	Haec tibi dat Strabo, carissime pusio Bodo,
<walahfr. carm. 34.2>	     Paucula parva licet verba legenda tuus.
<walahfr. carm. 34.3>	Quem fervore pari dudum defiximus arvis,
<walahfr. carm. 34.4>	     Surculus ad superos prodeat ille Nothos.
<walahfr. carm. 34.5>	Pura per assiduos surgat dilectio motus,
<walahfr. carm. 34.6>	     Donec firma polos astraque adire queat.
<walahfr. carm. 34.7>	Sis memor in precibus, reddis dum vota tonanti,
<walahfr. carm. 34.8>	     Strabonis, memor est semper et ipse tui.
<walahfr. carm. 34.9>	Quod domino, sectare, placet, quod iussit, amato,
<walahfr. carm. 34.10>	     Quod spondet, speres, quod prohibet, fugias.
<walahfr. carm. 34.11>	Dilige virtutes, vitiis procul omnibus esto:
<walahfr. carm. 34.12>	     Praemia certa bonis, poena datur miseris.
<walahfr. carm. 34.13>	Ad meliora tuos ducat deus omnia sensus
<walahfr. carm. 34.14>	     Et tibi perpetuo munera magna ferat.
<walahfr. carm. 34.15>	Candide, care vale, carissime semper ubique
<walahfr. carm. 34.16>	     Pusio candidule, candide pusiole.

<walahfr. carm. 35.1>	Non magis est nato laetata Verona Catullo,
<walahfr. carm. 35.2>	     Mantua nec tantum ipsa Marone suo.
<walahfr. carm. 35.3>	Laetior aut Hellas magnum fundebat Homerum,
<walahfr. carm. 35.4>	     Corduba vel Senecas misit et ipsa duos,
<walahfr. carm. 35.5>	Quam te, si valeas, crescet doctore Ticinum,
<walahfr. carm. 35.6>	     Fortunate puer, Tullius alter eris.
<walahfr. carm. 35.7>	Sis quicumque vale, vel sis quicumque futurus.
<walahfr. carm. 35.8>	     Noster eris, valeas, poscimus in domino.

<walahfr. carm. 36.1>	Culmen apostolici coepisti nominis heres
<walahfr. carm. 36.2>	     Actibus et verbis promeruisse tibi:
<walahfr. carm. 36.3>	Qui bis sena suo praelegit pectora dono,
<walahfr. carm. 36.4>	     Novit Strabonem te retinere animo.
<walahfr. carm. 36.5>	Gaudeo non tantum mundi quod prospera rident,
<walahfr. carm. 36.6>	     Quantum quod cunctis pro bonitate places.
<walahfr. carm. 36.7>	Hoc commune malis fieri quia saepe videmus,
<walahfr. carm. 36.8>	     Illud habent soli, qui placuere deo.
<walahfr. carm. 36.9>	Non dat honor meritum, meritis sed redditur ipse,
<walahfr. carm. 36.10>	     Nec peritura ligant pectora plena deo.
<walahfr. carm. 36.11>	Ut sale, rore, ducum facie caro, gramina, bella,
<walahfr. carm. 36.12>	     Non sine labe carent, sic ego te, alme pater.
<walahfr. carm. 36.13>	In domino sine fine vale, nostrique memento
<walahfr. carm. 36.14>	     Unius siquidem membra sumus capitis.

<walahfr. carm. 37.1>	Ex quo percipiens vestrae praeconia famae
<walahfr. carm. 37.2>	     Et crebra et vera, hanc ratione bibi,
<walahfr. carm. 37.3>	Obscurus licet ingenio natalibus atque,
<walahfr. carm. 37.4>	     Congaudere animo laudibus his studui.
<walahfr. carm. 37.5>	Egimus hoc, agimus nunc hoc, hoc semper agemus,
<walahfr. carm. 37.6>	     Dum vitalis alet pectora nostra calor.
<walahfr. carm. 37.7>	Quicquid enim possum facto, prece, corde fideque,
<walahfr. carm. 37.8>	     Hoc totum vestro mancipo servitio.
<walahfr. carm. 37.9>	Et si non fuerit vacuum, praesentia quo me
<walahfr. carm. 37.10>	     Vestra hilaret, mente vos tamen intueor.
<walahfr. carm. 37.11>	Vilibus experiar dictis, liceatne volenti
<walahfr. carm. 37.12>	     Hinc mihi plura sacris credere dicta volis.
<walahfr. carm. 37.13>	Nam data si fuerit tandem fiducia fandi,
<walahfr. carm. 37.14>	     Vos penes haud apto tempore mutus ero.
<walahfr. carm. 37.15>	Nobilitatis apex, hominum pater unus et una
<walahfr. carm. 37.16>	     Pauperibus proceres conditione ligans,
<walahfr. carm. 37.17>	Virtutem, vitam, pacemque in saecula vestram
<walahfr. carm. 37.18>	     Amplificet, firmet, multiplicet, foveat.

<walahfr. carm. 38.1>	Ex quo fama tui celebrem mihi nominis auram
<walahfr. carm. 38.2>	Attulit, et fidei robur, rerumque tuarum
<walahfr. carm. 38.3>	Cognovi seriem, magno te pronus amore
<walahfr. carm. 38.4>	Amplectens, iugi mecum venerabar honore.
<walahfr. carm. 38.5>	Et quia quaesitum merui cognoscere tandem,
<walahfr. carm. 38.6>	Crevit amor, quanto propius pia notio crevit.
<walahfr. carm. 38.7>	Quis numerabit enim, quantos persaepe labores
<walahfr. carm. 38.8>	Sustuleris? quantisque tuam, Rodberne, periclis
<walahfr. carm. 38.9>	Credideris vitam? Dominorum damna gemendo,
<walahfr. carm. 38.10>	Dum fraus saeva pium premeret sibi noxia regem
<walahfr. carm. 38.11>	Reginamque humilem Ligurum clausisset in urbe,
<walahfr. carm. 38.12>	In manibus posuisti animam, nec grande putabas
<walahfr. carm. 38.13>	Exitium casusque tui discrimina, si quem
<walahfr. carm. 38.14>	Moliri posses iuris pro parte vigorem.
<walahfr. carm. 38.15>	Quando horum cauta mecum sub mente recordor,
<walahfr. carm. 38.16>	Miror et in lacrimas commoto pectore solvor,
<walahfr. carm. 38.17>	Et quantum accipio, domini solatia vires
<walahfr. carm. 38.18>	Has tribuisse tibi, certo pro munere credo.
<walahfr. carm. 38.19>	Heu quibus insidiis artissima septa viarum
<walahfr. carm. 38.20>	Alpibus in mediis sollers custodia cinxit?
<walahfr. carm. 38.21>	Quanta per ingentes fluviorum angustia cursus
<walahfr. carm. 38.22>	Terruit, et quotiens trepidum tenuere latebrae,
<walahfr. carm. 38.23>	Pauperies pressit, praesens metus, omnia dura!
<walahfr. carm. 38.24>	Nullum tempus erat securo munere plenum,
<walahfr. carm. 38.25>	Nox obscura diem, noctem lux ipsa timebat,
<walahfr. carm. 38.26>	Nulla domo campove quies, timor undique pulsans.
<walahfr. carm. 38.27>	Sola fides rectique sibi mens conscia tantum
<walahfr. carm. 38.28>	Suasit opus, docuitque aliquam sperare salutem.
<walahfr. carm. 38.29>	Caetera sed nimio terrore pericla furenti
<walahfr. carm. 38.30>	Saevitiae cessere hominum; qua saepe coactus
<walahfr. carm. 38.31>	Commutasti habitum famulique vice apta per artem
<walahfr. carm. 38.32>	Servitia explesti supplex, et mille gerebas
<walahfr. carm. 38.33>	Ingeniis quod praecipua virtute nequires.
<walahfr. carm. 38.34>	Sed mens plena fide, nullo defessa labore,
<walahfr. carm. 38.35>	Non ante assumptum quavis formidine munus
<walahfr. carm. 38.36>	Deseruit, requiemve habuit, quam prima potentum
<walahfr. carm. 38.37>	Corda per Hesperiam scriptis verboque coegit
<walahfr. carm. 38.38>	Sacrilegum gemuisse nefas; his deinde peractum est
<walahfr. carm. 38.39>	Consiliis, ut fessa diu et compressa malorum
<walahfr. carm. 38.40>	Ponderibus regina, feris educta tenebris
<walahfr. carm. 38.41>	Non sine honore foret; tandemque occultus, et arte
<walahfr. carm. 38.42>	Usus adumbrata, venisti et dulcia coram
<walahfr. carm. 38.43>	Suscipiens mandata pio celer ipse libensque
<walahfr. carm. 38.44>	Caesari, et adiunctis portasti primus amicis.
<walahfr. carm. 38.45>	Nec minus illud iter recidivo horrore molestum
<walahfr. carm. 38.46>	Insidiisque dolisque tibi fuit undique plenum,
<walahfr. carm. 38.47>	Cumanum quando arta lacum custodia nisa est
<walahfr. carm. 38.48>	Praeclusisse tibi; domini sed dextra secundos
<walahfr. carm. 38.49>	Immittens ventos inimico a litore vexit.
<walahfr. carm. 38.50>	Rursus in aeriis nivium vis Alpibus altas
<walahfr. carm. 38.51>	Fecit habere moras, requiei inamabile tempus;
<walahfr. carm. 38.52>	Has quoque decutiens studiis iniuncta benignis
<walahfr. carm. 38.53>	Nuntia sollicito retulisti ex ordine regi.
<walahfr. carm. 38.54>	His tibi pro causis et tam felicibus, inquam,
<walahfr. carm. 38.55>	Ausibus ille redux rex et regina soluta
<walahfr. carm. 38.56>	Et cuncti pariter plena pietate fideles,
<walahfr. carm. 38.57>	Altius asscribent laudes et nomen honestum.
<walahfr. carm. 38.58>	Insuper omnipotens, statuit qui iura fidemque,
<walahfr. carm. 38.59>	Qui dominos famulosque una radice creatos
<walahfr. carm. 38.60>	Non aequa ditione facit, sed amore et honore
<walahfr. carm. 38.61>	Concordare sibi, reddet tibi praemia vera
<walahfr. carm. 38.62>	Haud dubiae fidei, quae non cum laude volantis
<walahfr. carm. 38.63>	Temporis intereant, sed in omnia saecla redundent.
<walahfr. carm. 38.64>	Haec aetate quidem invalida, dum tempora nondum
<walahfr. carm. 38.65>	Pube sua teneris florerent tincta sub annis,
<walahfr. carm. 38.66>	Aemula pauperies dum grandia facta vetaret
<walahfr. carm. 38.67>	Inprobitate sua, temet potuisse volentem
<walahfr. carm. 38.68>	Miramur, quae posse dedit deus ordine certo.
<walahfr. carm. 38.69>	Ergo quis in reliquum de te dubitare sinetur,
<walahfr. carm. 38.70>	Quantum pro dominis, quantum pro iure fideque,
<walahfr. carm. 38.71>	Si locus affuerit melior maiorque facultas,
<walahfr. carm. 38.72>	Desudare velis? qui prima incommoda forti
<walahfr. carm. 38.73>	Sustinuisti animo, rebus non victus amaris,
<walahfr. carm. 38.74>	Spemque metumque inter dubio discrimine pendens
<walahfr. carm. 38.75>	Ante oculos duro versabas pondere mortem.
<walahfr. carm. 38.76>	Ergo age, fer domino grates, et munera laudum
<walahfr. carm. 38.77>	Iustitiamque simul dominorum attende, merentum
<walahfr. carm. 38.78>	Tristia deserere, et rursus in laeta redire.
<walahfr. carm. 38.79>	Nam quid erat maesto tam desperabile regno,
<walahfr. carm. 38.80>	Quam sua depositis iterato posse venire
<walahfr. carm. 38.81>	Sceptra, statumque illos adipisci posse priorem?
<walahfr. carm. 38.82>	Sed deus, occulti iudex atque arbiter aequus,
<walahfr. carm. 38.83>	Hos illosque sua iuvit virtute fideles.
<walahfr. carm. 38.84>	Laetare, exulta mecum! Nam gaudeo tecum;
<walahfr. carm. 38.85>	Hoc quia compleri et completum parte videmus,
<walahfr. carm. 38.86>	Ipse quod optavi, saltimque audire cupivi,
<walahfr. carm. 38.87>	Quodque per ingentem quaesisti rite laborem.
<walahfr. carm. 38.88>	Felix participem qui se cognoscit honesti
<walahfr. carm. 38.89>	Et consortem operis! Quantum sibi conscius ille
<walahfr. carm. 38.90>	Perfidiae confusa globis per pectora tabet,
<walahfr. carm. 38.91>	Tantum, vel potius multo magis, omnia secum
<walahfr. carm. 38.92>	Laetitiae fomenta habeant, qui fida reservant
<walahfr. carm. 38.93>	Corda suis dominis, casusque invicta per omnes.
<walahfr. carm. 38.94>	Iam videor nimium fortasse loquacibus usus
<walahfr. carm. 38.95>	Exametris, dum magna meos extendit amores
<walahfr. carm. 38.96>	Materies, breviterque pudet dixisse, quod alto
<walahfr. carm. 38.97>	Sit dignum ingenio, dignumque poemate longo.
<walahfr. carm. 38.98>	Dat decies denos vilis tibi denique versus
<walahfr. carm. 38.99>	Strabo, rogans solito ut tecum mediteris amore
<walahfr. carm. 38.100>	Iussa dei, valeasque simul per saecula cuncta.

<walahfr. carm. 39.1>	Si quod mille sonat relationum
<walahfr. carm. 39.2>	Assertoribus estque veritatis
<walahfr. carm. 39.3>	Ubertate ratum tacere nitar,
<walahfr. carm. 39.4>	Fortasse invidiae notam subibo.
<walahfr. carm. 39.5>	Non hoc ergo meae placere menti
<walahfr. carm. 39.6>	Contingat, potius velim benigne
<walahfr. carm. 39.7>	Audire et sine fraude publicare.
<walahfr. carm. 39.8>	Quicquid nam bene de bonis refertur,
<walahfr. carm. 39.9>	De vestra fateor probitate, tantus
<walahfr. carm. 39.10>	Nosmet rumor alit rapitque mentes,
<walahfr. carm. 39.11>	Ut si dissimulem favere laudi,
<walahfr. carm. 39.12>	Contra, quod gero, conscientiam sit.
<walahfr. carm. 39.13>	Miramur conscientiae decorem,
<walahfr. carm. 39.14>	Quo vos praecipue nitere notum est,
<walahfr. carm. 39.15>	Miramur meritum, probosque mores,
<walahfr. carm. 39.16>	Quis vos non dubium est placere cunctis.
<walahfr. carm. 39.17>	Qui vos laudat, honore se coronat,
<walahfr. carm. 39.18>	Qui vos laudat, amat colitque verum,
<walahfr. carm. 39.19>	Qui vos laudat, habebitur benignus,
<walahfr. carm. 39.20>	Qui vos laudat, agit quod est agendum.
<walahfr. carm. 39.21>	Non isthaec adulantis ore promo,
<walahfr. carm. 39.22>	Nec desidero complacere falsis,
<walahfr. carm. 39.23>	Sed veris potius viam loquendi
<walahfr. carm. 39.24>	Verbis institui parare rectam.
<walahfr. carm. 39.25>	Nam si comperero licere nobis,
<walahfr. carm. 39.26>	Et si cunctipotens hoc annuendo
<walahfr. carm. 39.27>	Clementer dederit, legetis exin
<walahfr. carm. 39.28>	Nostri pectoris indices figuras.
<walahfr. carm. 39.29>	Nunc et semper et hic et in futuro
<walahfr. carm. 39.30>	Salvete in domino, valete, avete.
<walahfr. carm. 39.31>	Vos sanctus pater et patris beata
<walahfr. carm. 39.32>	Proles, spiritus et iuvet per aevum.

<walahfr. carm. 40.1>	Cogito quid faciam: nuper mihi contigit uno
<walahfr. carm. 40.2>	Iam cecidisse loco, canibus lacerabar ibidem,
<walahfr. carm. 40.3>	Calcibus hic populi caeno demersus in imo.
<walahfr. carm. 40.4>	Si mihi consilium dederis, vitabo per aevum
<walahfr. carm. 40.5>	Hanc calcare viam, probra quae mihi tanta ministrat,
<walahfr. carm. 40.6>	Nam vereor, ne forte freti me subruat aestus,
<walahfr. carm. 40.7>	Cuius ab incursu vix in tellure receptus
<walahfr. carm. 40.8>	Effugi patulas furibundi gurgitis iras.

<walahfr. carm. 41.1 >	Albentes capiat corvos, cignosque nigrantes,
<walahfr. carm. 41.2 >	Limaces quoque multiloquos mutasque cicadas,
<walahfr. carm. 41.3 >	Cornutos adquirat equos, mutilosque iuvencos,
<walahfr. carm. 41.4 >	Pisces nare vetet, constanter avesque volare,
<walahfr. carm. 41.5 >	Fontes stare citos faciat, tum currere montes,
<walahfr. carm. 41.6 >	Ferri cogat aquas sursum, flammasque deorsum,
<walahfr. carm. 41.7 >	Limus ad humorem, cera ut durescat ad ignem,
<walahfr. carm. 41.8 >	Ossaque sanguinibus tumeant, nervique medullis,
<walahfr. carm. 41.9 >	Lumbrici saliant, reptentque in pulvere cervi,
<walahfr. carm. 41.10>	Gallinae fundant haedos atque ova capellae.

<walahfr. carm. 42.1>	Postquam primo homini saevae sententia mortis
<walahfr. carm. 42.2>	     Iuste ulciscentis venit ab ore dei,
<walahfr. carm. 42.3>	Fama licet quosdam lato celebraverit orbe
<walahfr. carm. 42.4>	     Nominis atque auram ferret ad usque polos:
<walahfr. carm. 42.5>	Iustitia censente tamen moribunda statutum est
<walahfr. carm. 42.6>	     Membra sepulturis posse capi brevibus.
<walahfr. carm. 42.7>	Haec magni tam parva viri tenet area corpus,
<walahfr. carm. 42.8>	     Cuius in aetheria spiritus arce manet.
<walahfr. carm. 42.9>	Huius namque loci fuerat patronus et abba,
<walahfr. carm. 42.10>	     Nomine Werdo, dei plenus amore sui.
<walahfr. carm. 42.11>	Egregius sensu, nitidi sermonis abundans,
<walahfr. carm. 42.12>	     Dogmata commendans moribus eximiis;
<walahfr. carm. 42.13>	Sedulitate placens, cunctis affabilis, atque
<walahfr. carm. 42.14>	     Devota dominum relligione colens.
<walahfr. carm. 42.15>	Hunc rexisse gregem pie per quinquennia septem
<walahfr. carm. 42.16>	     Scitur, et omnigenis accumulasse bonis.
<walahfr. carm. 42.17>	Martius Apriles ter deno sole Kalendas
<walahfr. carm. 42.18>	     Dum visit, Werdo mortem obit, astra subit.
<walahfr. carm. 42.19>	Huius pro requie titulum quicumque recenses,
<walahfr. carm. 42.20>	     Pectore de placido funde preces domino.

<walahfr. carm. 43.1.1>	Hoc templum Stephani celebratur honore dicatum
<walahfr. carm. 43.1.2>	     Cum Iacobo nostri fratre simul domini,
<walahfr. carm. 43.1.3>	Quorum sub precibus Christi pietate receptis
<walahfr. carm. 43.1.4>	     Summi adipiscamur munera larga boni.
<walahfr. carm. 43.1.5>	Hildigrim struxit, Hadabaldus episcopus archi
<walahfr. carm. 43.1.6>	     Sanctificavit: honor certus utrumque manet.

<walahfr. carm. 42.2.1>	Istam Lantbertus retinet Martinus et aram,
<walahfr. carm. 42.2.2>	     Quorum nos precibus, Christe, tuere piis.

<walahfr. carm. 43.3.1>	Hic matri domini sociaris, sancte Gregori,
<walahfr. carm. 43.3.2>	     Cum qua pro nobis poscito sceptra dei.

<walahfr. carm. 44.1.1>	Hanc sancti sub honore Petri renovavit et auxit
<walahfr. carm. 44.1.2>	     Abbas Grimaldus lucis amore domum.
<walahfr. carm. 44.1.3>	Hic ex corde petens divino munere sumet
<walahfr. carm. 44.1.4>	     Quod cupit et votis congrua dona suis.

<walahfr. carm. 44.2.1>	Hoc quoque, virgo dei genitrix veneranda, sacellum
<walahfr. carm. 44.2.2>	     Grimaldus humilis compsit honore tuo.
<walahfr. carm. 44.2.3>	Ipsi mercedem cunctisque precantibus istic,
<walahfr. carm. 44.2.4>	     Quod pie praesumunt dedere posce deum.

<walahfr. carm. 45.1 >	Versibus atque metris par est donare poetam,
<walahfr. carm. 45.2 >	     Ut mercatori carius est quod amat.
<walahfr. carm. 45.3 >	Bellica sordenti si portes arma colono,
<walahfr. carm. 45.4 >	     Dispicit et munus grande ligonis habet.
<walahfr. carm. 45.5 >	Miles item fortis, capiat si vomeris usquam
<walahfr. carm. 45.6 >	     Dona, magis lituos deligit atque sparum.
<walahfr. carm. 45.7 >	Sic quod quisque colit, quaerit magis; hinc tibi paucos
<walahfr. carm. 45.8 >	     Cudere versiculos, alme pater, volui.
<walahfr. carm. 45.9 >	Quantum delectet tua me dilectio, nedum
<walahfr. carm. 45.10>	     Enarrare queam, vix scio et ipse satis.
<walahfr. carm. 45.11>	Disciplina tibi nativum et tristior usus
<walahfr. carm. 45.12>	     Abrasit Scottum substituitque Probum.
<walahfr. carm. 45.13>	Esto, iocum reputas quod dixi, sed mihi Chronmal
<walahfr. carm. 45.14>	     More abiens vestro tradidit ista loqui.
<walahfr. carm. 45.15>	En Fortunati oratus tibi mitto libellos
<walahfr. carm. 45.16>	     Mensoremque orbis: perlege, scribe, reduc.
<walahfr. carm. 45.17>	Sum tuus, esto meus, quod uterque habet alterius sit,
<walahfr. carm. 45.18>	     Sic ego tu sim alter, tuque mihi alter ego.
<walahfr. carm. 45.19>	Per nasum coniuro tuum, mi care, valeto,
<walahfr. carm. 45.20>	     Et dominum pro me, quaeso, precare libens.

<walahfr. carm. 46.1>	Omnipotentem semper adorent
<walahfr. carm. 46.2>	Et benedicant omne per aevum:
<walahfr. carm. 46.3>	Astra polorum cuncta chorique,
<walahfr. carm. 46.4>	Solque sororque, lumina caeli
<walahfr. carm. 46.5>	Omnipotentem.
<walahfr. carm. 46.6>	Sic quoque lymphae quaeque supernae,
<walahfr. carm. 46.7>	Ros pluviaeque, spiritus omnis
<walahfr. carm. 46.8>	Omnipotentem.
<walahfr. carm. 46.9>	Ignis et aestas, cauma geluque,
<walahfr. carm. 46.10>	Frigus et ardor atque pruinae
<walahfr. carm. 46.11>	Omnipotentem.
<walahfr. carm. 46.12>	Nix, glaciesque, noxque diesque,
<walahfr. carm. 46.13>	Lux tenebraeque fulgura, nubes
<walahfr. carm. 46.14>	Omnipotentem.
<walahfr. carm. 46.15>	Arida, montes, germina, colles,
<walahfr. carm. 46.16>	Flumina, fontes, pontus et undae
<walahfr. carm. 46.17>	Omnipotentem.
<walahfr. carm. 46.18>	Omnia viva, quae vehit aequor,
<walahfr. carm. 46.19>	Quae vehit aer, terraque nutrit,
<walahfr. carm. 46.20>	Omnipotentem.
<walahfr. carm. 46.21>	Cuncta hominum gens Israhel ipse
<walahfr. carm. 46.22>	Omnipotentem.

<walahfr. carm. 47.1.1>	Pinxit imaginibus rerum studiosa coruscis
<walahfr. carm. 47.1.2>	     Hanc ille pallam arte manuque sagax.
<walahfr. carm. 47.1.3>	Si tam multa unam fabre finxere figuram,
<walahfr. carm. 47.1.4>	     Quam pulchre binos colligit unus amor.
<walahfr. carm. 47.1.5>	Orbe voluta suo nitidae petulantia carnis
<walahfr. carm. 47.1.6>	     Vento flante perit, stat tamen aptus amor.

<walahfr. carm. 47.2.1>	Nulla fides tecum, retinent mendatia totum,
<walahfr. carm. 47.2.2>	     Vulpibus assimilis esse videris enim.

<walahfr. carm. 47.3.1>	Si mihi pes lapset, relevans vice tu pedis assta.

<walahfr. carm. 47.4.1>	Postquam nulla meis creverunt germina ramis,
<walahfr. carm. 47.4.2>	     Ferre minas Cereri fructumque refundere coepi.

<walahfr. carm. 47.5.1>	Per ferrum efficio, per me quod non facit ullus,
<walahfr. carm. 47.5.2>	     Sic tibi sit ferrum utile, me retine.

<walahfr. carm. 47.6.1>	Quid natura mihi simulata, quid indat imago,
<walahfr. carm. 47.6.2>	     Dic prudens uno nomine, si sapiens.

<walahfr. carm. 47.7.1>	Ecce sumus geminae socia paritate sorores,
<walahfr. carm. 47.7.2>	     Sic tamen una vicem vitet ut alterius.

<walahfr. carm. 47.8.1>	Dic, cate, quid faciat, quod nil perfecerat umquam,
<walahfr. carm. 47.8.2>	     Vel quem dent liquido muta labella sonum.

<walahfr. carm. 47.9.1>	Pando quod ignoro, nec contradico petenti.

<walahfr. carm. 47.10.1>	Huius, Christe, manus factrices dirige cerei.

<walahfr. carm. 47.11.1>	Sal, panis, porrum, pisces, vinum, cibus adsunt:
<walahfr. carm. 47.11.2>	     Delicias regum nolo videre modo.

<walahfr. carm. 48.1>	Quam bonum ecce simul fratres concorditer omnes
<walahfr. carm. 48.2>	Est habitare pios, capitis ceu vertice quondam
<walahfr. carm. 48.3>	Limpida fomenti fundunt velamina pepli,
<walahfr. carm. 48.4>	Udaque roriflui veluti cacumina collis
<walahfr. carm. 48.5>	Aermon et Sion humescunt roscida rura,
<walahfr. carm. 48.6>	Illic perpetuo pollebunt munera patris,
<walahfr. carm. 48.7>	Vitaque fine tenus durat per saecula sospes.

<walahfr. carm. 49.1>	Omnipotens auctor, caeli regnator in aula,
<walahfr. carm. 49.2>	Sanctificetur honore tuum laudabile nomen,
<walahfr. carm. 49.3>	Longe repulso hoste, qui nos livore fatigat,
<walahfr. carm. 49.4>	In terrisque fiat nostris tua clara voluntas,
<walahfr. carm. 49.5>	Sic veneranda poli qualis in culmine constat.
<walahfr. carm. 49.6>	Summe pater, nobis panem concede diurnum,
<walahfr. carm. 49.7>	Donec nostra fides meritum succrescat in almum.
<walahfr. carm. 49.8>	Plurima quae facimus nobis delicta remitte,
<walahfr. carm. 49.9>	Ut veniam dantes laxemus debita fratrum.
<walahfr. carm. 49.10>	Naturam nostram mala non temptatio frangat,
<walahfr. carm. 49.11>	Nos super et laqueos ne inducas hostis iniqui.
<walahfr. carm. 49.12>	Ergo mali magnis tu nos defende periclis,
<walahfr. carm. 49.13>	Ut mereamur inire tui alta ad praemia regni.
<walahfr. carm. 49.14>	Ista quidem, lector, qui sim cognosce loquela.

<walahfr. carm. 50.1.1>	Patri dilecto virtutum flore sereno
<walahfr. carm. 50.1.2>	     Mathytes fidus optat ubique decus.
<walahfr. carm. 50.1.3>	Si mihi millenis fluerent modulamina bombys,
<walahfr. carm. 50.1.4>	     Non possent tanti digna sonare tibi.
<walahfr. carm. 50.1.5>	Quem tamen ut potero devoto pectore laudo,
<walahfr. carm. 50.1.6>	     Laudandum merito vociferante sono.
<walahfr. carm. 50.1.7>	Te cum symphoniis modulentur lymmata ternis,
<walahfr. carm. 50.1.8>	     Armoniaeque decus consonet omne tibi.
<walahfr. carm. 50.1.9>	Thessara cum modulis conflentur in organa trinis,
<walahfr. carm. 50.1.10>	     Nunc tibi dyplasium, nunc diapente sonet.
<walahfr. carm. 50.1.11>	Te per grandisonas laudet moderator hydraulas,
<walahfr. carm. 50.1.12>	     Colchica formetur ex adamante tibi.
<walahfr. carm. 50.1.13>	Laudent concordes sueto te more sorores,
<walahfr. carm. 50.1.14>	     Est quorum numerus bis quater atque semel,
<walahfr. carm. 50.1.15>	Quae, testante mytho, volitantes alite multo
<walahfr. carm. 50.1.16>	     Auricomo comites intonuere polis.
<walahfr. carm. 50.1.17>	Usibus una meis tantum restabat in arvis,
<walahfr. carm. 50.1.18>	     Quam vexit cygnus tardus ad istud opus,
<walahfr. carm. 50.1.19>	Quae mecum luteas inter versando paludes
<walahfr. carm. 50.1.20>	     Edocet in laude evigilare tua.
<walahfr. carm. 50.1.21>	Denique veridicus varios felixque misellus
<walahfr. carm. 50.1.22>	     Amnes astrivagi prodiderat numeri,
<walahfr. carm. 50.1.23>	Quorum iam reliquis quadam de parte remotis
<walahfr. carm. 50.1.24>	     Extima nos duri afficit unda vadi,
<walahfr. carm. 50.1.25>	Gurgite quo geminis tantum circumdata cignis
<walahfr. carm. 50.1.26>	     Nostra Thalia sedet, frigoribusque riget.
<walahfr. carm. 50.1.27>	Denique candidulas nigro sub gurgite pennas
<walahfr. carm. 50.1.28>	     Obsordere dolet, cum color alter abest.
<walahfr. carm. 50.1.29>	His usura foret cum flumen lactis adesset,
<walahfr. carm. 50.1.30>	     Hinc alios comites postulat hicce sibi.
<walahfr. carm. 50.1.31>	Cornicem alpinam si quis transmittat ad illam
<walahfr. carm. 50.1.32>	     Strimoniamve gruem, munera grata dabit.
<walahfr. carm. 50.1.33>	Illi cum crotalis tinnitibus atque lyrarum
<walahfr. carm. 50.1.34>	     Treicium superans, clangeret ipsa vacans.
<walahfr. carm. 50.1.35>	Artibus omnigenis rutilans, o nomine dulcis,
<walahfr. carm. 50.1.36>	     Hoc opere ut tibimet obsecro, care, vacet.
<walahfr. carm. 50.1.37>	Nomen namque tuum recolit plus omnibus unum
<walahfr. carm. 50.1.38>	     Perdia quod memorat, nocteque connumerat.
<walahfr. carm. 50.1.39>	Attamen indubitans istaec ut tu mihi credas,
<walahfr. carm. 50.1.40>	     Aspice quae scripsit ipsa magistra tibi.

<walahfr. carm. 50.2.1>	Compar amande vale, nostri decus, inclyte salve,
<walahfr. carm. 50.2.2>	Quem nobis aptum facit experientia rerum,
<walahfr. carm. 50.2.3>	Artibus in nostris qui non aequandus haberis.
<walahfr. carm. 50.2.4>	Namque tuum nomen mihi semper amabile lumen,
<walahfr. carm. 50.2.5>	Noctes atque dies mecum versabitur omnes.
<walahfr. carm. 50.2.6>	Quod stringens numeris caelestis ad instar honoris,
<walahfr. carm. 50.2.7>	Compono certis manifestans cognita rithmis,
<walahfr. carm. 50.2.8>	Cuius frons quinis, deciesque recognita quinis,
<walahfr. carm. 50.2.9>	Dat lateri triadem decadem ter denaque signa.
<walahfr. carm. 50.2.10>	Denique bis binis ipso de nomine sumptis
<walahfr. carm. 50.2.11>	Litterulis quadrum signo per clymata mundum.
<walahfr. carm. 50.2.12>	Mox totidem reliquis ductis exinde elementis,
<walahfr. carm. 50.2.13>	Quattuor in mundum spargentes dogmata latum
<walahfr. carm. 50.2.14>	Signantur proceres, Christi documenta notantes.
<walahfr. carm. 50.2.15>	At tu si cautus haec bina quadrangula cernis,
<walahfr. carm. 50.2.16>	Bis centum numeros adiectis quinque notabis,
<walahfr. carm. 50.2.17>	Quos per septenos sollers si dividis orbes:
<walahfr. carm. 50.2.18>	Sunt duo quae restant geminam signantia pacem,
<walahfr. carm. 50.2.19>	Eptas nam totidem designat dona superna,
<walahfr. carm. 50.2.20>	Sed si pentagonum cernis per grammata primum,
<walahfr. carm. 50.2.21>	Quodam cum pthongo resonat ceu nuntius alti,
<walahfr. carm. 50.2.22>	Ternae litterulae restant de nominis arce,
<walahfr. carm. 50.2.23>	Quas fidei sanctae ternarius offerat ipse.
<walahfr. carm. 50.2.24>	Aspice nunc clarum, frater, nomenque serenum,
<walahfr. carm. 50.2.25>	Gaudens cum domino felix, nostrique memento.

<walahfr. carm. 51.1>	Inter convivas residens dulcesque catervas
<walahfr. carm. 51.2>	Audivi cupidus prisci convivia coetus,
<walahfr. carm. 51.3>	Qui, pascente deo meruit saturarier ipso,
<walahfr. carm. 51.4>	Panibus ex quinis, tum piscibus ordine binis.
<walahfr. carm. 51.5>	Quae cum re facta pandunt mysteria certa,
<walahfr. carm. 51.6>	Assunt et nobis per suavia dona creantis
<walahfr. carm. 51.7>	Panes, pisciculi, blandi quoque copia musti,
<walahfr. carm. 51.8>	Semper ubique suis quia dat solatia servis,
<walahfr. carm. 51.9>	Omnia qui condens renovat pereuntia clemens.
<walahfr. carm. 51.10>	Interea dulcis fertur mihi normula piscis,
<walahfr. carm. 51.11>	Askonis calidi sequitur vas denique musti
<walahfr. carm. 51.12>	Optatum et calidum largo de principe missum,
<walahfr. carm. 51.13>	Abbas quod ...... transmisit laude colendus.
<walahfr. carm. 51.14>	Quem quam laudarem, si tantum tempus haberem!
<walahfr. carm. 51.15>	Quod mox ut coepi, subierunt organa signi,
<walahfr. carm. 51.16>	Quod Christo solitum monuit persolvere votum.
<walahfr. carm. 51.17>	Quem dum tempus erit, gaudens mea Musa sonabit,
<walahfr. carm. 51.18>	Centuplicatque modos, spatii quod deserit exsors.
<walahfr. carm. 51.19>	Interea valeat, felixque per omnia surgat,
<walahfr. carm. 51.20>	Laetus et in terris superis laetetur in oris.

<walahfr. carm. 52.1>	Sit dominus tecum, semper tua gratia mecum
<walahfr. carm. 52.2>	     Pacis et indicium, porrige daque manum.
<walahfr. carm. 52.3>	Ad te clamantes lacrimis et voce precantes
<walahfr. carm. 52.4>	     Auxilio tutos undique redde tuos.
<walahfr. carm. 52.5>	Exhilara tristes, solare piissime flentes,
<walahfr. carm. 52.6>	     Nostraque turbata tergito pace tua.

<walahfr. carm. 53.1>	Vepribus offensus "Requies", ait, "haec mea, sanctus,
<walahfr. carm. 53.2>	Dum levita studens vellet sustollere lapsum.
<walahfr. carm. 53.3>	Mox cruce defixa sanctum cecinere poema
<walahfr. carm. 53.4>	Auxilioque sibi quaerunt solatia Christi.
<walahfr. carm. 53.5>	En ursus Gallo famulatur pane recepto,
<walahfr. carm. 53.6>	Dum simulat somnum levita cubando per arvum.
<walahfr. carm. 53.7>	Sancti ductorem pisces captare volentem
<walahfr. carm. 53.8>	Feminea in specie terrebant daemonis irae.

<walahfr. carm. 54.1>	Apparat ecce novum regali stemmate donum
<walahfr. carm. 54.2>	Urbs, persona, locus, regio, tribus, insula, mundus,
<walahfr. carm. 54.3>	Undique congestis numero sine lanceque lucris
<walahfr. carm. 54.4>	Conciliare tuum, voto certante, favorem:
<walahfr. carm. 54.5>	India mittit ebur, croceos dat Tmolus odores,
<walahfr. carm. 54.6>	Aurum turbidulus solito plus egerit Hermus,
<walahfr. carm. 54.7>	Te propter gemmis fraudatur opima Canopus,
<walahfr. carm. 54.8>	Pontus et ostriferi fauces vacuantur Abydi.
<walahfr. carm. 54.9>	Engaddi lacrimam fundit tibi cortice laetam,
<walahfr. carm. 54.10>	Docta nimis sibi visa Tyros incusat hebentes
<walahfr. carm. 54.11>	Muricis haud dignos se iudice fassa rubores.
<walahfr. carm. 54.12>	Epirus palmas simul atque Mosella novellas
<walahfr. carm. 54.13>	Ceu pennatorum certant tibi gignere equorum.
<walahfr. carm. 54.14>	ARGIRIOU albentes depromit Suevia montes,
<walahfr. carm. 54.15>	Crisea te vivente diu fore saecula spondens.
<walahfr. carm. 54.16>	Haec inter gemmam nec tuta valle repertam,
<walahfr. carm. 54.17>	Gemmam lucidulam, raram, caram, preciosam
<walahfr. carm. 54.18>	Transmittit proprius prompto tibi pectore dulus,
<walahfr. carm. 54.19>	Ooliab sculpsit quam Beseleelque notavit,
<walahfr. carm. 54.20>	Voce quidem Graeca gemmam testante probatam,
<walahfr. carm. 54.21>	Quippe agathes agathos, bonus est lapis: ipse fateris.
<walahfr. carm. 54.22>	Bactrica non ebeni radiat sic forma nigelli,
<walahfr. carm. 54.23>	Nec sic augustum decorant ametistina collum,
<walahfr. carm. 54.24>	Vel iaspis fulvo cum clausus fulgurat auro.
<walahfr. carm. 54.25>	Istic si Davidis resideret vertice regis,
<walahfr. carm. 54.26>	Omnigenas proprio superasset lumine flammas.
<walahfr. carm. 54.27>	Denique si vatis Moysi sub pectore fratris,
<walahfr. carm. 54.28>	Cogeret undenas sibi ius concedere gemmas.
<walahfr. carm. 54.29>	Hic tibi si gratus fuerit, licet ore nigratus,
<walahfr. carm. 54.30>	Suevia fors ullum si profert amne lapillum,
<walahfr. carm. 54.31>	Lacteolum, niveum, Parium seu scilicet album,
<walahfr. carm. 54.32>	Hunc tibi larga tui praebebit dextera servi,
<walahfr. carm. 54.33>	Nec parcum dices, dum fert Alemannia cautes,
<walahfr. carm. 54.34>	Nec tibi Saxonia satius dat saxea dona.
<walahfr. carm. 54.35>	Sed vice, tu, nostra obsequio, lapis acriter insta,
<walahfr. carm. 54.36>	Dum veniens praesto valeam supplere quod opto.


<walahfr. carm. 55.1.1>	Eheu moerentem renuit dictatio mentem,
<walahfr. carm. 55.1.2>	Aufugiens tristis confusa cubilia cordis.

<walahfr. carm. 55.2.1>	Cuncticreans genitor, mihimet succurre misello,
<walahfr. carm. 55.2.2>	Filius atque pius, qui saecula cuncta gubernas,
<walahfr. carm. 55.2.3>	Spiritus alme, veni, confer tu verba precanti,
<walahfr. carm. 55.2.4>	Sancta dei genitrix, nostri miseresce, rogamus.

<walahfr. carm. 56.1>	Asmata digna viro sunt nunc dicenda sereno,
<walahfr. carm. 56.2>	     Nomine Ou........o, perspicuo domino.
<walahfr. carm. 56.3>	Germine virtutum polles et dogmate fulges,
<walahfr. carm. 56.4>	     Doctiloquosque sophos arte tua superas.
<walahfr. carm. 56.5>	Vos laudant omnes, quos Francia gignit amoena,
<walahfr. carm. 56.6>	     Norica regna simul vos decorare student.
<walahfr. carm. 56.7>	Suevia fida parens iam comptis exilit odis,
<walahfr. carm. 56.8>	     Gaudia magna canens et super astra sonans.
<walahfr. carm. 56.9>	Exultant iuvenes laetantes ac seniores
<walahfr. carm. 56.10>	     Pontificem egregium, Suevia quem genuit.
<walahfr. carm. 56.11>	Regis honor, populis solacia larga ministrans,
<walahfr. carm. 56.12>	     Cunctis es mitis, dapsilis et miseris.
<walahfr. carm. 56.13>	Si mihi centenas linguas natura pararet,
<walahfr. carm. 56.14>	     Oribus et totidem mille soni fierent,
<walahfr. carm. 56.15>	Carmina laude tui non possem dicere digna,
<walahfr. carm. 56.16>	     Nec sonitus vocis prendere cuncta valet,
<walahfr. carm. 56.17>	Nobilitas generis cognoscitur omnibus horis,
<walahfr. carm. 56.18>	     Progenies clara vos generavit ovans.
<walahfr. carm. 56.19>	Corpore sat pulcher, mentis virtutibus altus,
<walahfr. carm. 56.20>	     Omnibus in rebus comptus es atque bonus.
<walahfr. carm. 56.21>	Tu clarus constas, tu lucidus optimus archos,
<walahfr. carm. 56.22>	     Nobilis in verbis, nobilior meritis.
<walahfr. carm. 56.23>	Tu Phoebum superas, errantia sydera septem,
<walahfr. carm. 56.24>	     Hesperus ac pulcher te superare nequit.
<walahfr. carm. 56.25>	Moribus ornatus, fidei firmissimus auctor.
<walahfr. carm. 56.26>	     Tu speciosus enim totus ad usque pedes.
<walahfr. carm. 56.27>	Tu refoves inopes, quoque das bonus optima quaeque,
<walahfr. carm. 56.28>	     Accipiasque simul gaudia perpetua.
<walahfr. carm. 56.29>	Nunc precor, ut valeas felix per climata mundi
<walahfr. carm. 56.30>	     Ac memor esse mei ne dubites famuli.

<walahfr. carm. 57.1>	Si decus argenti, precium mihi seu foret auri.
<walahfr. carm. 57.2>	Aut etiam pulchros habuissem forte lapillos,
<walahfr. carm. 57.3>	Haec tibi tanta, pater, tribuissem dona libenter:
<walahfr. carm. 57.4>	Haec quia non habeo, quae possum largior ultro.

<walahfr. carm. 58.1>	Ut gaudere solet fessus iam nauta labore,
<walahfr. carm. 58.2>	     Desiderata diu litora nota videns,
<walahfr. carm. 58.3>	Haud aliter scriptor optato fine libelli
<walahfr. carm. 58.4>	     Exultat viso, lassus et ipse quidem.

<walahfr. carm. 59.1>	Cum splendor lunae fulgescat ab aethere purae,
<walahfr. carm. 59.2>	Tu sta sub divo cernens speculamine miro,
<walahfr. carm. 59.3>	Qualiter ex luna splendescat lampade pura
<walahfr. carm. 59.4>	Et splendore suo caros amplectitur uno
<walahfr. carm. 59.5>	Corpore divisos, sed mentis amore ligatos.
<walahfr. carm. 59.6>	Si facies faciem spectare nequivit amantem,
<walahfr. carm. 59.7>	Hoc saltim nobis lumen sit pignus amoris.
<walahfr. carm. 59.8>	Hos tibi versiculos fidus transmisit amicus,
<walahfr. carm. 59.9>	Si de parte tua fidei stat fixa catena,
<walahfr. carm. 59.10>	Nunc precor, ut valeas felix per saecula cuncta.

<walahfr. carm. 60.1>	Hartperto superi septo diademate regni,
<walahfr. carm. 60.2>	Virtutum vitam gradibus qui scandis honestam,
<walahfr. carm. 60.3>	Servitio domini numquam marcescis in omni,
<walahfr. carm. 60.4>	Pectore sub fido devotus nuntiat N.
<walahfr. carm. 60.5>	Omnia quae fieri possunt famulaminis ulli,
<walahfr. carm. 60.6>	Cum precibus fidis simul omina tota salutis.
<walahfr. carm. 60.7>	Responsum vestri iamiam venisse cupivi
<walahfr. carm. 60.8>	Tale, quod ex vobis referat solamina nobis.
<walahfr. carm. 60.9>	Vos ego, vos vere dubito qui velle replere,
<walahfr. carm. 60.10>	Auribus ut vestri dixere notamina nostri,
<walahfr. carm. 60.11>	Vel melius fari, vel prorsus posco negari,
<walahfr. carm. 60.12>	Cordis ut ambigui cito possint vincula solvi.
<walahfr. carm. 60.13>	Sicut gaudet avis laetanter garrula ramis,
<walahfr. carm. 60.14>	Corpore sic vestro gratulabor sospite viso,
<walahfr. carm. 60.15>	Haec, rogo, verus amor iungat, non dividat error.

<walahfr. carm. 61.1 >	Nominis alma tui capiat clementer origo
<walahfr. carm. 61.2 >	     Barbaria emissum vile salutis opus.
<walahfr. carm. 61.3 >	Haec Strabo ille tuus mittit vel Strabus alumnus
<walahfr. carm. 61.4 >	     Indignus, quem tu corde vel ore feras.
<walahfr. carm. 61.5 >	Agnus uti nutrice sua vitulusve tenellus,
<walahfr. carm. 61.6 >	     Sic te, sic careo, care magister ave.
<walahfr. carm. 61.7 >	Piscis uti fluvios, sicut salamandra calorem,
<walahfr. carm. 61.8 >	     Sic te quaero miser, care magister ave.
<walahfr. carm. 61.9 >	Utque oculus sine luce perit, sine pulsibus auris,
<walahfr. carm. 61.10>	     Sic te absente gemo, care magister ave.
<walahfr. carm. 61.11>	Quod stipes claudo, quod ductor denique caeco,
<walahfr. carm. 61.12>	     Hoc mihi fecisti, care magister ave.
<walahfr. carm. 61.13>	Reddo igitur grates, si tantas possidet orbis,
<walahfr. carm. 61.14>	     Quantis dignus ades, care magister ave.
<walahfr. carm. 61.15>	Non lapsu lassantur aquae, non flabra volatu,
<walahfr. carm. 61.16>	     Non ego amore tuo: mutua redde, precor.
<walahfr. carm. 61.17>	Dum geminis innixa viget structura columnis,
<walahfr. carm. 61.18>	     Dum pulmone trahit aera, semper amo.
<walahfr. carm. 61.19>	Et dum certa duos tandem mors clauserit orbes,
<walahfr. carm. 61.20>	     Hausero si caelum, tunc redamabo magis.
<walahfr. carm. 61.21>	Accipe, mitto tibi Modoini carmina magni,
<walahfr. carm. 61.22>	     In quibus invenies quod ferias, quod ames.
<walahfr. carm. 61.23>	Mitte politorem Lucani vel mihi magni
<walahfr. carm. 61.24>	     Carmina Virgilii mitte minora, precor.
<walahfr. carm. 61.25>	Mitte tui monimenta salis; describe, quid obstet,
<walahfr. carm. 61.26>	     Quidve tibi laetis rideat exitibus.
<walahfr. carm. 61.27>	Crede deo sub teste mihi, te diligo totus,
<walahfr. carm. 61.28>	     Praesentem cupiens semper habere, vale.
<walahfr. carm. 61.29>	Hunc gerulum commendo tibi mihi denique carum,
<walahfr. carm. 61.30>	     Ut solita foveas sedulitate, vale.
<walahfr. carm. 61.31>	Terra, polus quodcumque tenent, te, care, salutet:
<walahfr. carm. 61.32>	     Dico, ubicumque moror, sis ubicumque, vale.
<walahfr. carm. 61.33>	Gratia summa dei temet comitetur in aevum,
<walahfr. carm. 61.34>	     Ducat et in requiem perpetuam oro, vale.

<walahfr. carm. 62.1>	Iustum erat adventum dominorum munere cunctos
<walahfr. carm. 62.2>	     Glorificare novo laudibus et variis,
<walahfr. carm. 62.3>	Carmina totque animo pariter recitare benigno,
<walahfr. carm. 62.4>	     Corda quot ingeniis optima quaque vigent.
<walahfr. carm. 62.5>	Sed quia dona magis pollent quam dicta scientum,
<walahfr. carm. 62.6>	     Illeque plus recipit, plus dare qui poterit,
<walahfr. carm. 62.7>	Versibus his volui mentem perdiscere vestram,
<walahfr. carm. 62.8>	     Si sine muneribus vos monuisse queam.
<walahfr. carm. 62.9>	Non fulvi nitidive tibi fero dona metalli,
<walahfr. carm. 62.10>	     Serica nec gemmas, dicta sed exigua.
<walahfr. carm. 62.11>	Pondera divitibus locupletes terrea dedant;
<walahfr. carm. 62.12>	     Nos levibus levia reddere cogit amor.
<walahfr. carm. 62.13>	Mundanus mundana petat, divina volenti
<walahfr. carm. 62.14>	     Sunt divina magis restituenda animo.
<walahfr. carm. 62.15>	Non dubitans vosmet precioso dogmate plenos
<walahfr. carm. 62.16>	     Agnosci a vobis, vos quoque nosse volo,
<walahfr. carm. 62.17>	Si ratione aliqua tanti documenta magistri
<walahfr. carm. 62.18>	     Arida nostra rigent amne manentis aquae,
<walahfr. carm. 62.19>	Et vel gutta mihi tali suscepta fluento
<walahfr. carm. 62.20>	     Insidens fructum seminis eliciat.
<walahfr. carm. 62.21>	Haec tibi dat Strabo, praesul Witgere, pusillus,
<walahfr. carm. 62.22>	     In domino poscens, semper uti valeas.
<walahfr. carm. 62.23>	Audacem, stultum, tenuem, pater optime, pastor,
<walahfr. carm. 62.24>	     Corripe, sustenta, suscipe, tunde, fove.
<walahfr. carm. 62.25>	Scrutatu si digna tuo decreveris ista,
<walahfr. carm. 62.26>	     Plura dabo, vitam si deus annuerit.
<walahfr. carm. 62.27>	Omnipotens pacem tibi saecla per omnia donet.
<walahfr. carm. 62.28>	     Et secum faciat regna tenere poli.

<walahfr. carm. 63.1>	Innovatur nostra laetos
<walahfr. carm. 63.2>	Terra flores proferens;
<walahfr. carm. 63.3>	Ver novum praesentat aestas,
<walahfr. carm. 63.4>	Dum datur te cernere.
<walahfr. carm. 63.5>	Imperator magne, vivas
<walahfr. carm. 63.6>	Semper et feliciter.
<walahfr. carm. 63.7>	Gaudeat totum tuorum
<walahfr. carm. 63.8>	Agmen hic fidelium,
<walahfr. carm. 63.9>	Omnis aetas, omnis ordo
<walahfr. carm. 63.10>	Corde dicens intimo.
<walahfr. carm. 63.11>	Imperator magne, vivas
<walahfr. carm. 63.12>	Semper et feliciter.
<walahfr. carm. 63.13>	Extet adventus beatae
<walahfr. carm. 63.14>	Nunc tuae praesentiae,
<walahfr. carm. 63.15>	Gaudio plenus sereno
<walahfr. carm. 63.16>	Et favore simplici.
<walahfr. carm. 63.17>	Imperator magne, vivas
<walahfr. carm. 63.18>	Semper et feliciter.
<walahfr. carm. 63.19>	Iuste, felix et benigne,
<walahfr. carm. 63.20>	Mitis et piissime,
<walahfr. carm. 63.21>	Pande mentis hic nitorem
<walahfr. carm. 63.22>	Nostra complens gaudia.
<walahfr. carm. 63.23>	Imperator magne, vivas
<walahfr. carm. 63.24>	Semper et feliciter.
<walahfr. carm. 63.25>	Quod minus digne valemus
<walahfr. carm. 63.26>	Servitute debita,
<walahfr. carm. 63.27>	Hoc tui donet favoris
<walahfr. carm. 63.28>	Laeta nobis gratia.
<walahfr. carm. 63.29>	Imperator magne, vivas
<walahfr. carm. 63.30>	Semper et feliciter.
<walahfr. carm. 63.31>	Sancta, Lothari, Maria
<walahfr. carm. 63.32>	Virgo te cum fratribus
<walahfr. carm. 63.33>	Et simul cum patre magno
<walahfr. carm. 63.34>	Servet, armet, protegat.
<walahfr. carm. 63.35>	Imperator magne, vivas
<walahfr. carm. 63.36>	Semper et feliciter.
<walahfr. carm. 63.37>	Et Valens iunctus beatis
<walahfr. carm. 63.38>	Hoc precetur omnibus,
<walahfr. carm. 63.39>	Vestra pax ut pace cunctos
<walahfr. carm. 63.40>	Firmet apta subditos.
<walahfr. carm. 63.41>	Imperator magne, vivas
<walahfr. carm. 63.42>	Semper et feliciter.
<walahfr. carm. 63.43>	Intus, extra, longe, iuxta
<walahfr. carm. 63.44>	Fulgeat concordia;
<walahfr. carm. 63.45>	Britto cedat atque Bulgar,
<walahfr. carm. 63.46>	Omnis ardor hostium.
<walahfr. carm. 63.47>	Imperator magne, vivas
<walahfr. carm. 63.48>	Semper et feliciter.
<walahfr. carm. 63.49>	Vita, virtus et potestas,
<walahfr. carm. 63.50>	Robur et victoria,
<walahfr. carm. 63.51>	Fama felix te sequatur
<walahfr. carm. 63.52>	Atque vitae praemia.
<walahfr. carm. 63.53>	Imperator magne, vivas
<walahfr. carm. 63.54>	Semper et feliciter.
<walahfr. carm. 63.55>	Summa summae trinitati
<walahfr. carm. 63.56>	Sit per aevum gloria,
<walahfr. carm. 63.57>	Quae gubernet et coronet
<walahfr. carm. 63.58>	Te per omne saeculum. amen.
<walahfr. carm. 63.59>	Imperator magne, vivas
<walahfr. carm. 63.60>	Semper et feliciter.

<walahfr. carm. 64.1>	Ecce votis apta vestris
<walahfr. carm. 64.2>	Venit hora, psallite,
<walahfr. carm. 64.3>	Gaudium cordis patescat
<walahfr. carm. 64.4>	Claritate carminum:
<walahfr. carm. 64.5>	Salve regum sancta proles,
<walahfr. carm. 64.6>	Care Christo Carole.
<walahfr. carm. 64.7>	Nullus ordo, nulla rerum
<walahfr. carm. 64.8>	Nunc silescat vastitas,
<walahfr. carm. 64.9>	Mens et lingua, cor, voluntas
<walahfr. carm. 64.10>	Laudem dando personet.
<walahfr. carm. 64.11>	Salve regum sancta proles,
<walahfr. carm. 64.12>	Care Christo Carole.
<walahfr. carm. 64.13>	Credimus superna votis
<walahfr. carm. 64.14>	Angelorum milia
<walahfr. carm. 64.15>	Nostris congaudere digne,
<walahfr. carm. 64.16>	Ut dicamus cernui.
<walahfr. carm. 64.17>	Salve regum sancta proles,
<walahfr. carm. 64.18>	Care Christo Carole.
<walahfr. carm. 64.19>	Anna vatem, Sarra risum
<walahfr. carm. 64.20>	Non fudit libentius,
<walahfr. carm. 64.21>	Quam te toto nunc tenellum
<walahfr. carm. 64.22>	Corde mulcet Augia.
<walahfr. carm. 64.23>	Salve regum sancta proles,
<walahfr. carm. 64.24>	Care Christo Carole.
<walahfr. carm. 64.25>	In te terra nostra patrem
<walahfr. carm. 64.26>	Suscipit cum fratribus,
<walahfr. carm. 64.27>	Cum quibus tibi decora
<walahfr. carm. 64.28>	Pars honoris permanet.
<walahfr. carm. 64.29>	Salve regum sancta proles,
<walahfr. carm. 64.30>	Care Christo Carole.
<walahfr. carm. 64.31>	Ferte nabla tibiasque,
<walahfr. carm. 64.32>	Organum cum cymbalis,
<walahfr. carm. 64.33>	Flatu quicquid, ore, pulsu
<walahfr. carm. 64.34>	Arte constat musica.
<walahfr. carm. 64.35>	Salve regum sancta proles,
<walahfr. carm. 64.36>	Care Christo Carole.
<walahfr. carm. 64.37>	Dicat omne plebis agmen,
<walahfr. carm. 64.38>	Clerus ipse primitus,
<walahfr. carm. 64.39>	Dives, pauper, sospes, aeger
<walahfr. carm. 64.40>	Consonent in laudibus.
<walahfr. carm. 64.41>	Salve regum sancta proles,
<walahfr. carm. 64.42>	Care Christo Carole.
<walahfr. carm. 64.43>	Te Maria sancta virgo
<walahfr. carm. 64.44>	Cum subiectis omnibus
<walahfr. carm. 64.45>	In salutem christianam
<walahfr. carm. 64.46>	Protegat feliciter.
<walahfr. carm. 64.47>	Salve regum sancta proles,
<walahfr. carm. 64.48>	Care Christo Carole.
<walahfr. carm. 64.49>	Turba quod simul piorum,
<walahfr. carm. 64.50>	Qui deo sunt proximi,
<walahfr. carm. 64.51>	Actitet penes supernam
<walahfr. carm. 64.52>	Poscimus clementiam.
<walahfr. carm. 64.53>	Salve regum sancta proles,
<walahfr. carm. 64.54>	Care Christo Carole.
<walahfr. carm. 64.55>	Gloriam dignam triformi
<walahfr. carm. 64.56>	Pangimus potentiae,
<walahfr. carm. 64.57>	Quae te sanum vexit istuc
<walahfr. carm. 64.58>	Francorum per regmina.
<walahfr. carm. 64.59>	Salve regum sancta proles,
<walahfr. carm. 64.60>	Care Christo Carole.

<walahfr. carm. 65.1.1>	Presbiter ista tuo, Dionisi, Otfridus honori
<walahfr. carm. 65.1.2>	     Optulit ex voto munera, sancte pater.
<walahfr. carm. 65.1.3>	Namque palatina dudum famulatus in aula,
<walahfr. carm. 65.1.4>	     Hiltwini patris deditus obsequio,
<walahfr. carm. 65.1.5>	Fraudibus occultis quodam rapiente volumen,
<walahfr. carm. 65.1.6>	     Quod Comitis fertur nomine, perdiderat.
<walahfr. carm. 65.1.7>	Mentis inops partes dum se versaret in omnes,
<walahfr. carm. 65.1.8>	     Clementis domini rite petebat opem,
<walahfr. carm. 65.1.9>	Cum subito illius mestos pro tempore sensus
<walahfr. carm. 65.1.10>	     Nescio quae docuit vis, ubi furta forent,
<walahfr. carm. 65.1.11>	Quodque domus medio, quae cappae ex nomine dicta est,
<walahfr. carm. 65.1.12>	     Pertenui codex esset opertus humo.
<walahfr. carm. 65.1.13>	Dum facti auctorem vigili perquireret astu,
<walahfr. carm. 65.1.14>	     Fur specie orantis depositum rapuit.
<walahfr. carm. 65.1.15>	Ille metu et dubio confusus corda pudore
<walahfr. carm. 65.1.16>	     Personam erubuit damnaque perdoluit.
<walahfr. carm. 65.1.17>	Tandem animo talis trepido sententia sedit.
<walahfr. carm. 65.1.18>	     Secreto ut furem criminis argueret.
<walahfr. carm. 65.1.19>	Solus et ipsius penetralia nota revisens
<walahfr. carm. 65.1.20>	     Accessit, namque clericus ille fuit.
<walahfr. carm. 65.1.21>	Conscia corda mali blando sermone revolvens
<walahfr. carm. 65.1.22>	     Ex vano rabidas audiit ore notas.
<walahfr. carm. 65.1.23>	Nam facie exsangui pallens se morte minatur
<walahfr. carm. 65.1.24>	     Ulturum inpacti criminis esse scelus.
<walahfr. carm. 65.1.25>	Quid multa, abscedit secum conquestus iniqui
<walahfr. carm. 65.1.26>	     Eventus causas insidiasque mali,
<walahfr. carm. 65.1.27>	Rursus et in solo noctis secreta cubili
<walahfr. carm. 65.1.28>	     Cum lacrimis pernox transigit et precibus.
<walahfr. carm. 65.1.29>	Nunc domini implorans contrito pectore numen,
<walahfr. carm. 65.1.30>	     Nunc tibi vota, pater, quae dedit ecce iterans:
<walahfr. carm. 65.1.31>	Scilicet ut similem proprio conamine librum,
<walahfr. carm. 65.1.32>	     Hoc prius invento, redderet ipse tibi.
<walahfr. carm. 65.1.33>	Nec mora, mox sonitum super ardua tecta cadentis
<walahfr. carm. 65.1.34>	     Audiit et plausum codicis exhibiti.
<walahfr. carm. 65.1.35>	Et propere egressus, sub divo, ubi plurimus imber
<walahfr. carm. 65.1.36>	     Defluit e tectis, munera sicca legit.
<walahfr. carm. 65.1.37>	Sanctorum meritis nova per miracula nullis
<walahfr. carm. 65.1.38>	     Inlitus est maculis in medio imbre liber,
<walahfr. carm. 65.1.39>	Quamvis ingenti descenderet impetu apertus:
<walahfr. carm. 65.1.40>	     Nam cunctas raptor abstulit inde seras.
<walahfr. carm. 65.1.41>	Horum, sancte, memor votum exhibet, auxiliator,
<walahfr. carm. 65.1.42>	     Pro facto grates, munera seque vovens.
<walahfr. carm. 65.1.43>	Hunc apud altithronum precibus meritisque iuvato,
<walahfr. carm. 65.1.44>	     Ut compos voti fiat ubique boni.

<walahfr. carm. 65.2.1>	Hanc seriem divinorum summamque librorum
<walahfr. carm. 65.2.2>	     Otfridus summi scripsit amore dei,
<walahfr. carm. 65.2.3>	Sancte, tua fultus, Dionisi, pace patrisque
<walahfr. carm. 65.2.4>	     Hiltwini et domini dulcia iussa sequens.
<walahfr. carm. 65.2.5>	Illi, Christe, tuae praesta mercedis honorem,
<walahfr. carm. 65.2.6>	     Post mundana metat dona perenne bonum.

<walahfr. carm. 65.3.1>	Hac zona cinctum fac, Christe, pio ordine dignum,
<walahfr. carm. 65.3.2>	Sit memor Otfredi quisque hoc decus induat exin.

<walahfr. carm. 66.1.1>	Qui sacra templa petis, votis accitus honestis,
<walahfr. carm. 66.1.2>	Si tibi pro foribus magni residere sacelli
<walahfr. carm. 66.1.3>	Contingat, mentem studiis incende beatis.
<walahfr. carm. 66.1.4>	Frivola vanarum linquens molimina rerum,
<walahfr. carm. 66.1.5>	Iussa dei legesque simul meditare paternas.
<walahfr. carm. 66.1.6>	Hic venerans matrem domini Paulumque Petrumque
<walahfr. carm. 66.1.7>	Cum reliquis sanctis subies templi bene pyrgos.

<walahfr. carm. 66.2.1>	Limina magnifici properas qui scandere templi,
<walahfr. carm. 66.2.2>	Iram, odium, invidiamque tuo de corde revelle,
<walahfr. carm. 66.2.3>	Frange supercilium nigraeque libidinis aestum.
<walahfr. carm. 66.2.4>	Fer pacem sanctumque in corde benignus amorem,
<walahfr. carm. 66.2.5>	Et quicquid vitii est, lacrimarum flumine purga:
<walahfr. carm. 66.2.6>	Sic tibi perpetuae reseratur ianua lucis.

<walahfr. carm. 66.3.1>	Christus, ut intremus, foris est perpessus, in aulam:
<walahfr. carm. 66.3.2>	Qui te noris ibi, huc devotus adito, redemptum.
<walahfr. carm. 66.3.3>	Pacifici Salomonis opus veneranter adisti,
<walahfr. carm. 66.3.4>	Exhilara mentem, Christo simul hospite gaude.
<walahfr. carm. 66.3.5>	Cernuus hoc solum cordis pietate preceris,
<walahfr. carm. 66.3.6>	Quod tibi perpetuam noris conferre salutem.
<walahfr. carm. 66.3.7>	Non gazas luxumque petas, neque mortem inimici,
<walahfr. carm. 66.3.8>	Prospera non mundi, sed quod iubet ipse, rogato,
<walahfr. carm. 66.3.9>	Sicque habiturus eris verae pia munera vitae,
<walahfr. carm. 66.3.10>	Sanctorum precibus dominum visurus in aevum.

<walahfr. carm. 67.1.1>	Percepi numquam quod cunctis sumo diebus;
<walahfr. carm. 67.1.2>	     Est absens, cernis quem recubare hominem.
<walahfr. carm. 67.1.3>	Qui dormire nequit, summus per saecula rector,
<walahfr. carm. 67.1.4>	     Me vigilare deo donet ubique meo.

<walahfr. carm. 67.2.1>	Pervigil aeterna mundum pietate gubernans,
<walahfr. carm. 67.2.2>	     Trine deus, serva hic qui recubat hominem.
<walahfr. carm. 67.2.3>	Astet et angelicae custodia sancta phalangis,
<walahfr. carm. 67.2.4>	     Ne sit demonicis huc via aperta choris.
<walahfr. carm. 67.2.5>	Sancta dei genetrix, martyr, confessor et omnis,
<walahfr. carm. 67.2.6>	     Virgoque apud dominum me, oro, iuvet precibus.

<walahfr. carm. 68.1 >	Martianus praesul Terdona primus in urbe
<walahfr. carm. 68.2 >	     Moribus et meritis inclitus emicuit.
<walahfr. carm. 68.3 >	Dogmate praeclarus, sancto sermone suavis
<walahfr. carm. 68.4 >	     Et custos domini legis ubique fuit.
<walahfr. carm. 68.5 >	Ignaros studuit populos errore reciso
<walahfr. carm. 68.6 >	     Factoris gregibus adsociare sui.
<walahfr. carm. 68.7 >	Sed Satanas non tanta ferens sibi damna parari,
<walahfr. carm. 68.8 >	     Invidiae facibus concitus arma levat.
<walahfr. carm. 68.9 >	Caesaris Adriani late dum iura virerent,
<walahfr. carm. 68.10>	     Sapricium ultorem misit ab urbe suum:
<walahfr. carm. 68.11>	Qui massis ferri praecordia sancta perurens
<walahfr. carm. 68.12>	     Corporis e solio fecit abire animam.
<walahfr. carm. 68.13>	Huius in obsequium sancti comes infimus Alpger
<walahfr. carm. 68.14>	     Hanc aedem extruxi auxiliante deo,
<walahfr. carm. 68.15>	Laudibus ut domini societur palma patroni,
<walahfr. carm. 68.16>	     Illius ut meritis dona superna metam.

<walahfr. carm. 69.1>	Condidit Erlbaldi abbatis sub tempore templum
<walahfr. carm. 69.2>	     Hoc Einmuot vilis presbiter et monachus,
<walahfr. carm. 69.3>	Paupertas dum magna foret, dum tempus egenum,
<walahfr. carm. 69.4>	     Dumque fames illinc, morbus et hinc premeret.
<walahfr. carm. 69.5>	Hunc quicumque pio perpendat corde laborem,
<walahfr. carm. 69.6>	     Propitium Einmuato flagitet esse deum.

<walahfr. carm. 70.1>	Hic, lector, subsiste parum, lege verba sepulti,
<walahfr. carm. 70.2>	     Ut tua praecautus fata videre queas.
<walahfr. carm. 70.3>	Es quod eram; quod sum liquido es, mihi crede, futurus;
<walahfr. carm. 70.4>	     Ast parte ex animae cognitor est dominus.
<walahfr. carm. 70.5>	Abbas ipse fui, Wolfhart cognomine dictus,
<walahfr. carm. 70.6>	     Pro quo funde preces tu, precor, ad dominum.

<walahfr. carm. 71.1 >	Rex pie, rex clemens, almae virtutis amator,
<walahfr. carm. 71.2 >	Suscipe quae prono vobis fert pectore Paldman.
<walahfr. carm. 71.3 >	Grates pro vestra summas pietate rependam
<walahfr. carm. 71.4 >	Aeterno patri, qui vos regnare potenter
<walahfr. carm. 71.5 >	Et mores sanctos servare salubriter egit,
<walahfr. carm. 71.6 >	Prospera multigenis concedens cuncta triumphis.
<walahfr. carm. 71.7 >	Et vos ergo, pater, curam, sanctissime, sanctam
<walahfr. carm. 71.8 >	Sumite, reddentes domini pro munere grates
<walahfr. carm. 71.9 >	Multiplici, quo vos istam servavit in horam
<walahfr. carm. 71.10>	Atque dedit semper felici pace potiri.
<walahfr. carm. 71.11>	Non vos ex vobis disponere tanta potestis,
<walahfr. carm. 71.12>	Sed summi est per saecla dei mirabile donum.
<walahfr. carm. 71.13>	Si placitum hoc fuerit, faciam tibi multa per illum
<walahfr. carm. 71.14>	Carmina conscribi supplex, qui scripserat ista.
<walahfr. carm. 71.15>	Vos pater atque , sanctus quoque spiritus omni
<walahfr. carm. 71.16>	Tempore concedat domino praestante valere.

<walahfr. carm. 72.1>	Vita sanctorum, via, spes, salusque,
<walahfr. carm. 72.2>	Christe largitor probitatis atque
<walahfr. carm. 72.3>	Conditor pacis, tibi voce, sensu
<walahfr. carm. 72.4>	Pangimus ymnum.
<walahfr. carm. 72.5>	Cuius est virtus manifesta, totum
<walahfr. carm. 72.6>	Quod pii possunt, quod habent, quod ore,
<walahfr. carm. 72.7>	Corde vel factis cupiunt, amoris
<walahfr. carm. 72.8>	Igne flagrantes.
<walahfr. carm. 72.9>	Qui tua sanctum pietate Gallum
<walahfr. carm. 72.10>	Indicem lucis superae dedisti,
<walahfr. carm. 72.11>	Eius ut docti monitis tenebras
<walahfr. carm. 72.12>	Mente fugemus.
<walahfr. carm. 72.13>	Hic ad exemplum volucris canorae
<walahfr. carm. 72.14>	Actibus sese prius excitavit,
<walahfr. carm. 72.15>	Ut quod ingessit vigor instruentis
<walahfr. carm. 72.16>	Vita probaret.
<walahfr. carm. 72.17>	Qui potens verbo, venerandus actu,
<walahfr. carm. 72.18>	Semper aeternis inhians lucellis
<walahfr. carm. 72.19>	Multa virtutis meruit supernae
<walahfr. carm. 72.20>	Dona patenter.
<walahfr. carm. 72.21>	Quaesumus, mundi sator et redemptor,
<walahfr. carm. 72.22>	Ut sacris eius precibus tueri
<walahfr. carm. 72.23>	Hanc velis plebem, tribuens quod optat
<walahfr. carm. 72.24>	Corde benigno.
<walahfr. carm. 72.25>	Temporum pacem, fidei tenorem
<walahfr. carm. 72.26>	Languidis curam veniamque lapsis,
<walahfr. carm. 72.27>	Omnibus praestans pariter beatae
<walahfr. carm. 72.28>	Praemia vitae.
<walahfr. carm. 72.29>	Ne quibus tanti dederas patroni
<walahfr. carm. 72.30>	Prima provisor documenta clemens,
<walahfr. carm. 72.31>	Illius sacram patiaris umquam
<walahfr. carm. 72.32>	Defore curam.
<walahfr. carm. 72.33>	Cuius obtentu liquet actitari,
<walahfr. carm. 72.34>	Iste ne laudem tibi, summe rerum
<walahfr. carm. 72.35>	Rector, acceptam locus expedire
<walahfr. carm. 72.36>	Cesset in aevum.
<walahfr. carm. 72.37>	Hoc patris proles, pater hoc benigne,
<walahfr. carm. 72.38>	Spiritus praesens hoc utrique compar,
<walahfr. carm. 72.39>	Nunc et aeterno facias perennis
<walahfr. carm. 72.40>	Tempore saecli.

<walahfr. carm. 73.1>	Munus in officii sacris altaribus apti
<walahfr. carm. 73.2>	Hoc insigne genus sacro sub nomine vestis
<walahfr. carm. 73.3>	Instituit patrum sollertia sancta priorum.
<walahfr. carm. 73.4>	Cingitur hoc collum, quo vox procedit, ut omne
<walahfr. carm. 73.5>	Quod bona vox monstrat, servet constantior actus;
<walahfr. carm. 73.6>	Nam docuisse bene miserum est et vivere prave.

<walahfr. carm. 74.1>	Properate, quaeso, cari
<walahfr. carm. 74.2>	Socii, probate carmen:
<walahfr. carm. 74.3>	Cano bella fortis astu
<walahfr. carm. 74.4>	Cito sillabae peracta.
<walahfr. carm. 74.5>	Tribus ergo fulta membris
<walahfr. carm. 74.6>	Digitisque firma septem
<walahfr. carm. 74.7>	Tenebris adivit atris
<walahfr. carm. 74.8>	Aditu domum ferino.
<walahfr. carm. 74.9>	Ibi cernit ecce duro
<walahfr. carm. 74.10>	Sale caseum peresum.
<walahfr. carm. 74.11>	Valido secat foratu
<walahfr. carm. 74.12>	Peragens opus hoc ingens
<walahfr. carm. 74.13>	Gladio peremit haud hunc,
<walahfr. carm. 74.14>	Sed enim silens acuto
<walahfr. carm. 74.15>	Mage dente vulneravit,
<walahfr. carm. 74.16>	Nece facta tale victrix.
<walahfr. carm. 74.17>	Posui meam fabellam:
<walahfr. carm. 74.18>	Aliquis, precor, solutam
<walahfr. carm. 74.19>	Mihi reddat hanc et illis,
<walahfr. carm. 74.20>	Quibus est amor sciendi.
<walahfr. carm. 74.21>	Tria verba proferantur,
<walahfr. carm. 74.22>	Apices require docte
<walahfr. carm. 74.23>	Ita sillabae ter unum:
<walahfr. carm. 74.24>	Refer haec et invenitur.

<walahfr. carm. 75.1>	Musa, nostrum, plange, soror, dolorem,
<walahfr. carm. 75.2>	Pande de nostro miserum recessum
<walahfr. carm. 75.3>	Heu solo, quem continuo pudenda
<walahfr. carm. 75.4>	Pressit egestas.
<walahfr. carm. 75.5>	Nam miser pectus sapiens habere
<walahfr. carm. 75.6>	Quaero; quam ob causam patriam relinquo,
<walahfr. carm. 75.7>	Et malis tactus variis, perosus
<walahfr. carm. 75.8>	Plango colonus.
<walahfr. carm. 75.9>	Nulla solatur pietas docentum,
<walahfr. carm. 75.10>	Nec bonus quisquam refovet magister:
<walahfr. carm. 75.11>	Sola sustentant alimenta corpus
<walahfr. carm. 75.12>	Vile ciborum.
<walahfr. carm. 75.13>	Frigus invadit grave nuditatem,
<walahfr. carm. 75.14>	Non calent palmae, pedibus retracta
<walahfr. carm. 75.15>	Stat cutis, vultus hiemem pavescit
<walahfr. carm. 75.16>	Valde severam.
<walahfr. carm. 75.17>	In domo frigus patior nivale,
<walahfr. carm. 75.18>	Non iuvat cerni gelidum cubile,
<walahfr. carm. 75.19>	Nec foris lectove calens repertam
<walahfr. carm. 75.20>	Prendo quietem.
<walahfr. carm. 75.21>	Si tamen nostram veneranda mentem
<walahfr. carm. 75.22>	Possidens prudentia contineret
<walahfr. carm. 75.23>	Parte vel parva: ingenii calore
<walahfr. carm. 75.24>	Tutior essem.
<walahfr. carm. 75.25>	Heu pater, si solus adesse posses,
<walahfr. carm. 75.26>	Quem sequens terrae petii remota,
<walahfr. carm. 75.27>	Credo nil laesisse tui misellum
<walahfr. carm. 75.28>	Pectus alumni.
<walahfr. carm. 75.29>	Ecce prorumpunt lacrimae, recordor,
<walahfr. carm. 75.30>	Quam bona dudum fruerer quiete,
<walahfr. carm. 75.31>	Cum daret felix mihimet pusillum
<walahfr. carm. 75.32>	Augia tectum.
<walahfr. carm. 75.33>	Sancta sis semper nimiumque cara
<walahfr. carm. 75.34>	Mater, ex sanctis cuneis dicata,
<walahfr. carm. 75.35>	Laude, profectu, meritis, honore,
<walahfr. carm. 75.36>	Insula felix.
<walahfr. carm. 75.37>	Nunc item sanctam liceat vocare,
<walahfr. carm. 75.38>	Qua dei matris colitur patenter
<walahfr. carm. 75.39>	Cultus, ut laeti merito sonemus:
<walahfr. carm. 75.40>	Insula felix.
<walahfr. carm. 75.41>	Tu licet cingaris aquis profundis,
<walahfr. carm. 75.42>	Es tamen firmissima caritate,
<walahfr. carm. 75.43>	Quae sacra in cunctos documenta spargis,
<walahfr. carm. 75.44>	Insula felix.
<walahfr. carm. 75.45>	Te quidem semper cupiens videre,
<walahfr. carm. 75.46>	Per dies noctesque tui recordor,
<walahfr. carm. 75.47>	Cuncta quae nobis bona ferre gestis,
<walahfr. carm. 75.48>	Insula felix.
<walahfr. carm. 75.49>	Nunc valens crescas, valeas vigendo,
<walahfr. carm. 75.50>	Ut voluntatem domini sequendo
<walahfr. carm. 75.51>	Cum tuis natis pariter voceris
<walahfr. carm. 75.52>	Augia felix.
<walahfr. carm. 75.53>	Donet hoc Christi pietas tonantis,
<walahfr. carm. 75.54>	Ut locis gaudere tuis reductus
<walahfr. carm. 75.55>	Ordiar, dicens: vale, gloriosa
<walahfr. carm. 75.56>	Mater, in aevum.
<walahfr. carm. 75.57>	Christe, rex regum, dominus potentum,
<walahfr. carm. 75.58>	Qui patris prudentia nominaris,
<walahfr. carm. 75.59>	Nostra digneris refovere corda
<walahfr. carm. 75.60>	Dogmate vitae.
<walahfr. carm. 75.61>	Da, precor, vitae spatium, redemptor,
<walahfr. carm. 75.62>	Donec optatos patriae regressus
<walahfr. carm. 75.63>	In sinus, Christi celebrare laudis
<walahfr. carm. 75.64>	Munera possim.
<walahfr. carm. 75.65>	Gratias summo canimus parenti,
<walahfr. carm. 75.66>	Prole coniuncta patulo favore,
<walahfr. carm. 75.67>	Spiritu virtute pari regente
<walahfr. carm. 75.68>	Tempora saecli.

<walahfr. carm. 76.1>	Otia longa tuis cupiens dissolvere tandem
<walahfr. carm. 76.2>	Laudibus, o Caesar, cunctis, auguste, diebus,
<walahfr. carm. 76.3>	Et linguam veteri pressam rubigine vestris
<walahfr. carm. 76.4>	Post hiemes iam saepe graves nitidare triumphis,
<walahfr. carm. 76.5>	Semina pestis adhuc patior contraria priscae
<walahfr. carm. 76.6>	Et tristes nebulas et amica silentia maestis.
<walahfr. carm. 76.7>	Sed non tanta meos conturbant tristia sensus,
<walahfr. carm. 76.8>	Exhilarant me quanta tuis de laudibus: hoc est
<walahfr. carm. 76.9>	Quod ferit adversos, quod amicis gaudia confert,
<walahfr. carm. 76.10>	Quod magni sub amore dei simul atque timore
<walahfr. carm. 76.11>	Omnia constituis, cuius patientia mentem
<walahfr. carm. 76.12>	Perdocuit tolerando magis superare superbos
<walahfr. carm. 76.13>	Fastibus et tumidos humilem transcendere vanis.
<walahfr. carm. 76.14>	Hic tibi mos proprius, hoc est insigne paternum,
<walahfr. carm. 76.15>	Spes in te patriae, spes in te maxima regni.
<walahfr. carm. 76.16>	Spe sequimur, fortuna vetat, ne desine coeptis
<walahfr. carm. 76.17>	Insudare piis: pugnabunt omnia pro te,
<walahfr. carm. 76.18>	Quem dedit omnipotens cunctis augescere gratum.
<walahfr. carm. 76.19>	Quis poterit vacuare tuas quas consona regni
<walahfr. carm. 76.20>	Gloria concordis primo dedit ordine laudes?
<walahfr. carm. 76.21>	Tantum vota tuo placeant tua cunctipotenti,
<walahfr. carm. 76.22>	Nec te firma fides, nec te dilectio linquat,
<walahfr. carm. 76.23>	Quodque decet regem, verus tibi sermo perennet.
<walahfr. carm. 76.24>	Fallere nam levium est, verum retinere bonorum.
<walahfr. carm. 76.25>	Excessisse modum videor, sed corde fideli
<walahfr. carm. 76.26>	Eligo culpari nimii pro caumate zeli,
<walahfr. carm. 76.27>	Pectore quam duplici crimen subiisse tacentis.
<walahfr. carm. 76.28>	Hinc repetam cognata meis discrimina fatis;
<walahfr. carm. 76.29>	Quae licet emerui genuini sorde veterni,
<walahfr. carm. 76.30>	Non tamen ante tuli, patris quam munere vestri
<walahfr. carm. 76.31>	Paupere de fovea protractus, ad impia veni
<walahfr. carm. 76.32>	Iurgia turbati vario certamine mundi.
<walahfr. carm. 76.33>	In quo multa quidem perpessus inepta sub uno
<walahfr. carm. 76.34>	Fasce rui, cum sancta tui decessio patris
<walahfr. carm. 76.35>	Linqueret orbati nutantia pondera regni.
<walahfr. carm. 76.36>	O mors illa gravis, mors o lugenda! Quid ista
<walahfr. carm. 76.37>	Morte supervixi, quae quamvis tempore venit
<walahfr. carm. 76.38>	Immatura tuis, venit tamen atque tuorum
<walahfr. carm. 76.39>	Auspiciis medioque viae nos tramite liquit.
<walahfr. carm. 76.40>	Experti iam quippe sumus, qua sorte parentum
<walahfr. carm. 76.41>	Funera plangamus, domini quam clade beati
<walahfr. carm. 76.42>	Afficiar vel paene cadam, mihi temporis huius
<walahfr. carm. 76.43>	Fert aerumna fidem, propriis quia finibus exul
<walahfr. carm. 76.44>	Ut vagus atque fugax aliorum tecta peragro;
<walahfr. carm. 76.45>	Importuna mei quibus atque molesta laboris
<walahfr. carm. 76.46>	Iam tolerata diu nonnumquam sordet egestas.
<walahfr. carm. 76.47>	Spira, mihi ante alias quondam dispectior urbes,
<walahfr. carm. 76.48>	Et quam noluerim civili nomine pridem
<walahfr. carm. 76.49>	Compellare, meis nunc fessis unica rebus
<walahfr. carm. 76.50>	Adiutrix, gremio profugum collegit aperto.
<walahfr. carm. 76.51>	Spira, mihi ante alias praedulces dulcior urbes,
<walahfr. carm. 76.52>	Romuleae dicenda meo iam carmine sedi
<walahfr. carm. 76.53>	Aequalis, non iure loci, sed amore iuvandi.
<walahfr. carm. 76.54>	Nunc oblita mihi iam sunt Alamannica rura,
<walahfr. carm. 76.55>	Eligo planiciem Francorum, desero terras
<walahfr. carm. 76.56>	Hostibus obsessas, video quas fraude diremptas
<walahfr. carm. 76.57>	Partibus imperii. Quarum moderamina rursus
<walahfr. carm. 76.58>	Ni redeant servanda manu, mihi crede, sub una,
<walahfr. carm. 76.59>	Corporis interitum membrorum demptio gignet.
<walahfr. carm. 76.60>	Est veluti proprium et cunctis civile poetis,
<walahfr. carm. 76.61>	Extera regna pati, tormentaque mentis amarae
<walahfr. carm. 76.62>	Carmine solari vario. Sub frigore Naso
<walahfr. carm. 76.63>	Congemuit Scythiae, Musarum ubi munere tantum
<walahfr. carm. 76.64>	Excoluit, quantum Romanae moenibus urbis
<walahfr. carm. 76.65>	Non faceret patriae praedulci nomine captus.
<walahfr. carm. 76.66>	Quid memorem magnum pro parvo rure Maronem
<walahfr. carm. 76.67>	Perplexo dulci longo torrente profundo
<walahfr. carm. 76.68>	Ac velut in tabula pinxisse poemate mundi
<walahfr. carm. 76.69>	Totius effigiem, Neptuni et regmina Ditis.
<walahfr. carm. 76.70>	Porphyrius propriis longe est depulsus ab oris,
<walahfr. carm. 76.71>	Fugit Anaxagoras, Socratem stravere venena.
<walahfr. carm. 76.72>	Quid mihi paganos templis inducere sacris?
<walahfr. carm. 76.73>	Ipse pius salvator ait, non esse prophetam
<walahfr. carm. 76.74>	Indecorem, nisi gente sua patriaque domoque.
<walahfr. carm. 76.75>	Porrige, sancte, manum, Caesar, tua iura secutis,
<walahfr. carm. 76.76>	Qui sua spreverunt pro te, tua munera tantis
<walahfr. carm. 76.77>	Experiantur, uti sibi nil periisse querantur.
<walahfr. carm. 76.78>	Paupertas, maeror, luctus, angustia, terror,
<walahfr. carm. 76.79>	Me fecere gravem versu depromere Musam.
<walahfr. carm. 76.80>	Si laeto fortuna mihi subriserit ore,
<walahfr. carm. 76.81>	Tristia deponam dulcesque ciebo Camenas,
<walahfr. carm. 76.82>	Laudibus atque tuis longas impertiar horas.
<walahfr. carm. 76.83>	Tot versus tibi, magne, dedi, devota quot annos
<walahfr. carm. 76.84>	Cultibus explevit venerabilis Anna sacratis.

<walahfr. carm. 77.1>	Festa, quae magno colimus novoque
<walahfr. carm. 77.2>	Gaudio, martyr Ianuarius mox
<walahfr. carm. 77.3>	Fautor invisit dominoque laudum
<walahfr. carm. 77.4>	Munera perfert.
<walahfr. carm. 77.5>	Additur tanto penitus favori
<walahfr. carm. 77.6>	Caesar inlustris, cumulatque vota
<walahfr. carm. 77.7>	Nomini trino tua pacis auctrix
<walahfr. carm. 77.8>	Pompa, Lothari.
<walahfr. carm. 77.9>	Gratias summo ferimus parenti,
<walahfr. carm. 77.10>	Qui diem tanti voluit tropei
<walahfr. carm. 77.11>	Regis in nostri redimire magno
<walahfr. carm. 77.12>	Lumine votum.
<walahfr. carm. 77.13>	Concrepat tellus Latium per omne;
<walahfr. carm. 77.14>	Tota miratur via Transpadani
<walahfr. carm. 77.15>	Limitis, quidnam nova gaudiorum
<walahfr. carm. 77.16>	Nuntia signent.
<walahfr. carm. 77.17>	Alta Penninus iuga flectit horror,
<walahfr. carm. 77.18>	Solvit et cautes, retrahit fluenta,
<walahfr. carm. 77.19>	Murmurant silvae, silices feraeque,
<walahfr. carm. 77.20>	Terra stupescit.
<walahfr. carm. 77.21>	Inde Ticini superator amnis
<walahfr. carm. 77.22>	Misticis gaudens pariter camenis,
<walahfr. carm. 77.23>	Vera respondet stupidasque mentes
<walahfr. carm. 77.24>	Erigit orsis.
<walahfr. carm. 77.25>	Urbe de magna numeri perennis
<walahfr. carm. 77.26>	Unus advenit, iuvet ut beatum
<walahfr. carm. 77.27>	Caesaris nostri populique proni
<walahfr. carm. 77.28>	Semper honorem.
<walahfr. carm. 77.29>	Hinc viri, matres, iuvenes, senesque,
<walahfr. carm. 77.30>	Divites, sani, tenues et aegri,
<walahfr. carm. 77.31>	Quique quod possunt genus amministrant
<walahfr. carm. 77.32>	Laudis honestae.
<walahfr. carm. 77.33>	Ipse pugnaces docet et phalanges
<walahfr. carm. 77.34>	Instar agnorum reboare laudes
<walahfr. carm. 77.35>	Pacis, oblitas odii nocentis,
<walahfr. carm. 77.36>	Induperator.
<walahfr. carm. 77.37>	Purpuram, sceptrum, diadema, fasces,
<walahfr. carm. 77.38>	Militum turmas, decus et paternum
<walahfr. carm. 77.39>	Temnit, ut Christi melius honorem
<walahfr. carm. 77.40>	Comprobet in se.
<walahfr. carm. 77.41>	Nam pedes multis medius catervis
<walahfr. carm. 77.42>	Vadit, et sacro scapulas feretro
<walahfr. carm. 77.43>	Ossa gesturus preciosa subdit
<walahfr. carm. 77.44>	Martyris almi.
<walahfr. carm. 77.45>	Clerus orditur sequiturque clerus
<walahfr. carm. 77.46>	Gesta mirandae sacra passionis,
<walahfr. carm. 77.47>	Militis Christi referens triumphum
<walahfr. carm. 77.48>	Vocibus istis:
<walahfr. carm. 77.49>	"Floridam mundi speciem, beate
<walahfr. carm. 77.50>	Martyr, ut luti maculas putasti,
<walahfr. carm. 77.51>	Respuens omnes vitiantis aevi
<walahfr. carm. 77.52>	Pectore noxas.
<walahfr. carm. 77.53>	Omne tormentum gladiosque saevos
<walahfr. carm. 77.54>	Corde risisti solido, supernam
<walahfr. carm. 77.55>	Intuens palmam, genus omne leti
<walahfr. carm. 77.56>	Lene putando.
<walahfr. carm. 77.57>	Tu pios inter speciale fratres
<walahfr. carm. 77.58>	Munus invictae fidei secutus
<walahfr. carm. 77.59>	Spiritus inter superos mereris
<walahfr. carm. 77.60>	Esse cohaeres.
<walahfr. carm. 77.61>	Te sacerdotum veneratur ordo,
<walahfr. carm. 77.62>	Hostiam temet quia victimamque
<walahfr. carm. 77.63>	Vividam Christo sacra proferendo
<walahfr. carm. 77.64>	Dona litasti.
<walahfr. carm. 77.65>	Tota te plebis populique passim
<walahfr. carm. 77.66>	Turba conlaudat dominumque pro te,
<walahfr. carm. 77.67>	Quos tui saevam faciunt agones
<walahfr. carm. 77.68>	Tempnere mortem.
<walahfr. carm. 77.69>	Ergo gratanter capito pieque
<walahfr. carm. 77.70>	Dona, quae magnus parat imperator,
<walahfr. carm. 77.71>	Iam subi sedes tibi praeparatas
<walahfr. carm. 77.72>	Munere largo.
<walahfr. carm. 77.73>	Illius regnum spatiumque vitae,
<walahfr. carm. 77.74>	Coniugem, prolem, populum fidelem
<walahfr. carm. 77.75>	Semper oratu meritisque, martyr
<walahfr. carm. 77.76>	Alme, iuvato".

<walahfr. carm. 78.1>	O pater, o patris proles, o spiritus alme,
<walahfr. carm. 78.2>	     Une et trine deus nos miserate rege.
<walahfr. carm. 78.3>	Me tua iussa ligant, tua me promissa gubernent,
<walahfr. carm. 78.4>	     Luceat in dictis lux tua, quaeso, meis.
<walahfr. carm. 78.5>	In te, Galle, deum, in domino te, Galle, fatebor,
<walahfr. carm. 78.6>	     Tu pro me sacras funde preces domino,
<walahfr. carm. 78.7>	Ut veniam noxis, dictis moderamina praestet,
<walahfr. carm. 78.8>	     Quod nocet evellat, quod iuvat amplificet.

<walahfr. carm. 79.1>	Hoc opus exiguum Walafridus pauper hebesque
<walahfr. carm. 79.2>	     Collegit patrum dogmata lata sequens.
<walahfr. carm. 79.3>	Sed non sponte sua tam magnos venit in ausus:
<walahfr. carm. 79.4>	     Dura Reginberti iussio adegit eum.
<walahfr. carm. 79.5>	Si quid in hoc, lector, placet, assignare memento
<walahfr. carm. 79.6>	     Id domino, quicquid displicet, hocce mihi.


<walahfr. carm. 80.1.1>	Sic homo consistit, sic corporis illius artus
<walahfr. carm. 80.1.2>	Expositos Mauro Strabus monstrante tenebo.

<walahfr. carm. 80.2.1.>	Hunc librum exposuit Hrabanus iure sophista
<walahfr. carm. 80.2.2.>	     Strabus et imposuit frivolus hos titulos.

<walahfr. carm. 80.3.1>	Accipe nunc demum scripturam, care magister,
<walahfr. carm. 80.3.2>	     Ex alio ceptam, sed de me forte peractam.
<walahfr. carm. 80.3.3>	Accipe litterulas deformi scemate factas,
<walahfr. carm. 80.3.4>	     Sitque labor gratus, quem fert devota voluntas.

<walahfr. carm. 81.1>	Una fides, unum baptisma, unus deus omnium,
<walahfr. carm. 81.2>	Unus item pater est, ex quo omnia et omnia per quem,
<walahfr. carm. 81.3>	In quo cuncta manent quaecunque manere probantur.
<walahfr. carm. 81.4>	Non minus ecclesiam per mundum credimus unam,
<walahfr. carm. 81.5>	Una etiam cunctos iungit communio sanctos.

<walahfr. carm. 82.1>	Ecce superno
<walahfr. carm. 82.2>	Munere laeti
<walahfr. carm. 82.3>	Rebus in uno
<walahfr. carm. 82.4>	Stamus amicis.
<walahfr. carm. 82.5>	Contulit auctor
<walahfr. carm. 82.6>	Sobria dona,
<walahfr. carm. 82.7>	Nos ut amemus
<walahfr. carm. 82.8>	More decenti.
<walahfr. carm. 82.9>	Ebrietatis
<walahfr. carm. 82.10>	Damna vetavit
<walahfr. carm. 82.11>	Christus, ut omne
<walahfr. carm. 82.12>	Cor sua norit.
<walahfr. carm. 82.13>	Sic hominum nam
<walahfr. carm. 82.14>	Usibus ipsa
<walahfr. carm. 82.15>	Sunt elementa
<walahfr. carm. 82.16>	Praestita rectis.
<walahfr. carm. 82.17>	Ut tamen omne
<walahfr. carm. 82.18>	Crimen in illis
<walahfr. carm. 82.19>	Aedificare
<walahfr. carm. 82.20>	Gens pia vitet.
<walahfr. carm. 82.21>	Laetificare
<walahfr. carm. 82.22>	Corda rogamus,
<walahfr. carm. 82.23>	Munera Christo
<walahfr. carm. 82.24>	Reddere laudum.

<walahfr. carm. 83.1>	Pangite caeli, reboemus odas,
<walahfr. carm. 83.2>	Alma promamus domini trophea,
<walahfr. carm. 83.3>	Praecluem sanctis celebremus ymnum
<walahfr. carm. 83.4>	Cordis ab imo.
<walahfr. carm. 83.5>	Martyres sancti, meritis micantes,
<walahfr. carm. 83.6>	Comprobet in se.
<walahfr. carm. 83.7>	Sergius, Bachus sotii corona
<walahfr. carm. 83.8>	Carnis a claustro pariter migrando
<walahfr. carm. 83.9>	Sydera supra.
<walahfr. carm. 83.10>	Athletae fausti domini superni,
<walahfr. carm. 83.11>	Morte devicta superastis arma
<walahfr. carm. 83.12>	Hostis antiqui trucis atque cosmi
<walahfr. carm. 83.13>	Carnis agone.
<walahfr. carm. 83.14>	Nunc coronati fidei favore
<walahfr. carm. 83.15>	Vos decus, virtus sequiturque stema,
<walahfr. carm. 83.16>	Esse caelestis meruistis agni
<walahfr. carm. 83.17>	Sanguine loti.
<walahfr. carm. 83.18>	Qui pius mundi deus ac redemptor
<walahfr. carm. 83.19>	Martyr et miles radians herilis
<walahfr. carm. 83.20>	Rore robustus roseo salutis
<walahfr. carm. 83.21>	Scemate servi.
<walahfr. carm. 83.22>	Quem vocat votis polus, unda, tellus,
<walahfr. carm. 83.23>	Quemque collaudat chorus angelorum,
<walahfr. carm. 83.24>	Tacma caelestis Solimae supernae
<walahfr. carm. 83.25>	Consona cantu.
<walahfr. carm. 83.26>	Quem timens atrox Herebi vorago
<walahfr. carm. 83.27>	Daemonum princeps metuit rebellis
<walahfr. carm. 83.28>	Zabolus teter sceleris repertor,
<walahfr. carm. 83.29>	Mortis origo.
<walahfr. carm. 83.30>	Inde vos saecli precium sequentes,
<walahfr. carm. 83.31>	Quaesumus, nobis meritis favete,
<walahfr. carm. 83.32>	Nosos ut vestris nequeat nocere
<walahfr. carm. 83.33>	Civibus istis.
<walahfr. carm. 83.34>	Hic topus vester vocitatur alba
<walahfr. carm. 83.35>	Civitas sacris decorata gazis,
<walahfr. carm. 83.36>	Quem sacrosancti cineres adornant,
<walahfr. carm. 83.37>	Somata sancta.
<walahfr. carm. 83.38>	Sospitas aegris, iatria lassis,
<walahfr. carm. 83.39>	Vosque caelestis veniaque nostris
<walahfr. carm. 83.40>	Fertur omissis, timor atque mero
<walahfr. carm. 83.41>	Tollitur omnis.
<walahfr. carm. 83.42>	Ymniger psallit chorus hicque vobis
<walahfr. carm. 83.43>	Concinens nablo sonitu sonoro
<walahfr. carm. 83.44>	Cantibus sancti Trophimi videmur
<walahfr. carm. 83.45>	Pangere melos.
<walahfr. carm. 83.46>	Vos crucis Christi socios rogate,
<walahfr. carm. 83.47>	Qui dei patris comitantur agnum,
<walahfr. carm. 83.48>	Intra caelorum mereamur urbis
<walahfr. carm. 83.49>	Septa subire.
<walahfr. carm. 83.50>	Doxa sit patri genitoque Iesu,
<walahfr. carm. 83.51>	Pneumati sancto simul ac potestas,
<walahfr. carm. 83.52>	Sit tibi trino deitate soli
<walahfr. carm. 83.53>	Compar in aevum.

<walahfr. carm. 84.1>	Altithronus dominus, qui regnat in arce polorum,
<walahfr. carm. 84.2>	Det vobis requiem vitam donetque perennem,
<walahfr. carm. 84.3>	Ac faciat magnum vos scandere limen Olimphi,
<walahfr. carm. 84.4>	Livida mortiferaque procul tunc Tartara pellat.
<walahfr. carm. 84.5>	Grandis enim vobis mercesque futura manebit,
<walahfr. carm. 84.6>	Mundanis quoniam magnam meruistis in arvis:
<walahfr. carm. 84.7>	Semper enim rectum exercendo vocaberis insons.
<walahfr. carm. 84.8>	Omnipotens deus indigno concedito servo
<walahfr. carm. 84.9>	Dona mihi, quae posco quidem, qui es conditor orbis.
<walahfr. carm. 84.10>	Auge salutiferamque supra dicto sanitatem,
<walahfr. carm. 84.11>	Nec illum tangat, Christo duce, morbus iniquus,
<walahfr. carm. 84.12>	Dumque caduca manet vita, dum flatus anelat.
<walahfr. carm. 84.13>	Aeternam concede domum, qui regnas ubique.

<walahfr. carm. 85.1>	Praemia perpetui sumpturi maxima regni,
<walahfr. carm. 85.2>	     Est qui vita suis,   dominum colite.
<walahfr. carm. 85.3>	Me precor et vestris precibus mandate tonanti
<walahfr. carm. 85.4>	     Vobiscum ut pariter regna poli capiam.

<walahfr. carm. 86.1>	Ergo salutetur vestro Prudentius ore
<walahfr. carm. 86.2>	     Antistes, nostrae pars preciosa animae.
<walahfr. carm. 86.3>	Felices illae, quibus est haec gratia, plebes,
<walahfr. carm. 86.4>	     Ut tantos habeant lucis in arce duces!
<walahfr. carm. 86.5>	State simul fortes, pugnate viriliter, ut cum
<walahfr. carm. 86.6>	     Regnetis semper, quos alitis, gregibus.
<walahfr. carm. 86.7>	Este mei memores, sum vestri; debeo vobis
<walahfr. carm. 86.8>	     Et voveo totum quicquid amore queo.

<walahfr. carm. 87.1>	Quamvis magna piis meritorum praemia restent,
<walahfr. carm. 87.2>	     Parva tamen functis sunt loca corporibus.
<walahfr. carm. 87.3>	Mole sub hac terrae Bernaldi praesulis almi
<walahfr. carm. 87.4>	     Membra iacent tumulis insinuata suis.
<walahfr. carm. 87.5>	Saxo quidem genere et gremio nutritus in Auuae
<walahfr. carm. 87.6>	     Aulica mutato gesta labore adiit.
<walahfr. carm. 87.7>	Hinc honor exhibitus, hinc digna potentia crevit,
<walahfr. carm. 87.8>	     Nobileque ornavit vita modesta genus.
<walahfr. carm. 87.9>	Plena viro fuerat geminae prudentia partis
<walahfr. carm. 87.10>     .................................................

<walahfr. carm. 88.1>	Rex vivat, valeat iugiter per saecula nosteR
<walahfr. carm. 88.2>	Egregius forma, specie clarusque parentE
<walahfr. carm. 88.3>	Xriste potens, terris caelestis perveniat paX
<walahfr. carm. 88.4>	Ut meritis valeat venerando crescere vultU
<walahfr. carm. 88.5>	Esse etiam possit cuncto praeclarus in orbE
<walahfr. carm. 88.6>	Namque fides crescat populorum crescat et agmeN
<walahfr. carm. 88.7>	Ecclesiae, regnat quae quadro cardine terraE
<walahfr. carm. 88.8>	Rege tuente cato. Rex, nunc mea dicta libenteR
<walahfr. carm. 88.9>	Accipe corde pio, sic perlege mente serenA
<walahfr. carm. 88.10>	Namque caducus honor volitans et inutile nomeN
<walahfr. carm. 88.11>	Deficit et tempus rapidum dum cernimus illuD
<walahfr. carm. 88.12>	Esse, nihil poterunt transactae gaudia vitaE
<walahfr. carm. 88.13>	Mille modis fragilem vexat sors aspera munduM
<walahfr. carm. 88.14>	Est fumo similis florescens gloria terraE
<walahfr. carm. 88.15>	Omnia depereunt, turbatus deficit ordO
<walahfr. carm. 88.16>	Sic luctu, senio, leto quoque volvitur aetaS
<walahfr. carm. 88.17>	Ultima iam quoniam monstrantur tempora lapsU
<walahfr. carm. 88.18>	Et properat finis tandem inrevocabilis oraE
<walahfr. carm. 88.19>	Rex pie, te cupimus meritis augescere sempeR
<walahfr. carm. 88.20>	Semper ut in sacro moderamine sceptra guberneS
<walahfr. carm. 88.21>	Ut proceres, medios, minimos discernere sensU
<walahfr. carm. 88.22>	Sub pietate queas, quia regum iusta potestaS
<walahfr. carm. 88.23>	Aeterna cum rege pio dominatur in aulA
<walahfr. carm. 88.24>	Dogmata prudentum procerum seu tempore quicquiD
<walahfr. carm. 88.25>	Venit ab antiquo claro pandente senatU
<walahfr. carm. 88.26>	Egregia pro lege stude iam condere cordE
<walahfr. carm. 88.27>	Rerum sic poteris causas cognoscere rectoR
<walahfr. carm. 88.28>	Tales saepe viri sceptris domino placuerunT
<walahfr. carm. 88.29>	Et meritis super astra micant in culminis arcE
<walahfr. carm. 88.30>	Laetificum meruere poli stacione tribunaL
<walahfr. carm. 88.31>	In Christo valeas, optamus, magne LotharI
<walahfr. carm. 88.32>	Bellipotens David, Salomon aut victor IohaB
<walahfr. carm. 88.33>	Et quicumque deo placuit laudatus in orbE
<walahfr. carm. 88.34>	Nunc super astra tuum tollat per saecula nomeN
<walahfr. carm. 88.35>	Tempora sint dicione tua tranquilla, patescaT
<walahfr. carm. 88.36>	E caelo veniens nobis pax aurea terraE
<walahfr. carm. 88.37>	Recte regas populos generosos atque potenteR

<walahfr. carm. 89.1.1>	Bissenis, Aprilis, habes vernale Kalendis
<walahfr. carm. 89.1.2>	     Par spatium noctis et pariter diei.
<walahfr. carm. 89.1.3>	Solstitium fervens duodenis aeque Kalendis
<walahfr. carm. 89.1.4>	     Iulius aestivum fertque refertque tibi.
<walahfr. carm. 89.1.5>	Noveris Octimbrem ternis denisque Kalendis
<walahfr. carm. 89.1.6>	     Noctis et aurorae aequa tenere loca.
<walahfr. carm. 89.1.7>	Ianus in australi dinoscitur axe quaternis
<walahfr. carm. 89.1.8>	     Cursibus et denis figere solstitium.

<walahfr. carm. 89.2.1>	Idibus intrat hiems septenis dura Novembris,
<walahfr. carm. 89.2.2>	Quattuor et ternas Februi ver optinet Idus,
<walahfr. carm. 89.2.3>	Quinque duasque Idus aestas capit optima Maii,
<walahfr. carm. 89.2.4>	Augustus septem autumno dat fervidus Idus.

<walahfr. carm. 89.3.1>	Ergo decennovennali sic ordine cyclus
<walahfr. carm. 89.3.2>	     Tempora dat paribus disparibusve modis.
<walahfr. carm. 89.3.3>	Primus in his modulis gaudet communibus annus,
<walahfr. carm. 89.3.4>	     Alter ab hoc aeque munere non rapitur.
<walahfr. carm. 89.3.5>	Sumit et augmentum diffusis tertius horis,
<walahfr. carm. 89.3.6>	     Quartus item brevior dicitur in numero.
<walahfr. carm. 89.3.7>	Quintus par quarto cursu non gaudet adaucto,
<walahfr. carm. 89.3.8>	     Sed sextum voluit prorsus habere moras.
<walahfr. carm. 89.3.9>	Septimus ad longos sese non ducit honores,
<walahfr. carm. 89.3.10>	     Tenditur octavus callidus inde magis.
<walahfr. carm. 89.3.11>	Nam nonum placuit brevioribus indere summis,
<walahfr. carm. 89.3.12>	     Qui decimum sibimet assimilare queat.
<walahfr. carm. 89.3.13>	Undecimus potuit longis distendier horis,
<walahfr. carm. 89.3.14>	     Ille duodecimus sed minuit numerum.
<walahfr. carm. 89.3.15>	Tertius hinc decimus non est aetate profusus,
<walahfr. carm. 89.3.16>	     Sed quarto decimo longa dedit spatia.
<walahfr. carm. 89.3.17>	Inferior decimus numero stat denique quintus,
<walahfr. carm. 89.3.18>	     Iam sextum decimum adsimilando sibi.
<walahfr. carm. 89.3.19>	Rursus habet decimus plura agmina septimus ille.
<walahfr. carm. 89.3.20>	     Octavum decimum viribus exsuperans.
<walahfr. carm. 89.3.21>	Ultimus ille iacet, saltu minuatur adempto,
<walahfr. carm. 89.3.22>	     Maiorum est unus, respicit atque caput.

<walahfr. carm. 89.4.1>	Octonas Martis coepit lex quinque librorum.
<walahfr. carm. 89.4.2>	Ast Idus Februi ternas deus unus honorat.
<walahfr. carm. 89.4.3>	Nonarum senas secum sex vasa tulerunt,
<walahfr. carm. 89.4.4>	Undenas capiunt Martis duo iussa Kalendas.
<walahfr. carm. 89.4.5>	Idibus in senis alacres stant quinque puellae.
<walahfr. carm. 89.4.6>	Terna Kalendarum tria munera signa reportant.
<walahfr. carm. 89.4.7>	Quattuor et denae sex excrevere diebus.
<walahfr. carm. 89.4.8>	Martius in Nonis bis bina elementa creavit.
<walahfr. carm. 89.4.9>	Sexta Kalendarum septem fert norma lucernas.
<walahfr. carm. 89.4.10>	Idibus in Februi sociatur trina potestas.
<walahfr. carm. 89.4.11>	Nonarum speciale gerit baptisma quaternas.
<walahfr. carm. 89.4.12>	Bis bina cursus capimus virtute novenos.
<walahfr. carm. 89.4.13>	Quartanas Idus septem coluere ministri.
<walahfr. carm. 89.4.14>	Sensibus ex quinis Martis scrutare Kalendas.
<walahfr. carm. 89.4.15>	Una fides potuit duodenas ferre Kalendas.
<walahfr. carm. 89.4.16>	Septem Idus ornant paradisi quattuor amnes.
<walahfr. carm. 89.4.17>	Testamenta duo quartas dant ire Kalendas.
<walahfr. carm. 89.4.18>	Quindenas capiunt stolidae vix quinque sorores.
<walahfr. carm. 89.4.19>	Pridie Nonarum posuit tria tempora saecli.