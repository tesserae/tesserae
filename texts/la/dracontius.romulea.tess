<drac. rom. 1.1> Orpheum uatem renarrant ut priorum litterae
<drac. rom. 1.2> Cantitasse dulce carmen uoce, neruo, pectine
<drac. rom. 1.3> Inter ornos, propter amnes adque montes algidos,
<drac. rom. 1.4> (Quem benignus grex secutus cum cruenta bestia
<drac. rom. 1.5> Audiens melos stupebat concinente pollice:
<drac. rom. 1.6> Tunc feras reliquit ira, tunc pauor iumenta, tunc
<drac. rom. 1.7> Lenta tigris, ceruus audax, mitis ursus adfuit.
<drac. rom. 1.8> Non lupum timebat agna, non leonem caprea, 
<drac. rom. 1.9> Non lepus iam praeda saeuo tunc molosso iugiter.
<drac. rom. 1.10> Artifex natura rerum quis negat concordiam,
<drac. rom. 1.11> Hos chelys musea totos Orpheusque miscuit):
<drac. rom. 1.12> Sancte pater, o magister, taliter canendus es,
<drac. rom. 1.13> Qui fugatas Africanae reddis urbi litteras,
<drac. rom. 1.14> Barbaris qui Romulidas iungis auditorio,
<drac. rom. 1.15> Cuius ordines profecto semper obstupescimus,
<drac. rom. 1.16> Quos capit dulcedo uestri, doctor, oris maxima.
<drac. rom. 1.17> Nostra uota te precamur ut secundes, optime,
<drac. rom. 1.18> Ante cuncta non recusans illud ipse pendere
<drac. rom. 1.19> Non tuas qui rite laudes, mente sed qua concinam:
<drac. rom. 1.20> Nos licet nihil ualemus, mos tamen gerendus est.
<drac. rom. 1.21> Ergo deprecantis, oro, cinge lauro tempora. 
<drac. rom. 2.1> Fata canam pueri Nympharum uersa calore
<drac. rom. 2.2> In melius: sic Musa mones. Quis casus ademit
<drac. rom. 2.3> Alcidi comitem, solamen dulce malorum?
<drac. rom. 2.4> Fuderat Idalius gremio se forte parentis
<drac. rom. 2.5> Pinniger et collum uiolentis cinxerat ulnis
<drac. rom. 2.6> Oscula pura rogans. Mater deuota coruscos
<drac. rom. 2.7> Indulget uultus roseoque est orsa labello:
<drac. rom. 2.8> "O mundi domitor, caeli quoque, flamma Tonantis,
<drac. rom. 2.9> Numen posco tuum cuius sub iure uaporo,
<drac. rom. 2.10> Per tua tela, puer, fecundis illita flammis, 
<drac. rom. 2.11> Vt des effectum uotis de more parentis.
<drac. rom. 2.12> Nil rude, nate, precor nec supplex improba posco,
<drac. rom. 2.13> Ardua non iubeo, quamuis magis ardua uincas".
<drac. rom. 2.14> Ille refert matris disrumpens uerba precantis:
<drac. rom. 2.15> "Magna iube, non ausa prius, sublimia manda,
<drac. rom. 2.16> O genetrix. Quo tela uocas aut quid petis uri,
<drac. rom. 2.17> Quem diuum modo forte iubes hominumue <calere>?
<drac. rom. 2.18> Exprime: flammetur. Quid fletu lumina tinguis?
<drac. rom. 2.19> Audeo, si cupias ipsum flammare Tonantem
<drac. rom. 2.20> Et dominum caeli facie uestire iuuenci
<drac. rom. 2.21> Oblitumque poli rursus mugire per herbas
<drac. rom. 2.22> Confessum per prata bouem: cadat aureus imber,
<drac. rom. 2.23> Diuitias ut tecta pluant; sit fulminis ales
<drac. rom. 2.24> Ipse sui, satyrus, cycnus, Latonia, serpens;
<drac. rom. 2.25> Alcmenam galeatus amet: mucrone coruscet
<drac. rom. 2.26> Et clipeo rutilante tonet, dum miles adulter 
<drac. rom. 2.27> Coniungat noctes subtracta luce dierum.
<drac. rom. 2.28> Si Pallas placeat, nostros iam sentiet ignes
<drac. rom. 2.29> Virgo ferox sexu: fugiet uiresque fatetur
<drac. rom. 2.30> Vt solas tractet, reiecta cuspide, lanas.
<drac. rom. 2.31> Noster si reus est auctor Neptunus, anhelans
<drac. rom. 2.32> Aestuet inter aquas, telo flammante per undas;
<drac. rom. 2.33> Igne meo uincentur aquae: fumantibus undis
<drac. rom. 2.34> Tritones Galatea, Thetin delphines amabunt:
<drac. rom. 2.35> Quicquid fluctus habet, totum succendo pharetris.
<drac. rom. 2.36> Siue parens, optas homines his ignibus ustos
<drac. rom. 2.37> Illicitos uiolare toros, ut non pia patris
<drac. rom. 2.38> Oscula nata petat nec natus matris amator
<drac. rom. 2.39> Dulce nefas cupiat, frater uitietque sororem
<drac. rom. 2.40> Priuignoque suo potiatur blanda nouerca:
<drac. rom. 2.41> Alter erit Perdica furens atque altera Myrrha,
<drac. rom. 2.42> Iuppiter alter erit terris de fratre maritus;
<drac. rom. 2.43> Parua loquor: tauro, si iusseris, altera regis
<drac. rom. 2.44> Flammetur coniux, reddetur et altera Phaedra".
<drac. rom. 2.45> At his laeta Venus uultu mutata renarrat:
<drac. rom. 2.46> "Impubes lasciue, puer cui subiacet omne
<drac. rom. 2.47> Quod natura creat, caelum, mare, sidera, tellus,
<drac. rom. 2.48> Nemo notet Venerem, quod supplex mater Amorum
<drac. rom. 2.49> Ignis opem de prole rogat, nam munere in isto
<drac. rom. 2.50> Quamuis sit communis honor, tamen, alme, fatemur 
<drac. rom. 2.51> Hic numen plus posse tuum. Lamenta parentis
<drac. rom. 2.52> Si placet ulcisci, paucis (aduerte) docebo.
<drac. rom. 2.53> Nympharum, puer alme, chorus dum pensa reuoluit
<drac. rom. 2.54> Penei sub fonte sui (pudet ore referre),
<drac. rom. 2.55> Solis amata canit Clymene mea crimina Nymphis
<drac. rom. 2.56> Meque suo prensam Nymphas monet indice Sole,
<drac. rom. 2.57> Vulcanique sonat captiuo Marte catenas.
<drac. rom. 2.58> Quas audire libet de nostra clade canentem.
<drac. rom. 2.59> Sed si de nobis certe cantare placebat,
<drac. rom. 2.60> Iudicium Paridis uel nostros, nate, triumphos
<drac. rom. 2.61> Cantarent fluidae carpentes pensa puellae.
<drac. rom. 2.62> Est gemitus haec causa mei. Quas ure sagittis,
<drac. rom. 2.63> Corda uel illarum dulci continge ueneno:
<drac. rom. 2.64> Noscant quid sit amor, discant tua tela <uereri>.
<drac. rom. 2.65> Alcidis comes est comis puerilibus annis,
<drac. rom. 2.66> Quem rubor ut roseus sic candor lacteus ornat;
<drac. rom. 2.67> Illi purpureus niueo natat ignis in ore.
<drac. rom. 2.68> Hoc puero uiso Nympharum turba calescat;
<drac. rom. 2.69> Haec illis sit poena nocens, ut uota trahantur
<drac. rom. 2.70> Ipsarum in longum, donec pubescat amatus".
<drac. rom. 2.71> Iret adhuc in uerba dolor, ni penniger audax
<drac. rom. 2.72> Dimittens matrem fricuisset cote sagittas.
<drac. rom. 2.73> Arcu cinctus erat, dantur post terga pharetrae,
<drac. rom. 2.74> Accipit et flammas hominum diuumque uoluptas.
<drac. rom. 2.75> Euolat armatus. Vix caelum liquerat ales
<drac. rom. 2.76> Iamque tenet terras: sic currit mentis acumen.
<drac. rom. 2.77> Vt uenit ad fontem, lapidem proiecit in undas.
<drac. rom. 2.78> Concussit uitreo sonitus sub fonte puellas:
<drac. rom. 2.79> Exiliunt cunctae, quaerunt quae causa quietas
<drac. rom. 2.80> Sollicitet. Volucer fugiens nemus intrat opacum
<drac. rom. 2.81> Moxque dei uultus uestiuit imago Naidis;
<drac. rom. 2.82> Tendit membra puer, longos ut crescat in artus,
<drac. rom. 2.83> Vt possit complere dolos ac iussa parentis;
<drac. rom. 2.84> Vsque pedes fluitans uestis laxatur ad imos,
<drac. rom. 2.85> Candida diffusi ludunt per colla capilli
<drac. rom. 2.86> Et uento crispante gradu coma fluctuat acta,
<drac. rom. 2.87> Frons nudata decet diuiso fulgida crine;
<drac. rom. 2.88> Et uelut inuitos gressus pudibunda mouebat
<drac. rom. 2.89> Incedens fluxoque latent sub tegmine pinnae.
<drac. rom. 2.90> Misceturque puer Nymphis sub fronte puellae
<drac. rom. 2.91> Et causas perquirit Amor, cur fonte relicto
<drac. rom. 2.92> Terras cauta petit; facilis cui turba fluenti
<drac. rom. 2.93> Rem pandit; periurat Amor, quasi nescius esset.
<drac. rom. 2.94> Interea post bella suis Tirynthius ibat
<drac. rom. 2.95> Victor ouans, cui iunctus Hylas pulcherrimus haeret
<drac. rom. 2.96> Gestans fulminei pellem cum dentibus apri;
<drac. rom. 2.97> Et licet inualidus haec pondera ferre laborat,
<drac. rom. 2.98> Ipse tamen gaudet, quasi iam commune triumphum
<drac. rom. 2.99> Gestet et Alcides non solus fuderit aprum.
<drac. rom. 2.100> Horrent Alciden Nymphae mirantur Hylanque.
<drac. rom. 2.101> Ex quibus una tamen cunctas affata sorores
<drac. rom. 2.102> Haec ait: "O faciles Penei numina Nymphae,
<drac. rom. 2.103> Dicite, quando parem puero natura dedisset.
<drac. rom. 2.104> Non fuit Hippolytus talis, non pastor ab Ida, 
<drac. rom. 2.105> Nocturnae fulgore deae non pulcher Iason;
<drac. rom. 2.106> Nec Bromius iam talis erat nec magnus Apollo.
<drac. rom. 2.107> Felix sorte sua, cui talis semper imago
<drac. rom. 2.108> Seruiet et roseis recubans dabit oscula labris".
<drac. rom. 2.109> Cum nimium laudatur Hylas, se subtrahit ales
<drac. rom. 2.110> Et profert arcum; permiscens mella uenenis
<drac. rom. 2.111> Armat tela dolis et spargit spicula Nymphis:
<drac. rom. 2.112> Pallescunt omnes, subitus rubor inficit ora,
<drac. rom. 2.113> Tendunt membra simul, cunctis respirat hiatus
<drac. rom. 2.114> Oris et ad crines digiti mittuntur amantum,
<drac. rom. 2.115> Incipiunt fari mediaque in uoce resistunt;
<drac. rom. 2.116> Tot signis uulgatur amor. Clymeneque sorores
<drac. rom. 2.117> Alloquitur: "Placet almus Hylas rapiatur in undas,
<drac. rom. 2.118> Vt sit noster amor. Nec erit mihi crimen amanti:
<drac. rom. 2.119> Oenone Paridem, Lycastum zelat Amazon,
<drac. rom. 2.120> Pulcher amatur Adon, Furias amat ipse Cupido;
<drac. rom. 2.121> Quod caelum, quod terra, fretum, quod sidera, Pluton
<drac. rom. 2.122> Exercent per saecla diu, cur Nympha ueretur?"
<drac. rom. 2.123> Cum loquitur, cantabat Hylas fontemque petebat
<drac. rom. 2.124> Hauriturus aquas. Vrnam licet ipse tenebat,
<drac. rom. 2.125> Vt puer est uisus, faciles risere puellae
<drac. rom. 2.126> Et lentum uenisse putant. Placet omnibus idem, 
<drac. rom. 2.127> Vix urnam summisit aquis dextramque tetendit. 
<drac. rom. 2.128> Cum quo se Nymphae pariter mersere sub undas.
<drac. rom. 2.129> Expauit sic raptus Hylas pauidusque petebat
<drac. rom. 2.130> Herbida quod uitreum tellus perfuderat antrum.
<drac. rom. 2.131> Deiopea tamen cunctas hortata sorores
<drac. rom. 2.132> Alloquitur puerum: "Non te decet ora rigare
<drac. rom. 2.133> Fletibus, alme puer; ploret deformis imago,
<drac. rom. 2.134> Non est flere tuum. Mundum tibi nullus ademit:
<drac. rom. 2.135> Nos rosa, nos uiolae, nos lilia pulchra coronant,
<drac. rom. 2.136> Nos Hyacinthus amat, noster Narcissus ab undis,
<drac. rom. 2.137> Fontigenis dat serta comis redimitque capillos
<drac. rom. 2.138> Quicquid floris olet, quicquid dant prata ru<boris>. 
<drac. rom. 2.139> Tu noster iam sponsus eris sine fine dierum."
<drac. rom. 2.140> His dictis mentem pueri mulcebat amica.
<drac. rom. 2.141> Interea furibundus adhuc Tirynthius ibat
<drac. rom. 2.142> Et clamans quaerebat Hylan; cui litus et unda
<drac. rom. 2.143> Herculea cum uoce sonant et nomen amati
<drac. rom. 2.144> Montes, silua uocant; tantum fons ille tacebat,
<drac. rom. 2.145> In quo raptus Hylas. Cum iam remearet ad <astra> 
<drac. rom. 2.146> Post factum pinnatus Amor matrique triumphum
<drac. rom. 2.147> Apportaret ouans, uocem deus Herculis hausit
<drac. rom. 2.148> Et gemitus quaerentis Hylan. Cui gesta fatetur,
<drac. rom. 2.149> Alcidis comitem fontis rapuisse puellas,
<drac. rom. 2.150> Ignibus Idaliis exustas Herculeas spes.
<drac. rom. 2.151> Obriguit gemuitque simul clauamque remisit:
<drac. rom. 2.152> "O frustra nutrite, puer, spectator ubique
<drac. rom. 2.153> Virtutis per cuncta meae (te teste pericla
<drac. rom. 2.154> Saepe tuli, cum uictus aper, cum fracta leonis
<drac. rom. 2.155> Colla Cleonaei telo parcente necantur,
<drac. rom. 2.156> Cum simul Antaeum rapui Telluris alumnum):
<drac. rom. 2.157> Quis mihi sudorem lasso post proelia terget?
<drac. rom. 2.158> Quis comes alter erit cum dat fera bella nouerca?
<drac. rom. 2.159> Quid matri narrabo tuae, quae te mihi paruum
<drac. rom. 2.160> Deposuit pietatis inops? Quae pignora reddam 
<drac. rom. 2.161> Cum conuentus ero? Dicam tamen ipse parenti:
<drac. rom. 2.162> "Exulta, genetrix, nimium laetare, beata
<drac. rom. 2.163> Ante parens hominis, pulchri modo numinis auctor". 
<drac. rom. 3.1> Fructibus apta quidem cunctis est terra creandis,
<drac. rom. 3.2> Altius intendens sed causas perspice partus
<drac. rom. 3.3> Et totum cognosce poli. Nam rore maritat 
<drac. rom. 3.4> Arua suo uel sole fouet uel temperat aestus
<drac. rom. 3.5> Alternans elementa potens, ut reddat et umbras
<drac. rom. 3.6> Montibus arboreis et culmos armet aristis,
<drac. rom. 3.7> Ventilet et matrem grauidam pendentibus uuis
<drac. rom. 3.8> Pampinus exultans et palmes uerberet uuas
<drac. rom. 3.9> Contortusque fluat nodo uiridante corymbus
<drac. rom. 3.10> Et nunquam positura comas flectatur oliua.
<drac. rom. 3.11> At si temperies rerum opportuna negetur,
<drac. rom. 3.12> Infecunda forent squalentia uiscera terrae
<drac. rom. 3.13> Et limos obducit ager deceptus inertes:
<drac. rom. 3.14> Discipuli sic quippe silent, si forte magister
<drac. rom. 3.15> Tollatur, doctrina potens. Qua praeduce dictor
<drac. rom. 3.16> Antistesque tuus, de uestro fonte, magister,
<drac. rom. 3.17> Romuleam laetus sumo pro flumine linguam
<drac. rom. 3.18> Et pallens reddo pro frugibus ipse poema.
<drac. rom. 3.19> Tu mihi numen eris, si carmina nostra leuaris, 
<drac. rom. 3.20> Nam tua sint quaecunque loquor, quaecunque canemus. 
<drac. rom. 4.1> Iuppiter omnipotens, celsi moderator Olympi, 
<drac. rom. 4.2> Cur mihi uiperei fetus mala fata minantur?
<drac. rom. 4.3> Te regnante, parens, in me coniurat iniqua
<drac. rom. 4.4> Serpentum cristata manus; sed forte superbi
<drac. rom. 4.5> Nunc caelum, terras, pontum, fulmenque trisulcum
<drac. rom. 4.6> Heredes et Iuno tenent, seu fulgidus ortu 
<drac. rom. 4.7> Desilis ad terras, seu iam defessus anheli
<drac. rom. 4.8> Sideris occasu maestus tua regna relinquis.
<drac. rom. 4.9> Paenitet, alme parens, uestra de stirpe creatum
<drac. rom. 4.10> Alciden, quia nullus honos et mille pericla.
<drac. rom. 4.11> Nam quodcumque malum superas euincit in auras,
<drac. rom. 4.12> Herculis hostis erit. Per nos nam bella geruntur,
<drac. rom. 4.13> Iuno nouerca furens potuit quae uicta parare
<drac. rom. 4.14> Priuigno (natum quem comprobat esse Tonantis, 
<drac. rom. 4.15> Dum nobis immensa iubet); me quoque triumphis
<drac. rom. 4.16> Horrida bella manent, et nunquam stare licebit
<drac. rom. 4.17> Hoste sine, trucibusque diu concurrere monstris
<drac. rom. 4.18> Compellor. Genitor, te in nosmet pessima coniux
<drac. rom. 4.19> Horrescit: misero semper tu causa pericli es.
<drac. rom. 4.20> Nam mihi reptanti tumida ceruice dracones
<drac. rom. 4.21> Iuno duos misit, quis frontem crista tegebat,
<drac. rom. 4.22> Flammea lux oculis, pro spumis taetra uenena,
<drac. rom. 4.23> Sibila uibrabant linguis sub dente trisulcis: 
<drac. rom. 4.24> Terror erat uisus cunctis sonitusque draconum.
<drac. rom. 4.25> Quos manibus ridens compressi paruulus ambos.
<drac. rom. 4.26> Hi tribuere mihi primum pro morte triumphum
<drac. rom. 4.27> Et letum, non praeda fui Iunonis alumnis.
<drac. rom. 4.28> Hostes deesse mihi dixi post bella leonis,
<drac. rom. 4.29> Quem nullo mucrone peti nec retibus ullis
<drac. rom. 4.30> Implicui: fretus manibus nec Maurus ad illum, 
<drac. rom. 4.31> Cuius pelle tegor. Nunc fortiter ecce tabescens
<drac. rom. 4.32> Tertia bella gero, quae caedes passa resurgunt.
<drac. rom. 4.33> En totiens percussa lues magis extitit ardens
<drac. rom. 4.34> Et nunquam sternenda uenit. Pro fata nefanda,
<drac. rom. 4.35> Vincere peius erit: propriis nam uiribus ipse
<drac. rom. 4.36> Impugnor. Saeuos gladius mihi suggerit hostes,
<drac. rom. 4.37> Non rapit ecce meus, sed proelia uicta reformat.
<drac. rom. 4.38> Huc quicunque deus frater mihi summus Olympo es,
<drac. rom. 4.39> Huc ades et miseri tandem succurre periclis;
<drac. rom. 4.40> Sed quaeso uenias soboles ut nulla nouercae, 
<drac. rom. 4.41> Quamuis sis frater. Iam tu succurre, Minerua
<drac. rom. 4.42> Bellipotens, patrius cui casside fulgurat ardor,
<drac. rom. 4.43> Quae clipeo rutilante tonas, quae fulmina uibras, 
<drac. rom. 4.44> Pectore saxifico cui militat impia Gorgon.
<drac. rom. 4.45> Intemerata soror de uertice missa Tonantis,
<drac. rom. 4.46> Sudori succurre meo. Quibus artibus angues
<drac. rom. 4.47> Extinguam, qui sponte petunt mucronis acumen?
<drac. rom. 4.48> Vt crescunt gaudentque mori fera colla draconum! 
<drac. rom. 4.49> Caesa uigent, alter surgit de uulnere serpens.
<drac. rom. 4.50> Consilium mihi uirgo dedit: "Quia mucro laborat
<drac. rom. 4.51> Incassum, gelida flammis exure uenena
<drac. rom. 4.52> Et praestent cum morte rogos; caput omne perurat
<drac. rom. 4.53> Ignis edax anguesque crement post uulnera flammae". 
<drac. rom. 5.1> Quis furor iste nouus? Quae tanta licentia ferri?
<drac. rom. 5.2> Poscitur ut ciui liceat prosternere ciues
<drac. rom. 5.3> Et facinus sub laude gerat crimenque triumphum
<drac. rom. 5.4> Dicat et hostiles patriae reuocare sagittas
<drac. rom. 5.5> Ciuili sub lege uelit, uiduare maritis
<drac. rom. 5.6> Matronas, orbare patres, iugulare propinquos.
<drac. rom. 5.7> Reliquias belli scelus est cum lege necare,
<drac. rom. 5.8> Pro quibus arma tulit. Mitis si uinceret hostis,
<drac. rom. 5.9> Parceret atque humiles uellet seruare cateruas.
<drac. rom. 5.10> Iam non pro patria uir fortis bella gerebat
<drac. rom. 5.11> Defendens umbone latus, per proelia cristas
<drac. rom. 5.12> Dum quateret galeatus apex, aciesque cruentas
<drac. rom. 5.13> Letifero mucrone premens: sub imagine ciuis
<drac. rom. 5.14> Impius hostis erat merito, qui uincere uellet,
<drac. rom. 5.15> Vt ciues iugularet ouans. Optate tyrannos
<drac. rom. 5.16> Iam, proceres, uincant hostes quibus aspera mens est
<drac. rom. 5.17> Nec studium post bella manet. Dum classica rumpunt
<drac. rom. 5.18> Hostibus externis, grauis est inimicus in armis;
<drac. rom. 5.19> Post aciem dominus mitis qui uicit habetur
<drac. rom. 5.20> Aut ex hoste manet simplex ac fidus amicus,
<drac. rom. 5.21> Si bellum sub pace cadat. Quod sentio prodam:
<drac. rom. 5.22> Iam, ciues, formido, mei, uos ergo cauete:
<drac. rom. 5.23> Hostibus obstrictus patriae de clade pacisci
<drac. rom. 5.24> Clam potuit, qui saeua parat, qui colla propinqui
<drac. rom. 5.25> Ciuis et insontis nititur truncare cruentus.
<drac. rom. 5.26> Perdidimus quoscunque uiros, forte iste necauit:
<drac. rom. 5.27> Classica dum reboant et Martia tela pluuntur,
<drac. rom. 5.28> Inter ferratas acies lituosque sonantes
<drac. rom. 5.29> Obuius armato iuueni si ciuis adesset,
<drac. rom. 5.30> Quid faceret qui in pace furit, qui turpibus instat
<drac. rom. 5.31> Mortibus insontum, qui funera pressa reformat?
<drac. rom. 5.32> Seruati ciuis nunc sunt ubi praemia quercus?
<drac. rom. 5.33> Reddite bella, duces, inimicas reddite gentes:
<drac. rom. 5.34> Barbarus omnis eat, rapiant simul arma Sueuus.
<drac. rom. 5.35> Sarmata, Persa, Gothus, Alamannus, Francus, Alanus,
<drac. rom. 5.36> Vel quaecunque latent gentes aquilone remotae
<drac. rom. 5.37> In nos tela parent: minor est pauor. Aduena campo
<drac. rom. 5.38> Producat armatus: muris seruare salutem,
<drac. rom. 5.39> Si nequeas pugnare, licet. Cum ciue per urbem
<drac. rom. 5.40> Infelix quid ciuis agat? Quid? Nocte dieque
<drac. rom. 5.41> Moenia, rostra, forum, capitolia, templa, penates
<drac. rom. 5.42> Illustrans et fana simul, delubra, theatra
<drac. rom. 5.43> Circumeat cum ciue malo, cum ciue cruento?
<drac. rom. 5.44> Nullus ab insidiis locus est qui fraude uacabit.
<drac. rom. 5.45> Adde quod iratus uictor cum lege minatur
<drac. rom. 5.46> Et lator legis ciuilia iura repellit,
<drac. rom. 5.47> Vt legem premat ipse suam, quam sanxerat ante.
<drac. rom. 5.48> Dum uictor post bella redit, cum testis imago
<drac. rom. 5.49> Formatur uirtutis, honos et gloria campi,
<drac. rom. 5.50> Laetantur humiles, gaudebat turba reorum
<drac. rom. 5.51> Et ueniam meruisse putant. Quis ciuis asylum
<drac. rom. 5.52> Credat in arce micans insontibus esse periclum?
<drac. rom. 5.53> Pauper adest miserandus, inops, sed ciuis honestus,
<drac. rom. 5.54> Semper egens, humilis, dignus quem diues amaret,
<drac. rom. 5.55> Cuius in obsequio famulari posset alumnus, 
<drac. rom. 5.56> Torua superborum sineret si turba clientum.
<drac. rom. 5.57> Qui dignum seruire putans indignus habetur
<drac. rom. 5.58> Vel fastiditur supplex. Inimicus et hostis
<drac. rom. 5.59> Diuitis arguitur pauper, qui uota clientis
<drac. rom. 5.60> Ausus habere miser; nec haec tamen ipse meretur,
<drac. rom. 5.61> Sed probus horretur. Domibus magis ille potentum 
<drac. rom. 5.62> Liber amicus erit, quisquis uult esse satelles:
<drac. rom. 5.63> Quo praesente nefas committitur atque siletur,
<drac. rom. 5.64> Aut scelus hoc si forte sonet, tamen ille negabit
<drac. rom. 5.65> Sponte petens tormenta, cruces, per membra, per artus
<drac. rom. 5.66> Carnifices flammas proprio satiare cruore,
<drac. rom. 5.67> Tortoris laudare manum; pro diuite poenas
<drac. rom. 5.68> Si patitur, si uincla gerens ergastula portet,
<drac. rom. 5.69> Se reputet cruciasse alios ut crimina celet.
<drac. rom. 5.70> Vt talis diues qualis mendicus amari
<drac. rom. 5.71> Possit et infelix, ad crimina conscius esto.
<drac. rom. 5.72> Vt teneant fauces obsessas nocte latrones
<drac. rom. 5.73> Aut pelagi rabidos fluctus pirata uagetur
<drac. rom. 5.74> Nec timeat ualidas sub tempestate procellas,
<drac. rom. 5.75> Praeda iubet. Petulans ut luxurietur adulter
<drac. rom. 5.76> Et tractet de clade uiri, de morte mariti
<drac. rom. 5.77> (Vltima cena datur, quam praestat adultera coniux
<drac. rom. 5.78> Pocula mortifero corrumpens blanda ueneno:
<drac. rom. 5.79> Cum gaudet conuiua, perit), spes crimina ducit
<drac. rom. 5.80> Ad facinus, cum lucra petunt. Impune libido
<drac. rom. 5.81> Dum peccare cupit, uindex subducitur aequi
<drac. rom. 5.82> Quem perimit sub fraude reus. Cuicunque furori
<drac. rom. 5.83> Est operae pretium, sperant sua praemia culpae.
<drac. rom. 5.84> Conicitur "cuicunque bono" quod Cassius inquit.
<drac. rom. 5.85> Crimina temptentur, fortisque in paupere diues
<drac. rom. 5.86> Quid timet aut optet, uos saltim aduertite, ciues.
<drac. rom. 5.87> Res est nulla domi cupiat quam diues auarus,
<drac. rom. 5.88> Non aurum, non gemma micans, sed turpis egestas
<drac. rom. 5.89> Obsedit ieiuna fores. "Audacia forsan
<drac. rom. 5.90> Pauperis horretur, ne clam temerarius exstet",
<drac. rom. 5.91> Quando fugax praesumptus erit uel debilis audax?
<drac. rom. 5.92> Nam si fortis erat saeua uirtute, superbus
<drac. rom. 5.93> Praemia non ueniam peteret sub sorte reorum.
<drac. rom. 5.94> Qui nihil admisit crimen dat praua uoluntas
<drac. rom. 5.95> Diuitis insonti. Furor est uoluisse necare
<drac. rom. 5.96> Pro quibus arma tulit. Quid prodest pellere bellum,
<drac. rom. 5.97> Si reuocat post bella neces? Aut pacta nefanda
<drac. rom. 5.98> Hostibus obstrictus seruat qui ciuibus instat
<drac. rom. 5.99> Vt pereant, aut ipse cupit magis esse tyrannus,
<drac. rom. 5.100> Ciuibus extinctis credens sua uota latere.
<drac. rom. 5.101> Si iugulet miseros iniusta morte necando
<drac. rom. 5.102> Suspectos quoscunque putat, nihil ergo relinquet:
<drac. rom. 5.103> Omnia sunt suspecta reo. Sin moribus esset
<drac. rom. 5.104> Ille bonus, seruare pios, seruare modestos
<drac. rom. 5.105> Debuerat sub pace sua, non colla nefandus 
<drac. rom. 5.106> Aut inimicorum mallet fudisse cruorem,
<drac. rom. 5.107> Quorum uerba pauens diues uixisset honeste.
<drac. rom. 5.108> Sic sapiens olim Romana potentia iussit
<drac. rom. 5.109> Ne pereat Carthago nocens, inimica senatus
<drac. rom. 5.110> Et populi Aeneadum: cotem uirtutis habendam.
<drac. rom. 5.111> Sed ne Troiugenis per tempora pigra lacertis
<drac. rom. 5.112> Torporem pax longa daret, post uicta rebellis
<drac. rom. 5.113> Et consumpta simul iacuit congesta ruinis;
<drac. rom. 5.114> Et tamen haec renouata micat quibus occidit armis.
<drac. rom. 5.115> Haec igitur recidiua uiget post busta resurgens
<drac. rom. 5.116> Phoenicis in morem. Virtus clementia patrum:
<drac. rom. 5.117> Tu testis Carthago manes inuita uolensque.
<drac. rom. 5.118> Quod scelus est, iuuenis? Socios in bella tueris
<drac. rom. 5.119> Et ciues in pace necas : quid fata minaris
<drac. rom. 5.120> Impia supplicibus? Quid funestare triumphos
<drac. rom. 5.121> Contendis post bella tuos et luctibus imples?
<drac. rom. 5.122> Nec pudor est uariasse uiro? De ciue tropaeum
<drac. rom. 5.123> Nemo triumphator rapuit nec in arbore cristas
<drac. rom. 5.124> Erexit quicunque cruci suspendit. Imago 
<drac. rom. 5.125> Vestra, caput ciuis, manes mereatur et umbras? 
<drac. rom. 5.126> Virtutis uestrae circumdent funera testem
<drac. rom. 5.127> Et fortis simulacra uiri ciuile cadauer
<drac. rom. 5.128> Polluat ac putres effundant ossa medullas?
<drac. rom. 5.129> Victoris genio sanie cum tabe litetur?
<drac. rom. 5.130> Quaere sacerdotem: ueniet crudelis Erictho, 
<drac. rom. 5.131> Haec est apta tuis antistita saeuior aris,
<drac. rom. 5.132> Quae calidas rapiat fibras pulmonis anheli,
<drac. rom. 5.133> Sorbeat ereptum uel morsibus illa cruentis
<drac. rom. 5.134> Vel uiuente iecur, uel cor cum palpitat intret
<drac. rom. 5.135> Dentibus obscaenis, lingua lambente palatum
<drac. rom. 5.136> Prostrati ciuis. Haec sint tua munera, uictor?
<drac. rom. 5.137> Hostia talis eat, talis tibi uictima pergat?
<drac. rom. 5.138> Sit tua terribilis Phalaris ceu taurus imago?
<drac. rom. 5.139> Taurica crudelis mitis tamen ara Dianae
<drac. rom. 5.140> Nec Busiris atrox Aegyptius ille cruentus:
<drac. rom. 5.141> Solus enim per templa deum sine morte propinqui
<drac. rom. 5.142> Sacra peregrinus funestat et aduena tantum,
<drac. rom. 5.143> Illaesus nam ciuis erat. Tu, uictor, inique,
<drac. rom. 5.144> Sardorum qui sacra probas et moenia foedas
<drac. rom. 5.145> Lauro cincta tua, uestris ornata coronis.
<drac. rom. 5.146> Insula delubris natorum colla secabat,
<drac. rom. 5.147> Verticis unde comam uera pietate parentes
<drac. rom. 5.148> Illaesa ceruice metunt. Carthago duorum
<drac. rom. 5.149> Annua nobilium praestabat funera templis
<drac. rom. 5.150> Saturnoque seni pueros mactabat ad aras.
<drac. rom. 5.151> Tristia plangentum foedabant ora parentum.
<drac. rom. 5.152> Hoc uir fortis agis? Rapientur uiscera matri
<drac. rom. 5.153> Et perit ante oculos genitoris pignus amatum
<drac. rom. 5.154> Aut populo spectante cadet? Cum Troia periret,
<drac. rom. 5.155> Filius Aeacidis uel uindex Pyrrhus Achillis
<drac. rom. 5.156> Ante oculos Priami percussit nocte Politen,
<drac. rom. 5.157> Belli iure furens. Tamen ultio digna relata est:
<drac. rom. 5.158> Ipse Neoptolemus iacuit percussus ad aras.
<drac. rom. 5.159> Qualiter en pietas se uindicat, impie uictor! 
<drac. rom. 5.160> Quid matris Patriae uenerandam polluis arcem?
<drac. rom. 5.161> In qua templa sedent, ubi numina saepe precati
<drac. rom. 5.162> Fleximus, ut sospes rediens et uictor in armis
<drac. rom. 5.163> Captiuos post bella trahens ex uulnere lassos
<drac. rom. 5.164> Intrares patriam, ne saeuus uinceret hostis,
<drac. rom. 5.165> Qui scandens muros ciues laniaret in urbe.
<drac. rom. 5.166> Hoc matres puerique rogant, hoc ipsa senectus,
<drac. rom. 5.167> Virginitas hoc casta petit, hoc pauper adorat.
<drac. rom. 5.168> Si potuit, uoluisse puta. Nam uita potentis
<drac. rom. 5.169> Non iacet insidiis nisi diuitis atque propinqui
<drac. rom. 5.170> Aut certe si sceptra uigent sub regis auari
<drac. rom. 5.171> Imperio. Fortem timidus formidat et horret,
<drac. rom. 5.172> Non fortis lassum timuit nec diues egentem.
<drac. rom. 5.173> Debilis est pauper, nudus, mendicus, egenus:
<drac. rom. 5.174> Quem macies suprema tenet, quem frangit egestas,
<drac. rom. 5.175> Vnde necem potuit pauper tractare potentis?
<drac. rom. 5.176> Solus abit pauper nec se circumspicit unquam
<drac. rom. 5.177> Nec timet insidias semper bene conscius insons.
<drac. rom. 5.178> Sollicitus multos metuit quem turba ueretur: 
<drac. rom. 5.179> Circumdant famuli, plures stipantur amici;
<drac. rom. 5.180> Diuitis obsequio concurrit turba clientum,
<drac. rom. 5.181> Sic iter aptatur uel transitus ille paratur,
<drac. rom. 5.182> Audeat ut nullus hoc praetereunte uenire.
<drac. rom. 5.183> Taetra uenena neci pretio maiore parantur
<drac. rom. 5.184> Et munus secreta fouet: qui conscius unquam
<drac. rom. 5.185> Incorruptus erit, quis non sit forte redemptus
<drac. rom. 5.186> Quantum diues habet, quantum nec pauper habebit?
<drac. rom. 5.187> Adde quod infelix pauper nec nocte propinquat
<drac. rom. 5.188> Diuitis ad tectum. Nam mox pro fure tenetur,
<drac. rom. 5.189> Nocturnus grassator erit, ferietur inermis
<drac. rom. 5.190> Et prostratus inops armabitur ense cruento,
<drac. rom. 5.191> Vt gladium strinxisse putes in fata potentis
<drac. rom. 5.192> Diuitis ante fores. Medicos aut forte ministros
<drac. rom. 5.193> Sollicitare potest audax sub nocte silenti,
<drac. rom. 5.194> Qui sub luce fugit? Pauidos informat egestas;
<drac. rom. 5.195> Diuitiae uires praestant animosque resumunt,
<drac. rom. 5.196> Paupertas conferre metus, afferre pauorem
<drac. rom. 5.197> Nouit et in miseros semper stimulare potentes.
<drac. rom. 5.198> Forsitan obicias "Vrbis defensor habetur";
<drac. rom. 5.199> "Non opus est laedatur", ais. Nec laedat honestos,
<drac. rom. 5.200> In commune bonus totos defendat et ornet,
<drac. rom. 5.201> Erigat oppressos, mediocris, pauper ametur.
<drac. rom. 5.202> Non ideo bellum tota uirtute peregit
<drac. rom. 5.203> Vt liceat ciui ciues impune necare.
<drac. rom. 5.204> Fortior est diues iuuenis, magis inde timendus.
<drac. rom. 5.205> Diuitiae fortes semper fecere tyrannos:
<drac. rom. 5.206> Hinc Marius, hinc Sylla ferus, hinc Cinna cruentus,
<drac. rom. 5.207> Inde fuit Caesar, dominatio prima senatus.
<drac. rom. 5.208> Nam domitor Libyae, bellorum Scipio fulmen,
<drac. rom. 5.209> Fortis adultus adhuc totos qui uicit Hiberos
<drac. rom. 5.210> Hannibalisque trucem fregit per bella furorem
<drac. rom. 5.211> Ac populatorem Romanae gentis adegit
<drac. rom. 5.212> Sorbere mortiferum ceu pocula blanda uenenum
<drac. rom. 5.213> Et caput infaustum legatus uexit ad Vrbem,
<drac. rom. 5.214> Minturnas depulsus obit. Pius inde Camillus
<drac. rom. 5.215> Missus in exilium nec Romula tecta uideret
<drac. rom. 5.216> Ni satis offerret, uictor licet exul ab Vrbe,
<drac. rom. 5.217> Cum Romanorum Gallis uexilla tulisset;
<drac. rom. 5.218> Exul et extorris meruit de clade triumphum.
<drac. rom. 5.219> Mentibus ingenuis semper pro lege tenete:
<drac. rom. 5.220> Solliciti ueniam debent sperare potentes,
<drac. rom. 5.221> Securi ne regna petant. Das otia seruo:
<drac. rom. 5.222> Mox liber uult esse suus. Iam nemo quietus
<drac. rom. 5.223> Diuitis insidiis durabit paupere caeso.
<drac. rom. 5.224> Si leges tractare placet, ueniatur ad illas:
<drac. rom. 5.225> "Accipiat quodcunque uelit uir fortis et optet".
<drac. rom. 5.226> Hoc cupit et pauper, pro uoto diuitis instat,
<drac. rom. 5.227> Vt maneat lex lata rogat. Venialis imago
<drac. rom. 5.228> Aut ualet aut certe simulacrum lege perempta.
<drac. rom. 5.229> Interea non aera micent, non marmora surgant
<drac. rom. 5.230> Nec sub lege pia fortis noua praemia quaerat,
<drac. rom. 5.231> Quae damnat mox sponte sua. Non summouet unquam
<drac. rom. 5.232> Legis cauta furor, quam dant pro laude triumphi.
<drac. rom. 5.233> Instar habent hostis quos sanctio nulla coercet.
<drac. rom. 5.234> Condemnat solus ciuilia iura tyrannus.
<drac. rom. 5.235> Nonne triumphantis legem si forte superbus
<drac. rom. 5.236> Temneret aut parui pendens quicunque negaret,
<drac. rom. 5.237> Sacrilegus temerator, iners inimicus et hostis
<drac. rom. 5.238> Publicus ille foret? Legum secreta tribunal
<drac. rom. 5.239> Iam quateret strepitu iuuenis, fora nostra creparent,
<drac. rom. 5.240> Ipse cicatrices subducta fronte recentes
<drac. rom. 5.241> Pectoris effossi populo monstraret et urbi,
<drac. rom. 5.242> "Virtutis laesae grauis est iniuria Marti"
<drac. rom. 5.243> Clamaret per templa Iouis, per templa Mineruae,
<drac. rom. 5.244> "Nemo aciem subeat, nullus prorumpat in hostem"
<drac. rom. 5.245> Diceret, infremerent omnes uno agmine ciues.
<drac. rom. 5.246> Pauperis, o proceres, languentia colla sinetis
<drac. rom. 5.247> Carnificis truncare manum. Non arma tubasque
<drac. rom. 5.248> Tollitis et saltem ciuilia bella mouetis?
<drac. rom. 5.249> Quid, plebs nostra, taces? Diues praeiudicat urbi
<drac. rom. 5.250> Et pariter tua iura negat. Praescriptio surgit,
<drac. rom. 5.251> Quae populo uitam libertatemque negabit.
<drac. rom. 5.252> Non gemitis, non fletis adhuc, non arma paratis?
<drac. rom. 5.253> Laudis erit, fateor, pro libertate perire:
<drac. rom. 5.254> Nam pro Verginia cum plebs arderet in ira
<drac. rom. 5.255> Montis Auentini tenuit Romana cacumen,
<drac. rom. 5.256> Cum pater egregiam prostrauit morte puellam
<drac. rom. 5.257> Impietate pius ne Claudius esset adulter.
<drac. rom. 5.258> Nec populus liber capto de monte rediret,
<drac. rom. 5.259> Plebs nisi sumpsisset cum libertate triumphum.
<drac. rom. 5.260> Vidimus, o ciues, fugientis pauperis ora
<drac. rom. 5.261> Cum manibus quaesisset opem sine uoce rogantis.
<drac. rom. 5.262> Diximus: "Hostis adest. Veniat uir fortis et adsit,
<drac. rom. 5.263> Cuius inops simulacra tenet, cui crura lacertis
<drac. rom. 5.264> Cinxit et ad plantas prostratus plangit egenus
<drac. rom. 5.265> Belligerum ceu numen habens". Dum pronus adhaeret
<drac. rom. 5.266> Diuitis optata praesentia turbida rostris
<drac. rom. 5.267> Apparet. Conclamat inops : "Succurrite ciues,
<drac. rom. 5.268> Ciuis adest uiolentus, atrox, mea fata requirens,
<drac. rom. 5.269> Quem nihil offendi, nisi quod sum pauper honestus.
<drac. rom. 5.270> Ecce, triumphalis, metuendum, dextera, ferrum
<drac. rom. 5.271> Id quod in hostiles iugulos ex urbe tulisti,
<drac. rom. 5.272> In Patria reuocare uelis? Ne uiscera matris
<drac. rom. 5.273> Transadigas gladio, laceres ne membra parentis,
<drac. rom. 5.274> Quae te palmiferis docuit concurrere telis.
<drac. rom. 5.275> Parce, precor, ferrata manus : ciuilia colla
<drac. rom. 5.276> Ne ferias, quae mucro tuus defendit ab hoste.
<drac. rom. 5.277> Sit pudor atque nefas extinguere proelia campo
<drac. rom. 5.278> Et mortes transferre foro". Lamenta minora
<drac. rom. 5.279> Credimus auditu : dolor est spectare cadentem,
<drac. rom. 5.280> Funera siue oculis uiuum uidisse cadauer
<drac. rom. 5.281> Cum gemit et moriens tremibundos palpitat artus.
<drac. rom. 5.282> Mugitus quos ille dabit per moenia pauper,
<drac. rom. 5.283> Cum uulgo spectante cadet, cum membra cruore
<drac. rom. 5.284> Perfundat moribunda, solo cum mordet harenam:
<drac. rom. 5.285> Anguibus implicitum credas Laoconta gementem!
<drac. rom. 5.286> Sic decet ut fortis lassos, ut diues egentes
<drac. rom. 5.287> Ciues ciuis ames? Aut sic defenditur insons?
<drac. rom. 5.288> Si uocem simulacra darent, tua signa rogassent
<drac. rom. 5.289> Et dolor ista daret deflendis uerba querelis:
<drac. rom. 5.290> "Dic, iuuenis diues, patriae, dic, fortis amator,
<drac. rom. 5.291> Si pauper reus est, tua quid peccauit imago,
<drac. rom. 5.292> Virtutis monumenta tuae? Quid testis honorum
<drac. rom. 5.293> Temnitur et patriae foedantur moenia nostrae?".
<drac. rom. 5.294> Haec simulacrorum uox est. Patriaeque gementis
<drac. rom. 5.295> Audi uerba tuae : "Merito te laeta creaui,
<drac. rom. 5.296> Infantem gremio tenui, simul ubera paruo
<drac. rom. 5.297> Vrbs mater tremibunda dedi, cunabula praestans,
<drac. rom. 5.298> Quem praetextatum iaculis proludere iussi:
<drac. rom. 5.299> Impubes iam fortis eras, inuictus adultus
<drac. rom. 5.300> Et iuuenis uictor. Sed ne fraudatus abires
<drac. rom. 5.301> Fortunae quocunque bono, largitur honores,
<drac. rom. 5.302> Diuitias confert, tribuit per bella triumphos.
<drac. rom. 5.303> Et pro tot meritis instas orbare parentem
<drac. rom. 5.304> Pignore percusso, cui nil fortuna bonorum
<drac. rom. 5.305> Contulit iniusto censens moderamine fatum?
<drac. rom. 5.306> Si ratio te nulla mouet, si mente cruenta
<drac. rom. 5.307> Humana pietate cares, imitare leones
<drac. rom. 5.308> Quos feritas generosa iuuat : super arma tenentes
<drac. rom. 5.309> Ingruere fremitusque dare procul ore cruento
<drac. rom. 5.310> Nobilis ira solet, subiectis parcere gaudent
<drac. rom. 5.311> Et praedam rabies contempsit fulua iacentem.
<drac. rom. 5.312> Gramina non tangunt, feriunt sed fulmina quercus.
<drac. rom. 5.313> Nunquam taurus iners lassa ceruice Tonanti
<drac. rom. 5.314> Victima fessa datur, sed iam quis grandia surgunt
<drac. rom. 5.315> Ingentes per colla tori, quos fronte superba
<drac. rom. 5.316> Pascua cornigeros armant in bella iuuencos.
<drac. rom. 5.317> Hostia uictorem funestat languida, pauper
<drac. rom. 5.318> Si mactatus erit. Sed sint tua sacra coronae,
<drac. rom. 5.319> Sint hederae, lauri, quercus, et palma triumphi,
<drac. rom. 5.320> Sint clipei, galeae, contus, lorica tropaeum.
<drac. rom. 5.321> Accipe tura potens deus ut Tirynthius aris,
<drac. rom. 5.322> Vt Thebis partus, magnus cum Castore Pollux
<drac. rom. 5.323> Semidei post fata uigent: his quintus adesto
<drac. rom. 5.324> Virtutis ratione, fide, pietate, uigore,
<drac. rom. 5.325> Possessure polos, scandens qua lacteus axis
<drac. rom. 5.326> Vertitur, aetherii qua se dat circulus orbis
<drac. rom. 5.327> Lunarisque globus qua uoluitur axe tepenti
<drac. rom. 5.328> Aut certe qua Phoebus agit super astra iugales:
<drac. rom. 5.329> Sidera sic capies, poteris sic astra mereri". 
<drac. rom. 6.1> "Egregii iuuenes, uos, gloria summa parentum,
<drac. rom. 6.2> Foedus amicitiae, solamen grande clientum,
<drac. rom. 6.3> Dulcia cantatis dum uotis carmina uestris,
<drac. rom. 6.4> Facundos uos fecit amor. Venus, alma potestas,
<drac. rom. 6.5> Delphica flammipotens inuasit templa Cupido:
<drac. rom. 6.6> Tempora iam lauro uel myrto cingite frontes
<drac. rom. 6.7> Et uiolis ornate comas; dent alba coronas
<drac. rom. 6.8> Lilia mixta rosis, candor pallorque ruborque
<drac. rom. 6.9> Crinibus insidat qui uernat in ore puellis,
<drac. rom. 6.10> Floribus ambrosiis sponsalia serta ligentur.
<drac. rom. 6.11> Saltet Apollineum Musis cantantibus agmen,
<drac. rom. 6.12> Laurea serta comis imponat pulchra Dione;
<drac. rom. 6.13> Pallados armisonae crinem praecingat oliua,
<drac. rom. 6.14> Arma serat Martis, quibus et proludere nostis
<drac. rom. 6.15> Et bellum, si tempus eget, perferre ualetis.
<drac. rom. 6.16> Interius uos Musa, Venus Phoebusque, Cupido
<drac. rom. 6.17> Et Bromius possedit Hymen; Mars saltat amores
<drac. rom. 6.18> Et Venerem placare cupit, cui militat omnis
<drac. rom. 6.19> Marcidus et nudis ludit post arma lacertis,
<drac. rom. 6.20> Ac furibundus Amor Veneris per castra triumphat:
<drac. rom. 6.21> In praedam uenere dei uincente Dione.
<drac. rom. 6.22> Ergo, Venus, te, docta, uoco, facunda, perita,
<drac. rom. 6.23> Per sensus te funde meos; tua gaudia feruent.
<drac. rom. 6.24> Sponte uenire decet, non te decet ire rogatam.
<drac. rom. 6.25> Sufficiant tibi uota, Venus (praecordia dura
<drac. rom. 6.26> Mollis adire soles, nolentibus ire per artus
<drac. rom. 6.27> Et mentes intrare senum uenasque leuare
<drac. rom. 6.28> Ignibus et gelidas calidis reparare fauillas,
<drac. rom. 6.29> Vt ueteranus amet senior ceu nuper adultus):
<drac. rom. 6.30> Non ego lasciuos opto mihi crescere sensus,
<drac. rom. 6.31> Sed precor aspergant nostrum tua carmina pectus, 
<drac. rom. 6.32> Vt ualeam cantare tuos per uota triumphos
<drac. rom. 6.33> Et mixtis saltare choris, cantare choreas.
<drac. rom. 6.34> Publica magnifice per moenia uota gerantur:
<drac. rom. 6.35> Quas dedit una domus, domus excipit una sorores, 
<drac. rom. 6.36> Quorum umbone tegor uel quorum munere uiuo:
<drac. rom. 6.37> Post uarios casus, post tot discrimina uitae,
<drac. rom. 6.38> Porrexere piam placido pro tegmine dextram
<drac. rom. 6.39> Et, quod maius erat, laesi tribuere salutem
<drac. rom. 6.40> Fortunamque mihi reducem pietate nouarunt.
<drac. rom. 6.41> Quisquis adest sapiens scholasticus atque peritus
<drac. rom. 6.42> Accurrit laudare uolens, cantare paratus: 
<drac. rom. 6.43> Quanto ego festinem laudes et carmina ferre 
<drac. rom. 6.44> Pro meritis animisque uirum? Puer alme Cupido,
<drac. rom. 6.45> Ignea progenies et rerum perpes origo,
<drac. rom. 6.46> Huc ades armatus fluidis post terga pharetris,
<drac. rom. 6.47> Imbue pinnatis, precor, oscula blanda sagittis,
<drac. rom. 6.48> Morsibus alternis ut lambens lingua palatum
<drac. rom. 6.49> Tergat et udentur suspensis dentibus ora.
<drac. rom. 6.50> Sponsa maritales cognoscat utraque uapores
<drac. rom. 6.51> Et sponsos sic iungat amor quasi corpore in uno,
<drac. rom. 6.52> Bracchia uirgineis annectens stricta lacertis.
<drac. rom. 6.53> Has matronali societ de more cateruae
<drac. rom. 6.54> Blanditus sub fraude dolor sub uulnere casto
<drac. rom. 6.55> Seruatumque diu rapiat hac nocte pudorem
<drac. rom. 6.56> Et poenae sit merces amor, pia pignora, nati".
<drac. rom. 6.57> Vix ea fatus eram, subito uenit aliger ignis,
<drac. rom. 6.58> Ore micans ac fronte minax et crine coruscans,
<drac. rom. 6.59> Impubes lasciuus, erat cui castra uoluptas.
<drac. rom. 6.60> Ibat in obsequium Risus, Amplexibus haerens;
<drac. rom. 6.61> Iusta Libido coit, uenit et moderata Voluptas,
<drac. rom. 6.62> Candida legitimas accendens Gratia taedas
<drac. rom. 6.63> Occurrit, uenit alma Fides, Petulantia simplex,
<drac. rom. 6.64> Casta Pudicitia procedit mente quieta,
<drac. rom. 6.65> Sobrietas per cuncta uigil deuota cucurrit
<drac. rom. 6.66> Et quicquid iustos solite comitatur amores.
<drac. rom. 6.67> Liber pampineis ornatus fronte corymbis
<drac. rom. 6.68> Intrat et uuiferos uibrat super agmina thyrsos;
<drac. rom. 6.69> Pan calamis perflare melos Bacchaeque rotari
<drac. rom. 6.70> Sileno saltante placent populosque mouere
<drac. rom. 6.71> In fescenninos fremitus et gaudia mentis.
<drac. rom. 6.72> Affuit interea Cypris; subuecta columbis 
<drac. rom. 6.73> Apparet de parte poli qua flammeus axis
<drac. rom. 6.74> Voluitur australis collustrans cardinis oras:
<drac. rom. 6.75> Florea purpureas retinebant frena columbas,
<drac. rom. 6.76> Et rosa blandifluas rutilans nectebat habenas,
<drac. rom. 6.77> Lilia sunt inserta rosis, iuga pulchra uolucrum;
<drac. rom. 6.78> Verbere purpureo Cypris iubet ire iugales,
<drac. rom. 6.79> Remigat ammotis pinnarum plausibus ales.
<drac. rom. 6.80> Moenia respexit Carthaginis alma Cythere,
<drac. rom. 6.81> "Illo - dixit - aues, conuertite, mando, uolatus:
<drac. rom. 6.82> Victoris soboles felici sorte iugantur.
<drac. rom. 6.83> Illic pura fides, illic prudentia simplex,
<drac. rom. 6.84> Coniugis in gremio pietas, sine fraude uoluntas;
<drac. rom. 6.85> Non ibi liuor edax, non est elata potestas,
<drac. rom. 6.86> Priuato sub more gerens sua iura modeste
<drac. rom. 6.87> Quae mercede sua multos coniunxit egentes:
<drac. rom. 6.88> Haec inopes dotare solet uel pascere egenos,
<drac. rom. 6.89> Legibus et nostris nudas uestire puellas".
<drac. rom. 6.90> Dixerat haec Cytherea parens. Iam tecta subibant
<drac. rom. 6.91> Idaliae uolucres: occurrunt Gaudia cuncta
<drac. rom. 6.92> Obsequium latura deae; tamen ore modesto,
<drac. rom. 6.93> Anxia, sola, procul, thalamo florente relicto,
<drac. rom. 6.94> Virginitas pudibunda fugit gratumque pauescens
<drac. rom. 6.95> Fletibus ora rigat; quae non reditura recedit.
<drac. rom. 6.96> At Venus attingens urbem petit antra mariti
<drac. rom. 6.97> Neptunique domos intrauit Maximianas:
<drac. rom. 6.98> Illic turba fremit matrum iuuenumque pudica
<drac. rom. 6.99> Et matronali sponsas cinxere corona,
<drac. rom. 6.100> Pompa cateruarum felix uotiua canebat:
<drac. rom. 6.101> "Progenies crementa domus Victoris honesta
<drac. rom. 6.102> Suscipit et nuribus natos iunxere parentes;
<drac. rom. 6.103> Nunc Victorinianus enim et Rufinianus 
<drac. rom. 6.104> Lege maritali ueniunt sub iura Dionae".
<drac. rom. 6.105> Tunc Venus ad sponsas intrans hac uoce profatur:
<drac. rom. 6.106> "Crescite fecundis gaudentes lusibus ambae,
<drac. rom. 6.107> Nocte tamen properante uiris certate modeste,
<drac. rom. 6.108> Sed hoc certamen modico luctamine constet:
<drac. rom. 6.109> Acrior est puer ille meus, dum temnitur, et plus
<drac. rom. 6.110> Vrit amoriferis certantia membra sagittis".
<drac. rom. 6.111> Dixerat et puerum genitrix implere pharetras
<drac. rom. 6.112> Imperat. Ille libens imbutas melle sagittas
<drac. rom. 6.113> Misit et ambarum sensus transfixit harundo,
<drac. rom. 6.114> Corda ferit iuuenum ueniens et pectora fratrum,
<drac. rom. 6.115> Quorum uota sonant. Longa est lux ipsa diei,
<drac. rom. 6.116> Et cupiunt transire diem; succedere noctem
<drac. rom. 6.117> Exoptant paribus uotis spatiumque moratum
<drac. rom. 6.118> Lucis adoptatae transire in tempora noctis.
<drac. rom. 6.119> Pergitur ad thalamos, conuiuia laeta celebrant,
<drac. rom. 6.120> Agmina saltantum miscentur lusibus aptis.
<drac. rom. 6.121> Pignora pulchra micent et talia uota celebrent,
<drac. rom. 6.122> Floribus et uestris crescat generata propago. 
<drac. rom. 7.1> Carminis Idalii cuperem nunc ebrius esse
<drac. rom. 7.2> Nobilium thalamis, Fabiani sanguinis index.
<drac. rom. 7.3> Quod mihi si felix hodie fortuna dedisset,
<drac. rom. 7.4> Non inhonorus eram, sed laude redemptus abirem
<drac. rom. 7.5> Vel recreatus agens, sed non tamen ipse renatus,
<drac. rom. 7.6> Emerito referens generosas auspice laudes,
<drac. rom. 7.7> Et Vitulae canerem taedas per uota Ioannis. 
<drac. rom. 7.8> Laurea serta comis religans et tempora myrto 
<drac. rom. 7.9> Prodere gestirem haec quae nunc per uota geruntur.
<drac. rom. 7.10> Cantarem quia Cypris adest, bona mater Amorum,
<drac. rom. 7.11> Agmine mollifluo ducens sua pompa choreas,
<drac. rom. 7.12> Impubes lasciuus atrox uiolentus amoenus
<drac. rom. 7.13> Lis pacis tacitusque loquax fur garrulus audax,
<drac. rom. 7.14> Nudus et armatus, ferus et pius, improbus insons, 
<drac. rom. 7.15> Et quod amoriferum secum huc duxisse uolucrem.
<drac. rom. 7.16> Vulgarem quia tela gerit, quibus auctor Achillis
<drac. rom. 7.17> Arserit Aeacides nymphae radiatus amore;
<drac. rom. 7.18> Spicula dixissem, quibus arsit Apollo disertus,
<drac. rom. 7.19> Cum peteret Daphnen, Liber quibus arserat Indus,
<drac. rom. 7.20> Candida Dictaeae cum cerneret ora puellae,
<drac. rom. 7.21> Vel quibus ipse furor, Mars, est accensus amare,
<drac. rom. 7.22> Vesticolae niueos peteret cum uirginis artus,
<drac. rom. 7.23> Vt daret aeternum Romana in saecla Quirinum
<drac. rom. 7.24> Et post fata deos faceret super astra senatus.
<drac. rom. 7.25> Sed quia captiuo fas non est dicere carmen
<drac. rom. 7.26> Nec reticere licet festiuo in tempore uati,
<drac. rom. 7.27> Ista canant pueri, quia carmine uera loquentur;
<drac. rom. 7.28> Plausibus insultent et tympana rauca puellae
<drac. rom. 7.29> Percutiant palmis, digitis sub harundine uentos
<drac. rom. 7.30> Dispensent hinc inde melos perflante labello
<drac. rom. 7.31> Et quatiant dulces Museo pectine chordas,
<drac. rom. 7.32> Et uocis textura sonet neruique loquaces.
<drac. rom. 7.33> Bybliades Satyris iungant Nymphisque hymenaeos
<drac. rom. 7.34> Et Dryades passim coeant per prata Napaeis,
<drac. rom. 7.35> Oreadas Faunis iungant et Naidas Amnes
<drac. rom. 7.36> Et Bacchis copuletur Amor per castra Dionae;
<drac. rom. 7.37> Saltet et imparibus calamis Pan corniger intrans,
<drac. rom. 7.38> Ebrius interea nutet Silenus asello.
<drac. rom. 7.39> Oscula nectantur calamis imbuta rosatis
<drac. rom. 7.40> Et neruo cantante sonet noua murmura lingua: 
<drac. rom. 7.41> Morsibus alternis suspenso dente fruantur.
<drac. rom. 7.42> Gratia uernantes annectat pulchra colores;
<drac. rom. 7.43> Casta Pudicitia stricto placitura marito 
<drac. rom. 7.44> Floribus ex uariis texat per prata coronas,
<drac. rom. 7.45> Lilia mixta rosis socians uiolasque hyacinthis
<drac. rom. 7.46> Purpuret et niteat gemmae pallente rubore
<drac. rom. 7.47> Sardoasque iuget rosulis Sitifensibus herbas.
<drac. rom. 7.48> Sic puer Idalius permiscet mella uenenis,
<drac. rom. 7.49> Sic rosa miscetur spinis, medicina cerastis
<drac. rom. 7.50> Perficitur stimulisque fauos apis alma tuetur,
<drac. rom. 7.51> Sic pia Virginitas non tollitur ante pudoris
<drac. rom. 7.52> Vnguibus infensis quam uulnerat ora mariti,
<drac. rom. 7.53> Et prior ante sui uindex est ipsa cruoris,
<drac. rom. 7.54> Vt discat sacras fecundo uulnere flammas.
<drac. rom. 7.55> Sic fiunt dulces modo pignora blanda parentes
<drac. rom. 7.56> Et genus humanum sic stat sub lege perenni.
<drac. rom. 7.57> Tot bona proueniant sponsis quot dextra parentum
<drac. rom. 7.58> Iungit amoriferas per festa iugalia palmas.
<drac. rom. 7.59> Cana Fides Pietasque iugent et casta Voluptas
<drac. rom. 7.60> Bracchia constringat celeres uisura nepotes.
<drac. rom. 7.61> Pronuba Iuno uenit fecunda sorte maritans
<drac. rom. 7.62> Lanigera comitante dea per uota Minerua,
<drac. rom. 7.63> Concordesque simul celebrent pia sacra Dionae.
<drac. rom. 7.64> Ista canant iuuenes, hoc cantent carmen adulta
<drac. rom. 7.65> Et simplex aetas, pueri teneraeque puellae;
<drac. rom. 7.66> Cantilet hoc ueteranus amor, reuerenda senectus
<drac. rom. 7.67> Cantet: amator erit qui non cantarit amores,
<drac. rom. 7.68> Nescit enim senibus ueniam donare Cupido.
<drac. rom. 7.69> Ast ego, qui nequeo captus mea plectra mouere
<drac. rom. 7.70> Carmine, sollicito dederant quia carmina clades, 
<drac. rom. 7.71> Et modo sic positus, Cythereae cantibus absens,
<drac. rom. 7.72> Sollicitus, tabidus temerarius, anxius audax:
<drac. rom. 7.73> Vt uacat expositis post proelia miles ab armis,
<drac. rom. 7.74> Saucius atque gemens quo languida uulnera curet,
<drac. rom. 7.75> Classica si subitis feriant clangoribus aures,
<drac. rom. 7.76> It dolor, ira redit, ceu iam sit plaga cicatrix,
<drac. rom. 7.77> Redditur et saniem sistit furor arma reposcens
<drac. rom. 7.78> (Fit medicina furor, furor et uox tessera Martis
<drac. rom. 7.79> Et dare iam membris discit tuba rauca salutem); 
<drac. rom. 7.80> Aut uelut acer equus circi iuga ferre dicatus,
<drac. rom. 7.81> Orbita cornipedo sequitur quem ducta uolatu,
<drac. rom. 7.82> Si, fretus propria leuitate, fauoris alumnus,
<drac. rom. 7.83> Plus eat in frenos et concitus axe sonoro
<drac. rom. 7.84> Pulueris in nubem radiatis orbibus actas
<drac. rom. 7.85> Accipiat post crura rotas et corruat ictus,
<drac. rom. 7.86> Mox studium dolor omnis habet plangente colore,
<drac. rom. 7.87> Aduersa plaudente manu, stabulisque refertur;
<drac. rom. 7.88> Hinnitus si forte sonent strepitusque rotarum
<drac. rom. 7.89> Et fauor excussus caueis circensibus ingens,
<drac. rom. 7.90> Eleuat elisum: directis auribus audax
<drac. rom. 7.91> Erecta ceruice caput tremibundus et artus
<drac. rom. 7.92> Pensat nec stabulum fessis hinnitibus implet
<drac. rom. 7.93> (Iam qua stat pluitur tellus sudore furoris), 
<drac. rom. 7.94> Vulnera despiciens absentibus ora lupatis
<drac. rom. 7.95> Ingerit et uacuos dat post praesepia cursus;
<drac. rom. 7.96> Aut auis insidiis curuato uimine clausa,
<drac. rom. 7.97> Quae cantu mulcere solet sub uoce canora
<drac. rom. 7.98> Arboreum per cuncta nemus durosque labores
<drac. rom. 7.99> Agricolum, silet intus habens captiua dolorem
<drac. rom. 7.100> Libertatis amans auras nemorumque cacumen
<drac. rom. 7.101> Et tacet omne melos retinens sub uoce silenti;
<drac. rom. 7.102> Altera si resonet modulatis cantibus ales,
<drac. rom. 7.103> Ingenuos dat capta sonos quasi libera, uernans
<drac. rom. 7.104> Vt credatur auis ramo cecinisse uirenti,
<drac. rom. 7.105> Illa tamen querulas miscet male garrula uoces;
<drac. rom. 7.106> Sic ego captiuus, tot festis plausibus actus
<drac. rom. 7.107> Carmina pauca feram delectis ipse duobus
<drac. rom. 7.108> Ex genere amborum, qui me modulante canentur:
<drac. rom. 7.109> Pontifices sacri Statulenius Optauianus
<drac. rom. 7.110> Moribus innocuis, sancta pietate modesti,
<drac. rom. 7.111> Religione pii, castis altaribus apti,
<drac. rom. 7.112> Quorum cana fides per sacra Palatia pollens
<drac. rom. 7.113> Floruit (unus erat Latialis mysticus aulae,
<drac. rom. 7.114> Alter apud Danaos sacrata mente dicatus); 
<drac. rom. 7.115> Quorum sanguis adest, quos omina fausta iuuabunt:
<drac. rom. 7.116> Ex hac progenie iunctis et gente togata 
<drac. rom. 7.117> Coniugio tali speremus numina nasci!
<drac. rom. 7.118> Nam mihi quod teneor non est dolor alter acerbus
<drac. rom. 7.119> Quam quod apud tales obliuio longa moratur
<drac. rom. 7.120> Nominis inclusi. Sed si me claustra fatigant
<drac. rom. 7.121> Temporis immodici, nec uos impune tacetis:
<drac. rom. 7.122> Poena est non leuior uobis quatiente pudore,
<drac. rom. 7.123> Quod licet exiguum tamen inter iura poetam
<drac. rom. 7.124> Temnitis immemores, facunda mente periti. 
<drac. rom. 7.125> Quid prodest seruasse hominem per tanta pericla
<drac. rom. 7.126> Et clausum liquisse diu sub clade salutis?
<drac. rom. 7.127> Non male peccaui, nec rex iratus inique est,
<drac. rom. 7.128> Sed mala mens hominis, quae detulit ore maligno
<drac. rom. 7.129> Et male suggessit tunc et mea facta grauauit.
<drac. rom. 7.130> Poscere quem ueniam decuit, male suscitat iras
<drac. rom. 7.131> Et dominum regemque pium saeuire coegit.
<drac. rom. 7.132> Nam Deus omnipotens compunget corda regentis,
<drac. rom. 7.133> Quando iubet pietate sua ueniamque relaxat.
<drac. rom. 7.134> At cum liber ero domino ignoscente reductus, 
<drac. rom. 7.135> Dum tacet os uestrum nec nos sermone iuuatis,
<drac. rom. 7.136> Nomina uestra, reor, praeconia nulla manebunt.
<drac. rom. 7.137> Sed ne maesta canens concludat carmen amoris,
<drac. rom. 7.138> Post haec uota parens quid sit factura Dione,
<drac. rom. 7.139> Murmuret os tacitum, Carales cum coeperit iri.
<drac. rom. 7.140> Aeolias petet illa domos aditura tyrannum,
<drac. rom. 7.141> Vt frenet uentos et caerula marmora tendat:
<drac. rom. 7.142> Mollior aura means tantum bona flamina mittat,
<drac. rom. 7.143> Vt ratis incolumis Sardorum litora tangat!
<drac. rom. 7.144> Nec negat haec Eolus Veneri sua iura roganti.
<drac. rom. 7.145> Cypris in ornatu ueniens freta glauca uagatur;
<drac. rom. 7.146> Cum pelagi Nymphis ibunt Tritones alumni
<drac. rom. 7.147> Nereidum spumante choro Phorcique clientes
<drac. rom. 7.148> Gurgitis aequorei pisces, immania cete,
<drac. rom. 7.149> Et quaecumque latens surget de fluctibus imis
<drac. rom. 7.150> Belua terribilis summas gestire per undas;
<drac. rom. 7.151> Inter quas delphine sedens Galatea minaci
<drac. rom. 7.152> Neptunum perfundet aquis: rorante fluento
<drac. rom. 7.153> Ille caput barbamque ciet ridente Dione.
<drac. rom. 7.154> At uolucer Veneris uolitans super aequora pinnis
<drac. rom. 7.155> Iam spargens sub fraude rosas tamen igne sagittas
<drac. rom. 7.156> Mandat ad aequoreos comites et frigida ponti
<drac. rom. 7.157> Aequora flammat atrox, elementa ut uota celebrent.
<drac. rom. 7.158> Haec dixisse sat est, sed qui modo iure tacemus,
<drac. rom. 7.159> Omnia reddemus quandoque nepotibus almis. 
<drac. rom. 8.1> Troiani praedonis iter raptumque Lacaenae
<drac. rom. 8.2> Et pastorale scelerati pectoris ausum
<drac. rom. 8.3> Aggrediar meliore uia. Nam prodimus hostem 
<drac. rom. 8.4> Hospitis et thalami populantem iura mariti,
<drac. rom. 8.5> Foedera coniugii, consortia blanda pudoris,
<drac. rom. 8.6> Materiem generis, sobolis spem, pignora prolis:
<drac. rom. 8.7> Nam totum de matre uenit, de matre creatur
<drac. rom. 8.8> Quod membratur homo; pater est fons auctor origo,
<drac. rom. 8.9> Sed nihil est sine matre pater: quota portio patris
<drac. rom. 8.10> Omnis constat homo? Mater fit tota propago.
<drac. rom. 8.11> Ergo nefas Paridis, quod raptor gessit adulter,
<drac. rom. 8.12> Vt monitus narrare queam, te grandis Homere,
<drac. rom. 8.13> Mollia blandifluo delimas uerba palato; 
<drac. rom. 8.14> Quisquis in Aonio descendit fonte poeta,
<drac. rom. 8.15> Te numen uult esse suum; nec dico Camenae
<drac. rom. 8.16> Te praesente "ueni": sat erit mihi sensus Homeri,
<drac. rom. 8.17> Qui post fata uiget, qui duxit ad arma Pelasgos
<drac. rom. 8.18> Pergama Dardanidum uindex in bella lacessens;
<drac. rom. 8.19> Et qui Troianos inuasit nocte poeta,
<drac. rom. 8.20> Armatos dum clausit equo, qui moenia Troiae
<drac. rom. 8.21> Perculit et Priamum Pyrrho feriente necauit:
<drac. rom. 8.22> Numina uestra uocans, quicquid contempsit uterque
<drac. rom. 8.23> Scribere Musagenes, hoc uilis colligo uates.
<drac. rom. 8.24> Reliquias praedae uulpes sperare leonum
<drac. rom. 8.25> Laudis habent, meruisse cibos quos pasta recusant
<drac. rom. 8.26> Viscera, quos rabies iam non ieiuna remisit
<drac. rom. 8.27> Exultant praedamque putant nuda ossa ferentes.
<drac. rom. 8.28> Attica uox te, sancte, fouet, te lingua Latina
<drac. rom. 8.29> Commendat: uulgate, precor, quae causa nocentem
<drac. rom. 8.30> Fecit Alexandrum raptu spoliaret Amyclas.
<drac. rom. 8.31> Caelicolum praetor iam sederat arbiter Idae: 
<drac. rom. 8.32> Iam gremium caespes, iam surgens herbida tellus
<drac. rom. 8.33> Stabat et aetherium fuerant herbosa tribunal.
<drac. rom. 8.34> Soluerat Iliacus caeli uadimonia pastor
<drac. rom. 8.35> Et litem facit ipse suam: laudata recedit
<drac. rom. 8.36> Contempta Iunone Venus. Tunc uirgo decore
<drac. rom. 8.37> Victa dolet, nam tristis abit: heu nescia mens est,
<drac. rom. 8.38> Quae mala circumstent ausum dare iura Mineruae.
<drac. rom. 8.39> Iudicis Idaei pretio sententia fertur
<drac. rom. 8.40> Damnaturque Paris; nec solus pastor habetur
<drac. rom. 8.41> Ex hac lite reus: damnantur morte parentes,
<drac. rom. 8.42> Damnantur fratres, et quisquis in urbe propinquus
<drac. rom. 8.43> Aut cognatus erat, cunctos mors explicat una.
<drac. rom. 8.44> Atque utinam infelix urbs tantum morte periret! 
<drac. rom. 8.45> Damnantur gentes, damnatur Graecia sollers
<drac. rom. 8.46> Heu magnis uiduanda uiris; orbatur Eous
<drac. rom. 8.47> Memnone belligero, damnatur Thessalus heros 
<drac. rom. 8.48> Et Telamone satus, pereunt duo fulmina belli. 
<drac. rom. 8.49> Pro matris thalamo poenas dependit Achilles
<drac. rom. 8.50> (Vnde haec causa fuit), forsan Telamonius Aiax
<drac. rom. 8.51> Sternitur inuictus, quod mater reddita non est
<drac. rom. 8.52> Hesione Priamo; sic est data causa rapinae, 
<drac. rom. 8.53> Cur gentes cecidere simul, cum sexus uterque
<drac. rom. 8.54> Concidit, infanti nullus post bella pepercit.
<drac. rom. 8.55> Sic dolor exurgit diuum, sic ira polorum
<drac. rom. 8.56> Saeuit et errantes talis uindicta coercet?
<drac. rom. 8.57> Compellunt audere uirum fata, impia fata,
<drac. rom. 8.58> Quae flecti quandoque negant, quibus obuia nunquam
<drac. rom. 8.59> Res quaecunque uenit, quis semita nulla tenetur
<drac. rom. 8.60> Obuia dum ueniunt, quibus omnia clausa patescunt.
<drac. rom. 8.61> Iam grex horretur, fontes casa pascua siluae
<drac. rom. 8.62> Flumina rura pigent nec fistula dulcis amatur;
<drac. rom. 8.63> Non placet Oenone, sed iam prope turpis habetur,
<drac. rom. 8.64> Ex quo pulchra Venus talem promisit in Ida,
<drac. rom. 8.65> Qualis nuda fuit: talem iam pastor anhelat.
<drac. rom. 8.66> Sordent arua uiro post iurgia tanta dearum,
<drac. rom. 8.67> Pergama sola placent et moenia quaerere Troiae
<drac. rom. 8.68> Mens et fata iubent. Monitus Paris omnia norat
<drac. rom. 8.69> Blandita nutrice puer, quo sanguine cretus, 
<drac. rom. 8.70> Qui genus, unde domus; rapiensque crepundia pastor
<drac. rom. 8.71> Troianum carpebat iter. Vix uiderat arcem
<drac. rom. 8.72> Lassus, et intactae procumbunt culmina turris,
<drac. rom. 8.73> Ingemit et tellus, muri pars certa repente
<drac. rom. 8.74> Concidit et Scaeae iacuerunt limina portae; 
<drac. rom. 8.75> Tunc Simois siccauit aquas, crystallina Xanthi
<drac. rom. 8.76> Fluminis unda rubet, sudat pastore propinquo
<drac. rom. 8.77> Palladium uel sponte cadunt simulacra Mineruae.
<drac. rom. 8.78> Forte dies sollemnis erat, quo Pergama rector
<drac. rom. 8.79> Infelix Priamus post Herculis arma nouarat:
<drac. rom. 8.80> Annua persoluens ingratis munera diuis
<drac. rom. 8.81> Laomedontiades capitolia celsa petebat 
<drac. rom. 8.82> Reddere uota Ioui, laturus sacra Mineruae.
<drac. rom. 8.83> Ad dextram genitoris erat fortissimus Hector,
<drac. rom. 8.84> Troilus ad laeuam pauido comitante Polite;
<drac. rom. 8.85> Cetera natorum turba stipata subibat. 
<drac. rom. 8.86> Reginam interea natarum turba coronat 
<drac. rom. 8.87> Et nuribus comitata uenit pia uota ministrans:
<drac. rom. 8.88> Rex Helenum sequitur, Cassandrae mater adhaeret.
<drac. rom. 8.89> Dum pergunt et templa petunt, prorumpit in agmen
<drac. rom. 8.90> Pastor et attonitos elata uoce salutat:
<drac. rom. 8.91> "Sis felix, princeps, omnes saluete sodales
<drac. rom. 8.92> Aut fratres, ut uera feram: tu fortior Hector,
<drac. rom. 8.93> Culmen et urbis apex, et uiribus indolis alme
<drac. rom. 8.94> Troile: frater ego, fratrem cognoscite uestrum. 
<drac. rom. 8.95> Germanus sum uester ego Priamique propago,
<drac. rom. 8.96> Hecuba mi genitrix, abdicor crimine nullo:
<drac. rom. 8.97> Paruus Alexander pastor nutritur in Ida.
<drac. rom. 8.98> Nec pastor sit uile, Phryges: ego iurgia diuum
<drac. rom. 8.99> Compressi, nam lite caret me iudice caelum.
<drac. rom. 8.100> Si credis, germana manus (nec cetera regis
<drac. rom. 8.101> Conscia corda negant nec mater pignus abhorret),
<drac. rom. 8.102> Noscite depositi uel certa crepundia, fratres".
<drac. rom. 8.103> Dixerat et testes generis proiecit in arce.
<drac. rom. 8.104> Verba fides pietas quatiunt mox corda parentum,
<drac. rom. 8.105> Ammissumque nefas generosa mente fatetur
<drac. rom. 8.106> Fusus in ora rubor. Paridis mox colla lacertis
<drac. rom. 8.107> Alligat et natum fletu gaudentis inundat
<drac. rom. 8.108> Conuictusque pater ueniam de prole negabat.
<drac. rom. 8.109> Obstupuere omnes. Mater gauisa recurrit 
<drac. rom. 8.110> (Dat celeres pietas gressus quos denegat aetas), 
<drac. rom. 8.111> Mox iuuenem complexa tenet: per colla per ora
<drac. rom. 8.112> Oscula diffundunt et lambere membra parentes
<drac. rom. 8.113> Insistunt iuuenis certatim, sed pius ardor
<drac. rom. 8.114> Affectus dispensat, agens alternat utrique
<drac. rom. 8.115> Et uicibus cara Paridis ceruice fruuntur.
<drac. rom. 8.116> Nuntius interea totam compleuerat urbem:
<drac. rom. 8.117> Fama uolat per templa deum, quod pastor ab Ida
<drac. rom. 8.118> Se uelit ostendi regni de stirpe creatum.
<drac. rom. 8.119> Tunc Helenus uates templum dimisit et aram
<drac. rom. 8.120> Et procul exclamat: "Pater impie, pessima mater,
<drac. rom. 8.121> Quid pietas crudelis agit, quid perditis urbem?
<drac. rom. 8.122> Haec est illa tuo fax, mater, prodita somno,
<drac. rom. 8.123> Quae simul incendet Troiam regnumque parentum
<drac. rom. 8.124> In sortem dabit illa nurus. Coniurat in arma
<drac. rom. 8.125> Graecia tota dolens raptum punire Lacaenae,
<drac. rom. 8.126> Litora nostra petent Danai cum mille carinis,
<drac. rom. 8.127> Dorica castra fremunt, iam Pergama uexat Achilles,
<drac. rom. 8.128> Iam pugnant Danai, iam cernimus Hectora tractum,
<drac. rom. 8.129> Troile, iam per bella furis, iam sterneris audax
<drac. rom. 8.130> Ante annos, animose puer, uirtute proteruus.
<drac. rom. 8.131> Sed quid fata ueto, quid fixos arceo casus,
<drac. rom. 8.132> Cum nihil aduersis prosit prudentia signis?
<drac. rom. 8.133> Me fortuna potens expectat Pyrrhus et ingens".
<drac. rom. 8.134> Dum loquitur, Cassandra uenit furibunda sacerdos
<drac. rom. 8.135> Et matrem complexa canit: "Quid, mater iniqua,
<drac. rom. 8.136> Quid, pater infelix, quid funera nostra paratis?
<drac. rom. 8.137> Immemor heu pietas: uni pia mater haberis
<drac. rom. 8.138> Pastoremque foues, sed multis impia constas
<drac. rom. 8.139> Regibus, Hectoreum supplex emptura cadauer
<drac. rom. 8.140> Per montes per saxa datum; nec uenditur Hector
<drac. rom. 8.141> Integer et lacerum retines pro pignore corpus
<drac. rom. 8.142> Funeris Hectorei pretio maiore redemptum.
<drac. rom. 8.143> Me stuprum per templa manet, me pessimus Aiax
<drac. rom. 8.144> Inuadet pereunte domo. Iam Troia crematur, 
<drac. rom. 8.145> Sed flammis, rex, ipse cares; iamque Hecuba latrat,
<drac. rom. 8.146> Astyanax Danais muro iactatur ab alto.
<drac. rom. 8.147> Sic praestat Bellona nurum, gener ipse Tonantis 
<drac. rom. 8.148> Idaeus sic pastor erit capietque triumphum,
<drac. rom. 8.149> Sed post ipse cadet. Veniet mox Pyrrhus ad arma,
<drac. rom. 8.150> Qui scindat muros, qui damnet Pergama flammis,
<drac. rom. 8.151> Qui Priamum gladio feruens obtruncet ad aras.
<drac. rom. 8.152> Sed quid uana cano? Iam consocer esse Tonantis
<drac. rom. 8.153> Vult genitor patriamque premit natosque nefandus
<drac. rom. 8.154> Odit et Andromachen quaerit uiduare marito.
<drac. rom. 8.155> Troile, quid cessas? Quid parcis, fortior Hector? 
<drac. rom. 8.156> Vos repetunt mortes, in uos mala fata feruntur,
<drac. rom. 8.157> Vos petit Aeacides, saeuum uos fulmen Achilles
<drac. rom. 8.158> Amputat, insontes poenam raptoris habetis.
<drac. rom. 8.159> Prouida non credor. Vos saltem surgite, ciues,
<drac. rom. 8.160> Rumpite complexus quos dant per colla parentes
<drac. rom. 8.161> Infausto iuueni, muris depellite fratrem!
<drac. rom. 8.162> Hic hostis quem fata canunt, qui mortibus urbem
<drac. rom. 8.163> Congeret et Priamum faciet non esse sepultum.
<drac. rom. 8.164> Pectore Cisseo rapiatur pignus acerbum
<drac. rom. 8.165> Macteturque nefas et Pergama nostra pientur,
<drac. rom. 8.166> Placetur Iuno, placetur uirgo Minerua,
<drac. rom. 8.167> Sacrilegi de morte Iouem placate Tonantem,
<drac. rom. 8.168> Cuius postponens Vulcani laudat amorem.
<drac. rom. 8.169> Vrbibus in multis mos est donare Salutem 
<drac. rom. 8.170> Mortibus insontum, sed uos mactate nocentem,
<drac. rom. 8.171> Vt liceat seruare pios. Augere dolores
<drac. rom. 8.172> Vt resecet medicina solet membrisque salutem
<drac. rom. 8.173> Membrorum de parte dabit; nam corporis aegri
<drac. rom. 8.174> Fit iactura salus et uires passio praestat
<drac. rom. 8.175> Quas auferre solet. Hoc uos assumite fratres,
<drac. rom. 8.176> Hoc ciues audite mei, laudate parentes:
<drac. rom. 8.177> Dicite pastorem gladio pietatis obire,
<drac. rom. 8.178> Fraterno mucrone cadat. Si forte profanus
<drac. rom. 8.179> Hunc feriet quicunque reum, sit in urbe sacerdos:
<drac. rom. 8.180> Cedo; loco si forte meo pius esse recusat, 
<drac. rom. 8.181> Pontifices Helenus Laocon, sacrata potestas, 
<drac. rom. 8.182> Cedent oranti uel mysticus extat uterque".
<drac. rom. 8.183> Dum canit infelix gemitus Cassandra futuros,
<drac. rom. 8.184> Visus adest cunctis Phrygibus Thymbraeus Apollo,
<drac. rom. 8.185> Qui mercede carens conclusit Pergama muro
<drac. rom. 8.186> Et genus ingratum poenas persoluat auari 
<drac. rom. 8.187> Exoptat: stupuere Phryges, tacet ipse sacerdos.
<drac. rom. 8.188> Effatur: "Quid uirgo canit? Cur inuidus alter
<drac. rom. 8.189> Exclamat? Helenus deterret Pergama uerbis?
<drac. rom. 8.190> Pellere pastorem patriis de sedibus unquam 
<drac. rom. 8.191> Fata uetant, quae magna parant. Stant iussa deorum:
<drac. rom. 8.192> Magnanimum Aeacidem solus prosternet Achillem. 
<drac. rom. 8.193> Troianos regnare placet, qua solis habenae
<drac. rom. 8.194> Ostendunt tolluntque diem, qua uertitur axis
<drac. rom. 8.195> Frigidus et zona flammatur sole corusco.
<drac. rom. 8.196> Troianis dabitur totus possessio mundus,
<drac. rom. 8.197> Tempore nec paruo Troum regnabit origo.
<drac. rom. 8.198> Fata manent, conscripta semel sunt uerba Tonantis, 
<drac. rom. 8.199> 'Imperium sine fine' dabit. Cohibete furorem.
<drac. rom. 8.200> Mortali diuum periet quo iudice iudex?
<drac. rom. 8.201> Nec hoc fata sinunt. Pudor est uoluisse nocere
<drac. rom. 8.202> Et non posse tamen. Pigeat, iam nemo minetur 
<drac. rom. 8.203> Quem Clotho, quem Lachesis, quem uindicat Atropos ingens.
<drac. rom. 8.204> Scindite pellitas niueo de pectore uestes,
<drac. rom. 8.205> Murice Serrano rutilans hunc purpura uelet.
<drac. rom. 8.206> Nec pudeat, quod pauit oues: ego pastor Apollo
<drac. rom. 8.207> Ipse fui domibusque canens pecus omne coegi,
<drac. rom. 8.208> Cum procul a uilla fumantia tecta uiderem;
<drac. rom. 8.209> Alcestam sub nocte pauens deus ubera pressi,
<drac. rom. 8.210> Admetus intrantes haedos numerabat et agnos". 
<drac. rom. 8.211> Dixerat, et Phoebum Priamus summissus adorat
<drac. rom. 8.212> Et grates securus agit, tacet optimus Hector. 
<drac. rom. 8.213> Iam regno non impar erat, sed sceptra tiaram
<drac. rom. 8.214> Imperium trabeas iam post caeleste tribunal
<drac. rom. 8.215> Totum uile putat, solam cupit addere famam
<drac. rom. 8.216> Maiorum titulis, uiuaces quaerere laudes,
<drac. rom. 8.217> Vt celet quod pastor erat. Vix uiderat aulam
<drac. rom. 8.218> Regis, et Iliacas quaerit per litora puppes;
<drac. rom. 8.219> Aegaeum sulcare fretum iam mente parabat.
<drac. rom. 8.220> Sic pater alloquitur iuuenem sermone uerendo:
<drac. rom. 8.221> "Nate, redux pietatis amor, bonus arbiter Idae,
<drac. rom. 8.222> Dic, ubi uis armare rates, ubi carbasa tendis?
<drac. rom. 8.223> Nusquam bella paro, regnum sub pace guberno.
<drac. rom. 8.224> Sed si torpor iners pudor est et turpe uacare 
<drac. rom. 8.225> Credis, Alexander, certe legatus adesto
<drac. rom. 8.226> Et Telamona ducem conuentum exposce sororem
<drac. rom. 8.227> Hesionem mox, nate, meam: captiua tenetur
<drac. rom. 8.228> Me regnante soror. Dum Dorica regna peragras,
<drac. rom. 8.229> Dat Venus uxorem, faciet te Iuno maritum". 
<drac. rom. 8.230> Tunc iuuenis gauisus ait: "Paremus ouantes, 
<drac. rom. 8.231> Optime Troiugenum, nihil est quod iussa recusem".
<drac. rom. 8.232> Laetatur senior tali moderamine nati;
<drac. rom. 8.233> Effatur: "Tua uota, Paris, di iusta secundent; 
<drac. rom. 8.234> Hoc tantum supplex genitor rex, nate, precatur:
<drac. rom. 8.235> Iliacos proceres tres tecum pergere saltem
<drac. rom. 8.236> Imperio concede meo: ueneranda senectus 
<drac. rom. 8.237> Praecipitem frenat monitis per cuncta iuuentam.
<drac. rom. 8.238> Egregios comites praestem, tria lumina gentis
<drac. rom. 8.239> Hectore praelato, cui tota potentia cedit: 
<drac. rom. 8.240> Antenor Polydamas erunt iuuenisque Dionae
<drac. rom. 8.241> Aeneas cognatus adest". Sic fatus et omnes
<drac. rom. 8.242> Vt ueniant rex ipse iubet properante ministro.
<drac. rom. 8.243> Cum ducibus redit ipse uolans ad tecta satelles
<drac. rom. 8.244> Regia; cognoscunt proceres quo uela parantur.
<drac. rom. 8.245> Nec mora, conscendunt puppes et litora linquunt.
<drac. rom. 8.246> Dardana iam Tenedon classis transibat, Abydon 
<drac. rom. 8.247> Et Seston dimisit aquis curuasque Maleas;
<drac. rom. 8.248> Iam Salamina uident Telamonia regna petentes.
<drac. rom. 8.249> Vt portum tetigere rates, mox ancora mordet 
<drac. rom. 8.250> Litus et inuentas ferrum pertundit harenas;
<drac. rom. 8.251> Puppibus annexis terram Troiana iuuentus
<drac. rom. 8.252> Et proceres petiere simul, sed regis ad aulam
<drac. rom. 8.253> Linquentes mox litus eunt. Quos suscipit heros
<drac. rom. 8.254> Hospitio Telamon. Ramos frondentis oliuae 
<drac. rom. 8.255> Portantes ad tecta ducis sub imagine pacis
<drac. rom. 8.256> Non pacem, sed bella gerunt; nam dicta tenebant,
<drac. rom. 8.257> Quae possent armare uirum, nisi iura uetarent
<drac. rom. 8.258> Hospitii, quae nemo parat uiolare modestus.
<drac. rom. 8.259> Rege salutato postquam legatio Troiae 
<drac. rom. 8.260> Sedit, et Antenor placida sic uoce profatur:
<drac. rom. 8.261> "Troiugenas proceres et regis pignus ad aulam,
<drac. rom. 8.262> Rex Telamon, uenisse tuam quae causa coegit,
<drac. rom. 8.263> Insinuare decet: si iusseris ipse, loquentur
<drac. rom. 8.264> Consortes nunc ore meo uel regia proles.
<drac. rom. 8.265> Dardanides Priamus, gentis reparator et urbis,
<drac. rom. 8.266> Quam uestras populasse manus meminisse fatemur,
<drac. rom. 8.267> Iussit ab Iliaco delectos pergere regno
<drac. rom. 8.268> Ad tua regna, potens, germanam regis ut, heros,
<drac. rom. 8.269> Bellorum quam iure tenes, in pace refundas:
<drac. rom. 8.270> Posceris Hesionem. Iacet ingens Troia fauillis
<drac. rom. 8.271> Excidii compressa sui, nec Pergama ductor
<drac. rom. 8.272> Surrexisse putat, nisi iam, rex magne, sororem
<drac. rom. 8.273> Reddideris regi, quae nunc captiua tenetur.
<drac. rom. 8.274> Turpe ducis seruire genus crimenque putatur, 
<drac. rom. 8.275> Si non bella dabunt regi quod bella tulerunt. 
<drac. rom. 8.276> Si pax hoc optata negat, pro rege rogaris:
<drac. rom. 8.277> Te repetisse puta Priamo retinente sororem;
<drac. rom. 8.278> Non dolor armaret, si non daret ille rogatus?
<drac. rom. 8.279> Quod peteris, Telamon, scelus est et fama pudoris;
<drac. rom. 8.280> Nascitur inuidia, Priamo regnante sororem
<drac. rom. 8.281> Graiugenis seruire suam, liuor malus inde
<drac. rom. 8.282> Creditur: 'Iliacas potuit reparare ruinas', 
<drac. rom. 8.283> Murmur erit Phrygibus, 'consortem sanguinis unam
<drac. rom. 8.284> Non ualuit' dicent 'rector de rege mereri'.
<drac. rom. 8.285> Dixerat. At Telamon mentes armabat in iras;
<drac. rom. 8.286> Nam pietas affectus amor concordia proles
<drac. rom. 8.287> Accendunt motus in pectore fellis amari. 
<drac. rom. 8.288> Conubium regni, thalami consortia casti
<drac. rom. 8.289> Scindere poscebant, et, quod mens nulla tulisset,
<drac. rom. 8.290> Aiacis haec mater erat. Sic incipit ore
<drac. rom. 8.291> Turbidus Aeacides iusta succensus in ira: 
<drac. rom. 8.292> "Si pudor Iliacis aut mentibus esset honestas,
<drac. rom. 8.293> Excidium Troiae si pectora uicta dolerent,
<drac. rom. 8.294> Herculeos comites Priami gens, praeda Pelasgum,
<drac. rom. 8.295> Non magis auderent in bella lacessere Graios
<drac. rom. 8.296> Semideum post bella ducum, quibus Ilios ingens
<drac. rom. 8.297> Victa iacet. Placuitne Phrygis periuria gentis 
<drac. rom. 8.298> Soluere uos iterum? Sic dudum parua luistis 
<drac. rom. 8.299> Supplicia? Priamo, Troes, mea dicta referte: 
<drac. rom. 8.300> Victori quis uictus ait: 'Te bella gerente 
<drac. rom. 8.301> Me maneat uirtutis honos, me praeda sequatur,
<drac. rom. 8.302> Praemia me laudis, me praemia cuncta triumphi
<drac. rom. 8.303> Expectent, sterili uictor sed laude potitus
<drac. rom. 8.304> Et ieiunus eat'? Quis regi quisue marito
<drac. rom. 8.305> Vel misero sic ausus ait cum uoce proterua:
<drac. rom. 8.306> 'Conubium rescinde tuum, rumpatur honesto
<drac. rom. 8.307> Foedere iuncta domus, thalami damnentur amantum,
<drac. rom. 8.308> Festiuas extingue faces'? Quis uicit, ut istud
<drac. rom. 8.309> Audiat Aeacides, patriam qui perculit hosti?
<drac. rom. 8.310> Quando tamen uictor uicti sub lege tenetur?
<drac. rom. 8.311> Si Priami recidiua domus manet illa tyranni 
<drac. rom. 8.312> Post ignes reparata meos, si pendit amorem
<drac. rom. 8.313> Germanae rex ipse suae, pro dote sorori
<drac. rom. 8.314> Vel regni pars iusta detur, ne uindicet Aiax
<drac. rom. 8.315> Quod matri donasset auus, si Troia maneret.
<drac. rom. 8.316> Temporibus soceri senuit si Graia iuuentus, 
<drac. rom. 8.317> Quam nostis per bella, Phryges, successit in armis
<drac. rom. 8.318> Bellipotens ducibus cunctis optata propago.
<drac. rom. 8.319> Est mihi bellipotens non uilis pignoris Aiax:
<drac. rom. 8.320> Eminet et quaerit de qua iam gente triumphet;
<drac. rom. 8.321> Thessalus Emathia fratris nutritus Achilles
<drac. rom. 8.322> Emicat et toruos exercet in arma biformes
<drac. rom. 8.323> Patroclo populante simul Centaurica lustra; 
<drac. rom. 8.324> Tydides Sthenelusque fremunt Aiaxque secundus; 
<drac. rom. 8.325> Nestoris Antilochus Palamedes Teucer Vlixes
<drac. rom. 8.326> Exultant quod Troia redit, quod Pergama surgunt".
<drac. rom. 8.327> Tunc Polydamas ait summissa uoce profatus: 
<drac. rom. 8.328> "Belliger armipotens, animarum iudicis heres,
<drac. rom. 8.329> Rex cui de nostris est gloria summa ruinis,
<drac. rom. 8.330> Temperet inuidia, frangat dolor, ira quiescat.
<drac. rom. 8.331> Captiuam repetit, reginam frater honorat,
<drac. rom. 8.332> Nos et adoramus. Non sic, si Troia maneret,
<drac. rom. 8.333> Nuberet Hesione: regnum captiua meretur,
<drac. rom. 8.334> Fit felix de sorte mala, fit praeda potestas,
<drac. rom. 8.335> Imperium de clade tenet, diadema tiaram
<drac. rom. 8.336> Qui tulit ipse dedit. Quae sit gens Dardana, rector,
<drac. rom. 8.337> Exhinc nosce precor: nescit seruire subacta,
<drac. rom. 8.338> Quam melius regnare decet; haec imperat Argis,
<drac. rom. 8.339> Per quos uicta perit; dominam sibi Graecia uictrix,
<drac. rom. 8.340> Non famulam quaesiuit ouans. Miranda per orbem
<drac. rom. 8.341> Mens generosa ducis, quae non uult regna grauare,
<drac. rom. 8.342> Cum ruerint uirtute tua! Releuare iacentes 
<drac. rom. 8.343> Et reges regnare iubes regesque creare,
<drac. rom. 8.344> Dum possent seruire tibi. Sors cassa duelli
<drac. rom. 8.345> Te moderante uacat nec possunt bella nocere.
<drac. rom. 8.346> Te uincente, potens, quis nolit uictus in armis 
<drac. rom. 8.347> Sorte tua post bella capi? Qui uicerit hostis,
<drac. rom. 8.348> Seruiet, et uicti melius te praesule regnant".
<drac. rom. 8.349> Haec legatus ait. Regis iam corda tepescunt,
<drac. rom. 8.350> Quae fuerant accensa nimis. Sic magna leonis
<drac. rom. 8.351> Ira fremit, cum lata procul uenabula cernens
<drac. rom. 8.352> Venantis crispare manu iam uerbera caudae 
<drac. rom. 8.353> Cruribus incutiens spargit per colla per armos 
<drac. rom. 8.354> Erecta ceruice iubas, iam tenditur altus 
<drac. rom. 8.355> Dentibus illisis et pectus grande remugit
<drac. rom. 8.356> (Flumina tunc resonant, montes et lustra resultant);
<drac. rom. 8.357> Ast ubi uenator reiecta cuspide sollers
<drac. rom. 8.358> Sponte cadit pronusque iacet, perit ira leonis, 
<drac. rom. 8.359> Turpe putans, non dente suo si praeda iacebit;
<drac. rom. 8.360> Temnit praedo cibos, quos non facit ipse cadauer,
<drac. rom. 8.361> Ignoscens feritate pia, ueniale precatus
<drac. rom. 8.362> Venator si cesset iners: sic rector Achiuus
<drac. rom. 8.363> Frangitur et Phrygibus conuiuia laeta parari
<drac. rom. 8.364> Per septem iubet ipse dies. Cythereus et Aiax
<drac. rom. 8.365> Colloquium commune tenent, duo fulmina belli;
<drac. rom. 8.366> Regis Alexandrum iuuenem regina Pelasgum
<drac. rom. 8.367> Hesione complexa fouet, germana parentis; 
<drac. rom. 8.368> Vultibus in Paridis Priami laudatur imago.
<drac. rom. 8.369> Octauo ueniente die iam sidera Phoebus
<drac. rom. 8.370> Elatis condebat equis, iam cuncta rubebant
<drac. rom. 8.371> Oceano nudante rotas stridentibus undis; 
<drac. rom. 8.372> Tunc Anchisiades sublimi uoce profatur:
<drac. rom. 8.373> "Rex inuicte armis, felix in pace senesce,
<drac. rom. 8.374> Quamuis nemo ducum uos unquam in bella lacessit,
<drac. rom. 8.375> Ex quo Troia perit, nec uester creuerat Aiax.
<drac. rom. 8.376> At modo, rex, ter cuncta domans ter cuncta reuellens, 
<drac. rom. 8.377> Murus erit sociis, aries metuendus in hostes
<drac. rom. 8.378> Aiax, magne, tuus! Priamo tua dicta loquemur".
<drac. rom. 8.379> Sic fatus. Dixere "uale" regemque salutant. 
<drac. rom. 8.380> Tunc iter ad portum uertunt et litora tangunt.
<drac. rom. 8.381> Conscendere ratem, subducitur ancora mordax,
<drac. rom. 8.382> Vela leuant nautae, proras a litore torquent;
<drac. rom. 8.383> Puppibus incumbit uentus, mox carbasa tendit,
<drac. rom. 8.384> Dum fluctus scindunt et prospera flamina crescunt.
<drac. rom. 8.385> Africus interea ueniens comitante procella
<drac. rom. 8.386> Turbidus occurrit, mox sparsit in aequore classem.
<drac. rom. 8.387> Gurgite curuato rapiuntur ad astra liburnae 
<drac. rom. 8.388> Et suspensus aquis per nubila nauta cucurrit
<drac. rom. 8.389> Nauigium uectante salo. Dum summa ceruchis
<drac. rom. 8.390> Sidera tacta putant et nil superesse fatentur
<drac. rom. 8.391> Montibus aequoreis, malo uenit altior unda
<drac. rom. 8.392> Naufragiumque diu ratibus suspensa minatur
<drac. rom. 8.393> Desuper intentans pelago ueniente ruinam.
<drac. rom. 8.394> Iam uentus subduxit aquas, extundit harenas
<drac. rom. 8.395> Pressa carina solo; murus stat celsior unda
<drac. rom. 8.396> Circumfusa rati, uastarum turris aquarum
<drac. rom. 8.397> Pendet et elati percellunt carbasa fluctus.
<drac. rom. 8.398> Obriguit per membra Paris, transire parabat
<drac. rom. 8.399> Ad legatorum propria de naue carinas.
<drac. rom. 8.400> Ast ubi dispersos longo uidet aequore Troas,
<drac. rom. 8.401> Soluitur in gemitus lacrimosae uocis amaros
<drac. rom. 8.402> Et sic orsus ait: "Felici sorte creati
<drac. rom. 8.403> Pastores, quos terra capit, quos nulla procella
<drac. rom. 8.404> Concutit. Haut ponti metuunt super aequora fluctus
<drac. rom. 8.405> Et rabidum pelagus temnunt latrantibus undis,
<drac. rom. 8.406> Sed celso de monte uident ut in arce sedentes
<drac. rom. 8.407> Pascua rura nemus fontes et flumina prata,
<drac. rom. 8.408> Per campos gestire pecus, pendere capellas
<drac. rom. 8.409> Praerupta de rupe procul dumeta sequentes: 
<drac. rom. 8.410> Vt uirides tondent lasciuis dentibus herbas!
<drac. rom. 8.411> Vbera lactantes contundunt frontibus agni,
<drac. rom. 8.412> Dum cauda crispante tremunt mollique palato
<drac. rom. 8.413> Exultant potare cibos atque edere potus.
<drac. rom. 8.414> Mulgere balantum depressis ubera mammis
<drac. rom. 8.415> Decedente die noctis uenientibus umbris
<drac. rom. 8.416> Quantus amor, cum lacte nouo iam caseus albens 
<drac. rom. 8.417> Formatur manibusque premit lac pastor ad orbem!
<drac. rom. 8.418> Candida summittit feruentes bucula tauros 
<drac. rom. 8.419> Committitque duces armata fronte iuuencos. 
<drac. rom. 8.420> Nam grauis est regnare labor, metus excutit ingens 
<drac. rom. 8.421> Corda ducum, ne bella ruant, ne tela minentur
<drac. rom. 8.422> Exitium crudele: necis timor omnis ubique est.
<drac. rom. 8.423> Nam gladios tellure pauent pelagoque procellas
<drac. rom. 8.424> Formidant nec plena datur ducis hora quieti". 
<drac. rom. 8.425> Dum loquitur, uenit unda grauis resonatque fragore
<drac. rom. 8.426> Et puppim percussit aquis: sublata carina
<drac. rom. 8.427> Tollitur et Cypro classi depulsa resedit.
<drac. rom. 8.428> Post signum uenere rates recidente procella
<drac. rom. 8.429> Et Cyprum tenuere simul. Legatio sola
<drac. rom. 8.430> Defuit, una fretis et fluctibus acta negatur
<drac. rom. 8.431> Puppis in Ionium rabidis collisa procellis;
<drac. rom. 8.432> Aegaeo nam pulsa caret. Mox pastor harenis
<drac. rom. 8.433> Dardanus exiluit tremulis post aequora plantis
<drac. rom. 8.434> Et se cum sociis tacta tellure refouit.
<drac. rom. 8.435> Cypro festa dies natalis forte Dionae 
<drac. rom. 8.436> Illa luce fuit. Veniunt ad sacra Cytherae 
<drac. rom. 8.437> Reddere uota deae quicquid capit insula Cypros,
<drac. rom. 8.438> Quod nemus Idalium, quod continet alta Cythera, 
<drac. rom. 8.439> Quod Paphon exornat, tacitas quod lustrat Amyclas.
<drac. rom. 8.440> Candida praeterea Iouis alitis Helena proles
<drac. rom. 8.441> Venerat, absentem retinet dum Creta maritum.
<drac. rom. 8.442> Nuntia fama ducis totam repleuerat urbem,
<drac. rom. 8.443> Aduenisse Parin Troiano sanguine cretum. 
<drac. rom. 8.444> Audit ut aduentum iuuenis Spartana decori,
<drac. rom. 8.445> Mox iubet et famuli ueniunt mandante Lacaena:
<drac. rom. 8.446> Hospitio speratus eat, nam turpe uideri,
<drac. rom. 8.447> Regina praesente Paris ceu nauita uilis
<drac. rom. 8.448> Litus harenosum teneat. Tunc hospes ad aulam
<drac. rom. 8.449> Peruolat Atridis socia comitante caterua.
<drac. rom. 8.450> Praeceptum dum carpit iter festinus ad urbem
<drac. rom. 8.451> Respicit ad templum Veneris, cui turba precantum
<drac. rom. 8.452> Vel conuentus erat; mox uertit iturus ad aras.
<drac. rom. 8.453> Interea niuei uolitant per litora cycni 
<drac. rom. 8.454> Flumine contempto, placidas hinc inde columbas
<drac. rom. 8.455> Molliter intendunt omnes per inane uagari; 
<drac. rom. 8.456> Quas insanus agit rapidusque sequente uolatu
<drac. rom. 8.457> Miluus insontes cunctas clamore fatigat,
<drac. rom. 8.458> Quas super accipiter uolitans grauis imminet ales.
<drac. rom. 8.459> Tunc sollers augur cretus de gente Melampi,
<drac. rom. 8.460> Quem fors ad Cyprum dederat per festa dierum,
<drac. rom. 8.461> Et sic orsus ait prorumpens uoce sagaci:
<drac. rom. 8.462> "Te oblatiua petunt auium responsa uolantum:
<drac. rom. 8.463> Conubium spondent praefulgens ore decoro
<drac. rom. 8.464> Idaliae uolucres, de gente Tonantis olores
<drac. rom. 8.465> Promittunt genitam, sed miluus horrida fata;
<drac. rom. 8.466> Ditis enim signatur auis, licet hora peracta
<drac. rom. 8.467> Tertia quippe sinat Phoebo candente uolucrem
<drac. rom. 8.468> Vera per immensum praesagia ferre rapacem;
<drac. rom. 8.469> Martius accipiter dotem fera bella minatur".
<drac. rom. 8.470> Tunc Paris ad caelum tendens cum lumine palmas 
<drac. rom. 8.471> Numina magna uocat puerum matremque Dionem:
<drac. rom. 8.472> "Aurea siderei proles Venus alma Tonantis,
<drac. rom. 8.473> Numina mille tenens, artes cui mille fauendi
<drac. rom. 8.474> Dat pater et natus supplet simul, omina firma,
<drac. rom. 8.475> Quae cycnus genitoris agit, quae uestra columba
<drac. rom. 8.476> Prodidit. Infaustos opus est cohibere uolatus:
<drac. rom. 8.477> Martis et inferni uolucres raptoris obuncas
<drac. rom. 8.478> Augur auerrunces sacris, quibus imperat auctor
<drac. rom. 8.479> Troius ille puer Ganymedes, conditor artis, 
<drac. rom. 8.480> Et Polles, cui pinna loquax dat nosse futura".
<drac. rom. 8.481> Pauca precatus erat supplex et templa subibat
<drac. rom. 8.482> Vestibus indutus Tyriis et murice regni 
<drac. rom. 8.483> Perfusa chlamys ipsa fuit, quam purpura fulgens
<drac. rom. 8.484> Flammabat diffusa humeris; hanc fibula mordax 
<drac. rom. 8.485> Iungit, et ornatus iuueni plus ammouet aurum,
<drac. rom. 8.486> Quo distincta micat radians per stamina uestis.
<drac. rom. 8.487> Cetera turba comes Phrygio succincta decore
<drac. rom. 8.488> Fulgebat. Delubra petens intrauit ad aras
<drac. rom. 8.489> Pastor et in sese cunctorum lumina uertit:
<drac. rom. 8.490> Aspicit hunc errans oculis ornata Lacaena, 
<drac. rom. 8.491> Effigiat per cuncta uirum, quibus ille decorus
<drac. rom. 8.492> Vestibus incedat uel qua lanugine malas
<drac. rom. 8.493> Vmbret et in roseo prorumpat flosculus ore.
<drac. rom. 8.494> Laudat amans mirata uirum flammata Lacaena
<drac. rom. 8.495> Ignibus Idaliis; nam dudum flammiger ales
<drac. rom. 8.496> Matre iubente puer telo candente medullas
<drac. rom. 8.497> Ledaei partus furtim iaculatus amorem
<drac. rom. 8.498> Vsserat. At pastor repetit post sacra Dionae
<drac. rom. 8.499> Hospitium. Regina uenit pallente rubore,
<drac. rom. 8.500> Nam flammis perfusa genas pallentibus ibat: 
<drac. rom. 8.501> Fusus uterque decor manifestum uulgat amorem.
<drac. rom. 8.502> Pastorem pudibunda petit cohibente pauore
<drac. rom. 8.503> Hortaturque uirum feruens, qua stirpe creatus
<drac. rom. 8.504> Indicet, et fuerit qua iam uexante procella
<drac. rom. 8.505> Ad Cyprum pulsus. Medio sermone Lacaena
<drac. rom. 8.506> Iam tacet et quaerit iuuenem quibus appetat ardens
<drac. rom. 8.507> Dictorum uerbis. Sed pastor, perfidus hospes, 
<drac. rom. 8.508> Vt sensit fragiles mulieris pectore sensus,
<drac. rom. 8.509> Incipit Iliacus non quo sit sanguine cretus
<drac. rom. 8.510> Nec quibus excussus uentis ad litora Cypri
<drac. rom. 8.511> Venerit effari; trepidus iam uoce remissa
<drac. rom. 8.512> Reginam laudabat amans, culpare maritum
<drac. rom. 8.513> Coeperat absentem, quod iam pulcherrima coniux
<drac. rom. 8.514> A tepido deserta uiro neglecta uacaret,
<drac. rom. 8.515> Sacra Dionaeae matris uel templa petisset, 
<drac. rom. 8.516> Adiungens: "Si talis erit, quam forte merebor
<drac. rom. 8.517> Vxorem, sic blanda genis, sic ore modesto,
<drac. rom. 8.518> Sic oculis ornata suis, sic pulchra decore,
<drac. rom. 8.519> Candida sic roseo perfundens membra rubore,
<drac. rom. 8.520> Sic flauis ornata comis, sic longior artus
<drac. rom. 8.521> Et procera regens in poplite membra uenusto;
<drac. rom. 8.522> Tali semper ego dignatus coniuge felix
<drac. rom. 8.523> Non desim: famuler supplex et iussus adorem,
<drac. rom. 8.524> Conubio seruus ueniam sub lege mariti
<drac. rom. 8.525> Nocte dieque pauens quidnam uelit illa iubere
<drac. rom. 8.526> Quae specie fulgente micat. Menelaus oberrat
<drac. rom. 8.527> Numine contempto non dicam, coniuge pulchra,
<drac. rom. 8.528> Quamuis numen adest ueniens de stirpe Tonantis,
<drac. rom. 8.529> Vnde genus duco". Mox haec est uerba locutus,
<drac. rom. 8.530> Tyndaridis faciles quatiunt suspiria sensus
<drac. rom. 8.531> Et sic orsa refert: "Quae sit tua, pulcher, origo,
<drac. rom. 8.532> Te reticente magis dudum cognouimus omnes.
<drac. rom. 8.533> Est commune genus: pariter tua regna petamus,
<drac. rom. 8.534> Sis mihi tu coniux et sim tibi dignior uxor.
<drac. rom. 8.535> Hoc nam fata iubent uel nos hoc Iuppiter urget: 
<drac. rom. 8.536> Viuere me gemini iussit sub sorte mariti.
<drac. rom. 8.537> Conferet Atridi quisquis me duxit amator,
<drac. rom. 8.538> Vt uiuum linquam non iam moriente marito,
<drac. rom. 8.539> Post thalamos primi cui debent fata secundum". 
<drac. rom. 8.540> Dixit et egressi puppes et litora poscunt.
<drac. rom. 8.541> Dum portus classemque petunt, respexit ad urbem
<drac. rom. 8.542> Pastor et ingentem uidit consurgere nubem
<drac. rom. 8.543> Pulueris extorti, mouit quam turba sequentum.
<drac. rom. 8.544> Tunc Paris alloquitur comitantem praedo rapinam:
<drac. rom. 8.545> "Occidimus, regina, pares, nos Graia iuuentus
<drac. rom. 8.546> Insequitur; gladio uestigia nostra sequaci
<drac. rom. 8.547> Captatum peruenit iter quicunque satelles
<drac. rom. 8.548> Coniugis Atridis, subnixus et hospite turma, 
<drac. rom. 8.549> Mox armatorum rapiens ad bella cohortes:
<drac. rom. 8.550> Et mecum fortasse cades, si tela sequentur".
<drac. rom. 8.551> Tunc Spartana refert: "Iuuenis, quid nostra retardas
<drac. rom. 8.552> Pectora colloquiis? Phrygibus tamen arma capessant,
<drac. rom. 8.553> Rex dilecte, iube, gressus celerare ministros
<drac. rom. 8.554> Imperio compelle tuo: properamus ad aequor,
<drac. rom. 8.555> Et uacat e iussis concurrens turba ministris".
<drac. rom. 8.556> Sic effata uolens rapitur per colla tyranni
<drac. rom. 8.557> Iam Priami cum clade nurus; sic terga iuuenci
<drac. rom. 8.558> Europam rapuere dei, cum Iuppiter ipse
<drac. rom. 8.559> Taurus Olympiaca produxit cornua fronte;
<drac. rom. 8.560> Fulmineus uector sobolem famulantibus undis
<drac. rom. 8.561> Gaudet Agenoriam caelestia colla grauantem,
<drac. rom. 8.562> Cum Cadmi cognatus aquas freta magna secaret.
<drac. rom. 8.563> Ergo ubi peruenit raptor turbatus ad aequor
<drac. rom. 8.564> Et licet exhaustus cursu uel pondere lassus,
<drac. rom. 8.565> Qui gratum portabat onus, tamen ipse Lacaenam
<drac. rom. 8.566> Litore non posuit, media sed puppe locauit;
<drac. rom. 8.567> Nautae uela leuant et remis castra mouentur. 
<drac. rom. 8.568> Adueniunt collecta manus iam classe remota
<drac. rom. 8.569> Et quatiunt omnes palmis in litore frontes,
<drac. rom. 8.570> Nunc galeas, nunc tela simul clipeosque tonantes
<drac. rom. 8.571> Proiciunt; tunc ipse uolans per rura maritus
<drac. rom. 8.572> Sudanti peruectus equo, quem nuntius horrens
<drac. rom. 8.573> Fregerat ad Cyprum uenientem sacra dicare,
<drac. rom. 8.574> Vt conspexit amens sulcari puppibus undas
<drac. rom. 8.575> Et thalamos gestare suos, collisus harenis
<drac. rom. 8.576> Ingemit et flauos extorquet uertice crines.
<drac. rom. 8.577> Hyrcanae sic saepe solent per deuia tigres
<drac. rom. 8.578> Affectu stimulante rapi, cum pignora mater
<drac. rom. 8.579> Perdit et elusa feritas pietate nocentis
<drac. rom. 8.580> Raptoris sectatur iter, uestigia sollers
<drac. rom. 8.581> Insequitur praedonis equi, sessoris anheli;
<drac. rom. 8.582> Ast ubi torua parens transacto flumine natos 
<drac. rom. 8.583> Secerni conspexit aquis, redit orba dolore
<drac. rom. 8.584> Et gemit infrendens amissum nobile pignus:
<drac. rom. 8.585> Atrides sic maestus erat de coniuge rapta.
<drac. rom. 8.586> Interea Aeneas rediens legatio Troiam
<drac. rom. 8.587> Venerat et Priamo Telamonis dicta reportat.
<drac. rom. 8.588> Sed Paridem genitor postquam non uidit amatum,
<drac. rom. 8.589> Plangit et albentes immundat puluere canos.
<drac. rom. 8.590> Antenor Priamo pelagi narrare labores
<drac. rom. 8.591> Iam fletu manante genis et mille pericla
<drac. rom. 8.592> Coeperat; ignarus quid de pastore procella
<drac. rom. 8.593> Fecerit aut iuuenis classem si merserit unda
<drac. rom. 8.594> Nescius ore refert; hoc tantum nosse fatetur,
<drac. rom. 8.595> Quod pelagi rabies subuerso gurgite ponti
<drac. rom. 8.596> Sparserit Iliacas in tempestate carinas.
<drac. rom. 8.597> His dictis gemit aula ducis sub luctibus atris:
<drac. rom. 8.598> Moenia iustitio foedant et plangitur urbe,
<drac. rom. 8.599> Sexus uterque gemit, non pro uirtutis honore
<drac. rom. 8.600> Aut quod talis erat qui posset bella subire
<drac. rom. 8.601> Aut ingesta pati uel summis uiribus hostem
<drac. rom. 8.602> Frangere et ensiferas acie iugulare cohortes
<drac. rom. 8.603> (Quamuis Alexander si uiribus Herculis esset
<drac. rom. 8.604> Aemulus aut certe Meleagrum aut Thesea fortes
<drac. rom. 8.605> Aequaret uirtute potens, tamen Hectore magno
<drac. rom. 8.606> Sospite nemo Parin lugeret corde dolenti),
<drac. rom. 8.607> Sed regis quia natus erat, fit planctus in urbe.
<drac. rom. 8.608> Nam quicunque memor Heleni mox dicta tenebat,
<drac. rom. 8.609> Laetatur gaudens et tantum uoce dolebat.
<drac. rom. 8.610> Tunc pater absenti tumulum formabat inanem,
<drac. rom. 8.611> Vt iacuisse putes praesenti morte cadauer.
<drac. rom. 8.612> Dum parat inferias genitor mactare sepulchro,
<drac. rom. 8.613> Non ubi corpus erat, uel nil satiare cruore,
<drac. rom. 8.614> Per freta conspiciunt notam de litore classem. 
<drac. rom. 8.615> Prima ratis iuuenis regali praedita signo
<drac. rom. 8.616> Apparet, quam serta ligant; ornata rosetis
<drac. rom. 8.617> Candida pepla uolant et carbasa sericus ornat,
<drac. rom. 8.618> Et Veneris celsa spectatur ab arbore myrtus,
<drac. rom. 8.619> Quam sponsus defixit ouans. Occurrit ad undas
<drac. rom. 8.620> Hecuba cum Priamo populi comitante caterua,
<drac. rom. 8.621> Suscipiunt sponsam, dat cunctis oscula pastor
<drac. rom. 8.622> Ad patrem Priamum gradiens matremque salutans;
<drac. rom. 8.623> Dulcia colla tenent et uultibus oscula figunt.
<drac. rom. 8.624> Non inuitus adest, nec gaudet fortior Hector,
<drac. rom. 8.625> Quem Troilus sequitur non inuitus tamen aeger,
<drac. rom. 8.626> Non membris sed mente grauis; praesagia sensus
<drac. rom. 8.627> Concutiunt animosque uiri: Mors ore cruento
<drac. rom. 8.628> Inter Troianos discurrit saeua caterua,
<drac. rom. 8.629> Heu quantos raptura uiros, quae fata datura
<drac. rom. 8.630> Aut quantas per bella nurus uiduare parata!
<drac. rom. 8.631> Troile, sectatur uestigia uestra Polites.
<drac. rom. 8.632> Sic solet umbra sequax hominem larualis imago
<drac. rom. 8.633> Muta sequi nec membra mouet, nisi mouerit ille
<drac. rom. 8.634> Quem sequitur; si cesset homo, cessabit imago
<drac. rom. 8.635> Vel quodcunque mouens si sederit, illa sedebit
<drac. rom. 8.636> Motibus et falsis ueras imitata figuras,
<drac. rom. 8.637> Nil faciens quasi cuncta facit: sic quoque Polites.
<drac. rom. 8.638> Duxerat uxorem pastor cum sorte sinistra; 
<drac. rom. 8.639> Iam muros, iam tecta petunt, iam regis ad aulam
<drac. rom. 8.640> Intratur sponsamque tegunt sua flammea pulchram,
<drac. rom. 8.641> Iam thalamis ornata sedet; saltatur in urbe,
<drac. rom. 8.642> Tympana iam quatiunt, iam rustica fistula carmen
<drac. rom. 8.643> Pastorale canit. Lituus nil dulce remugit,
<drac. rom. 8.644> Fescennina silent et bucina bella minatur;
<drac. rom. 8.645> Nec molles tuba rauca sonos dedit, aere canoro
<drac. rom. 8.646> Increpat arma duces clipeos et mille carinas;
<drac. rom. 8.647> Classica Tydidis committere bella putares.
<drac. rom. 8.648> Ite pares sponsi, iam somnia taetra probastis
<drac. rom. 8.649> Matris et ornati misero flammastis amore
<drac. rom. 8.650> Ostensam sub nocte facem, qua Troia cremetur,
<drac. rom. 8.651> Qua Phryges incurrant obitum sine crimine mortis.
<drac. rom. 8.652> Sanguine Troiano dabitur dos, clade Pelasgum
<drac. rom. 8.653> Ditetur Ledaea fugax per castra propago,
<drac. rom. 8.654> Orbentur superi, caelum gemat et mare plangat:
<drac. rom. 8.655> Crimen adulterii talis uindicta sequatur. 
<drac. rom. 9.1> Si decus est uirtus et praemia cuncta meretur,
<drac. rom. 9.2> Si meritum post prima manet, si fama superstes
<drac. rom. 9.3> Eminet et gaudet titulis ornare sepulchra,
<drac. rom. 9.4> Annue quod petimus. Fortis pro forte rogaris:
<drac. rom. 9.5> Egregias mentes uirtus delectat in hoste, 
<drac. rom. 9.6> Inuidia mens summa caret, laudare decora 
<drac. rom. 9.7> Nouit et ingentes attollere gestiet actus.
<drac. rom. 9.8> Dat uirtus exempla bonis prauisque pudorem,
<drac. rom. 9.9> Debilitas quos lassa premit. Tu, fortis Achilles,
<drac. rom. 9.10> Quid prohibes tumulos, quamuis iactura sepulchri
<drac. rom. 9.11> Temnitur et nihil est quoduis in morte periclum?
<drac. rom. 9.12> Si sensus post fata perit, cur busta negantur?
<drac. rom. 9.13> Si mens ulla manet , iam rectius ergo putatur
<drac. rom. 9.14> Non requies, sed poena rogus: tormenta sepulchrum
<drac. rom. 9.15> Ingerit et manes tolerant per membra dolorem. 
<drac. rom. 9.16> Sed sensum cum luce simul post fata perire,
<drac. rom. 9.17> Segnibus et pueris mentitur fama relatrix.
<drac. rom. 9.18> Sunt animae post membra piae, quas ignea uirtus
<drac. rom. 9.19> Tollit ad astra micans et solis in orbe recondit
<drac. rom. 9.20> Lunares non passa globos; ac desuper orbem
<drac. rom. 9.21> Expectant stellasque uagas et signa leonis
<drac. rom. 9.22> Augusto quid mense parent, quid cetera temptent
<drac. rom. 9.23> Ornamenta poli. Rident sua membra uidentes
<drac. rom. 9.24> Funeris abiecti fragiles et corporis usus,
<drac. rom. 9.25> Vt doleant animae iam libertate recepta
<drac. rom. 9.26> Corporibus uixisse suis et claustra tulisse
<drac. rom. 9.27> Carceris angusti. Tumulos aut ossibus urnas
<drac. rom. 9.28> Dedignant animae, non curant uile sepulchrum
<drac. rom. 9.29> Nec plangunt non esse simul, quas urna polorum 
<drac. rom. 9.30> Claudit et aetherium Phoebus suspendit ad axem. 
<drac. rom. 9.31> Aduenturus eris, pietas si sancta manebit
<drac. rom. 9.32> Corpore belligero, si non crudelis in hoste
<drac. rom. 9.33> Post uitam morientis eris, si immitis Achilles 
<drac. rom. 9.34> Nec post bella manes nec spectant funera poenas
<drac. rom. 9.35> Arbitrio subiecta tuo, si parcitur umbris,
<drac. rom. 9.36> Quaesitor quas torquet auus, si uera feruntur.
<drac. rom. 9.37> Non Hector, sed Troia rogat miserique parentes,
<drac. rom. 9.38> Andromache uiduata gemit uel ad ubera paruum
<drac. rom. 9.39> Astyanacta tenet, sic caelum questibus implet; 
<drac. rom. 9.40> Virgo Polyxene lacrimis ornata decoris
<drac. rom. 9.41> Et planctu laniata genas, contusa lacertos
<drac. rom. 9.42> Ac longis dispersa comis onerata pudore
<drac. rom. 9.43> Ingemit et tantum nutu sine uoce precatur,
<drac. rom. 9.44> Funeris Hectorei poscens exangue cadauer.
<drac. rom. 9.45> Quem retines iratus adhuc; cognosce puellam.
<drac. rom. 9.46> Plangentis germanus erat, cui uita daretur,
<drac. rom. 9.47> Ante aciem si uisa foret, Troiaeque periclis
<drac. rom. 9.48> Femina bella dedit, sed femina bella negaret.
<drac. rom. 9.49> Da ueniam, iuuenis. Magnum est punisse triumphos
<drac. rom. 9.50> Hectoris, hoc sat erit quod de uictore triumphas;
<drac. rom. 9.51> Iam luctus conuerte tuos ad gaudia, uictor,
<drac. rom. 9.52> Gaudia qui Phrygibus sollers in funera uertis.
<drac. rom. 9.53> Infelix plus Troia gemit quam perdit Achilles
<drac. rom. 9.54> Fortior occisi consurgens ultor amici.
<drac. rom. 9.55> Infremis Aeacides? Qui uindicet Hectora, non est.
<drac. rom. 9.56> Anne Parin Fortuna iubet? Qui crine madenti
<drac. rom. 9.57> Inter lanigeras gaudet latuisse puellas
<drac. rom. 9.58> Nec mater ueneranda iubet, quod laudis habetur; 
<drac. rom. 9.59> Hoc agit et pugnam thalamis exercet adulter,
<drac. rom. 9.60> Pectore femineo Veneris nam bella lacessit,
<drac. rom. 9.61> Vt Martis declinet opus uel fulmina campi
<drac. rom. 9.62> Effugiat, magnoque iacet dotata Lacaena
<drac. rom. 9.63> Sanguine Troiugenum, Graium dotata cruore.
<drac. rom. 9.64> Dardanidis quis murus erit post Hectora campo,
<drac. rom. 9.65> Aduersus Danaos quis Pergama fessa tuetur,
<drac. rom. 9.66> Puppibus Argolicis Phrygios quis diriget ignes,
<drac. rom. 9.67> Quis Telamone satum constans umbone tonantem
<drac. rom. 9.68> Sustinet aut Teucri tolerat per bella sagittas?
<drac. rom. 9.69> Quis hostis Diomedis erit, quae turma furentem
<drac. rom. 9.70> Excipit? In clipeum surgens cum torserit hastam
<drac. rom. 9.71> Turbine belligero, quis non sine uulnere fractus
<drac. rom. 9.72> Concidit et moriens tremibundos porrigit artus?
<drac. rom. 9.73> Tydiden Aeneas rediens in bella lacesset,
<drac. rom. 9.74> A quo uictus abit, qui impressit uulnera Marti?
<drac. rom. 9.75> Nam niueam lusisse fuit plagare Cytheren.
<drac. rom. 9.76> Pergama Pelidi, fateor, post Hectora tractum
<drac. rom. 9.77> Non bellum, sed praeda patent spectante triumpho.
<drac. rom. 9.78> Hectoreum si forte canes laniare cadauer
<drac. rom. 9.79> Ipse paras crimenque putas, hoc Medus honestum
<drac. rom. 9.80> Credit et ad Persas honor est, si membra uolucres
<drac. rom. 9.81> Eripiant. Et nulla detur licet ossibus urna,
<drac. rom. 9.82> Multis membra tamen condentur rapta sepulchris:
<drac. rom. 9.83> Corpus flamma cremans absumit, membra uorantes
<drac. rom. 9.84> Hoc canis hoc uolucres faciunt; uix ossa relinquunt,
<drac. rom. 9.85> Et rogus ossa rapit. Forsan seruabitur Hector,
<drac. rom. 9.86> Vt madefacta cadant siccantibus ossa medullis
<drac. rom. 9.87> Et longa sub tabe fluant? Hoc cuncta sepulchra 
<drac. rom. 9.88> Exercent; tamen intererit quod clausa tenebris
<drac. rom. 9.89> Putrescant tumulis, at hic sub luce madescant
<drac. rom. 9.90> Aspectusque tuos funestent ossa diurnis
<drac. rom. 9.91> Visibus. Andromache tumulum sibi formet inanem
<drac. rom. 9.92> Et causam lacrimis faciet quam denegat hostis:
<drac. rom. 9.93> Te tamen, Iliacae populator gentis, Achillem
<drac. rom. 9.94> Sacrilegi iam poena manet, qui uiua peremptis
<drac. rom. 9.95> Funestas elementa uiris. Corrumpitur aer
<drac. rom. 9.96> Mortibus, unde caret laesus uitalibus auris;
<drac. rom. 9.97> Non purus sub sole dies, non sidera noctis
<drac. rom. 9.98> Impolluta micant, fuscantur cornua lunae,
<drac. rom. 9.99> Sordibus et totum caeli nox inficit orbem.
<drac. rom. 9.100> Non Phoebus Danais morbos, non Troia Pelasgis
<drac. rom. 9.101> Inferet aut natam repetens per castra sacerdos
<drac. rom. 9.102> Chryses Apollineus: hinc sunt, hinc funera maesta
<drac. rom. 9.103> Fortibus et bellum geritur cum Morte cruenta.
<drac. rom. 9.104> Hector in hoste fuit saeuus, cum uita maneret:
<drac. rom. 9.105> Plus post fata nocet. Certe medicabilis ille
<drac. rom. 9.106> Te Chiron docuit pestes sanare iacentum,
<drac. rom. 9.107> Cum chordas quateret plectro, cum bella manerent,
<drac. rom. 9.108> Et citharam post lora daret, cum mentis onustae
<drac. rom. 9.109> Post Centaurorum raptas de flumine praedas
<drac. rom. 9.110> Ingentes animos puerili in corde leuaret;
<drac. rom. 9.111> Non docuit, quia maestus odor, quia putre cadauer
<drac. rom. 9.112> Aera tellurem uentos animasque grauabit?
<drac. rom. 9.113> Inde homines uolucres pecudes et cuncta necantur,
<drac. rom. 9.114> Corpora uiuorum pariter mundique salutem 
<drac. rom. 9.115> Mors neglecta nocet: non sunt commercia iuncta
<drac. rom. 9.116> Mortibus et superis, diuisit limite mundos
<drac. rom. 9.117> Imposito natura parens; non congruit aether
<drac. rom. 9.118> Funeribus nec funus amat sub sole iacere,
<drac. rom. 9.119> Inferni secreta dei sub nocte petuntur.
<drac. rom. 9.120> Non tibi per somnos aderit censoris imago,
<drac. rom. 9.121> Aeacus in medias ueniens ad castra tenebras
<drac. rom. 9.122> Voce manuque furens et te culpabit amare
<drac. rom. 9.123> Asper et increpitans? Et iusta uoce notabit:
<drac. rom. 9.124> "Tene, deum suboles, caeli pelagique nepotem, 
<drac. rom. 9.125> Atque Erebi gens clara mei, te, fortis Achilles,
<drac. rom. 9.126> Ista decent? Tumuli caesis et busta negentur?
<drac. rom. 9.127> Nec dabis occisos iuuenes Acheronta natare,
<drac. rom. 9.128> Prostratis dum busta negas mortesque sepulchris
<drac. rom. 9.129> Abdicas? Me uita pia promouit ad urnam,
<drac. rom. 9.130> Humani generis laudes et crimina quaeram;
<drac. rom. 9.131> Nec tamen hinc securus eris, quia noster ad urnam
<drac. rom. 9.132> Aduenies quandoque nepos: ignoscere manes
<drac. rom. 9.133> Ignorant mecumque Minos uel Gnossius illic
<drac. rom. 9.134> Iudicium Rhadamanthus habet commune barathri.
<drac. rom. 9.135> Nominis inuidiam uestri per flumina manes
<drac. rom. 9.136> Exagitant, sua iura neges quod morte peremptis,
<drac. rom. 9.137> Patroclumque tenent, quem nec conscendere cymbam
<drac. rom. 9.138> Permittunt, nisi primus aquas transcenderit Hector.
<drac. rom. 9.139> Et nullum pars nostra sinit transire per undas
<drac. rom. 9.140> Ac sortem retinere suam, nisi rite sepultum".
<drac. rom. 9.141> Desine, bellipotens, animos retinere feroces,
<drac. rom. 9.142> Dux, iram depone, precor: non sentiet Hector,
<drac. rom. 9.143> Quicquid in hoste furis, lacerum tenuisse cadauer;
<drac. rom. 9.144> Supplicium non Hector habet, sed poena Pelasgum
<drac. rom. 9.145> Seruatur per castra tuis, dum funera punis.
<drac. rom. 9.146> Aeacus inuidiam, carus tormenta Patroclus
<drac. rom. 9.147> Sustinet et uestri poenas luit ille doloris.
<drac. rom. 9.148> Vel medium Priamo, generose, refunde cadauer,
<drac. rom. 9.149> Nam partem tractura tenet. Si reddere corpus
<drac. rom. 9.150> Et laceros artus tempta pietate negabis,
<drac. rom. 9.151> Exiet Andromache socero comitante per agros
<drac. rom. 9.152> Astyanacta trahens, qua tristior orbita monstrat,
<drac. rom. 9.153> Et leget infelix dispersi membra mariti,
<drac. rom. 9.154> Vepribus e mediis rupem complexa cruentam 
<drac. rom. 9.155> Oscula fixa dabit dicens de rupe maritum;
<drac. rom. 9.156> In qua sanguis erit, rupem uocat Hectora coniux 
<drac. rom. 9.157> Et puerum miseranda docet, ne calcet harenas,
<drac. rom. 9.158> Infecit quas forte cruor. Tardumque per horas
<drac. rom. 9.159> Expectat socerum, sed non uacat: exprimit herbas,
<drac. rom. 9.160> Quas rubuisse uidet; hoc nati uultibus addit,
<drac. rom. 9.161> Vt patrem ferat ore puer; suadente dolore
<drac. rom. 9.162> Ipsa sibi demens extorquet, ut Hectora credat
<drac. rom. 9.163> Astyanacta suum. Priamo tamen Hectoris ossa,
<drac. rom. 9.164> Si qua iacent dispersa rotis, ostendet et ambo
<drac. rom. 9.165> Carnibus Hectoreis defigent oscula flentes.
<drac. rom. 9.166> Ore cruentato puerum simul ambo monebunt
<drac. rom. 9.167> Oscula det membris; "laceros ubicunque iacere", 
<drac. rom. 9.168> Dicet auus puero, "pater est quos uideris artus".
<drac. rom. 9.169> Moribus his si nulla uenit pietatis imago, 
<drac. rom. 9.170> Aspice quid faciant coniux pater Hecuba natus
<drac. rom. 9.171> Et pudibunda soror: Priamus iacet oscula plantis
<drac. rom. 9.172> Rex senior dans ipse tuis nec turpe putabat,
<drac. rom. 9.173> Quod miserum fortuna iubet; hinc uirgo pudica
<drac. rom. 9.174> Astyanacta tenens paruum super Hectora ponit
<drac. rom. 9.175> Et puerum deflere docet, sed paruulus optat
<drac. rom. 9.176> Ire nec extincti cognoscit funera patris.
<drac. rom. 9.177> Heu lacerum nam corpus erat, quod mater et uxor
<drac. rom. 9.178> Complexae per colla tenent et uulnera ferri
<drac. rom. 9.179> Per laceros artus generoso in corpore quaerunt.
<drac. rom. 9.180> Sed quid dorsa uiri palpant? Iniuria constat
<drac. rom. 9.181> Magnanimi iuuenis; plagam, qua concidit Hector,
<drac. rom. 9.182> Et uulnus si nosse placet, uersate supinum
<drac. rom. 9.183> Corpus et occisi tractentur pectora regis:
<drac. rom. 9.184> Inuenient ungues, quanto descendit hiatu 
<drac. rom. 9.185> Hasta potens quantumque dedit Vulcanius ensis.
<drac. rom. 9.186> Nam quod terga ferunt, hoc currus fecit Achillis,
<drac. rom. 9.187> Dum trahit extincti iuuenis per saxa cadauer 
<drac. rom. 9.188> Et domino iam damna parant de funere tracto. 
<drac. rom. 9.189> Hectora mirantes plus te laudamus, Achilles,
<drac. rom. 9.190> A quo uictus obit: finem da, magne, dolori
<drac. rom. 9.191> Et post uindictam ueniam concede perempto,
<drac. rom. 9.192> Qui poenas in luce dedit. Iam respice mitis:
<drac. rom. 9.193> Astyanacta uides, Pyrrhi succedat imago
<drac. rom. 9.194> Ante oculos dilecta tibi, Priamique senectus
<drac. rom. 9.195> Mentibus asciscat uenerandi uota parentis.
<drac. rom. 9.196> Nam genitor Peleus laetum post bella uidere
<drac. rom. 9.197> Te cupit; et senior Lycomedes, coniugis auctor,
<drac. rom. 9.198> Exoptat reduci gaudens offerre nepotem.
<drac. rom. 9.199> Planctibus Andromaches ceu praesens blanda putetur
<drac. rom. 9.200> Deidamia simul, quae sollers nocte dieque
<drac. rom. 9.201> Mente oculis attenta uolat; nam fluctibus atris
<drac. rom. 9.202> Carbasa prima uidens amens occurrit in undis
<drac. rom. 9.203> Perquirens, si Troia ruit, si concidit Hector,
<drac. rom. 9.204> Sollicita quem mente timet; te plectra tenentem 
<drac. rom. 9.205> Atque iterum blandas iuuenili pollice chordas
<drac. rom. 9.206> Tangentem laudare cupit et bracchia collo
<drac. rom. 9.207> Nectere mellifluis adiungens oscula labris.
<drac. rom. 9.208> Hecuba maesta gemens et canos puluere foedans -
<drac. rom. 9.209> Omine non tali matrem praesentet ab undis
<drac. rom. 9.210> Corde tuo pietas: licet haec mortalia fata
<drac. rom. 9.211> In se nulla timet, tamen haec te, fortis Achilles,
<drac. rom. 9.212> Mortalem genuisse dolet. Haec, summe, retracta
<drac. rom. 9.213> Et ueniam largire pius. Si parua putantur,
<drac. rom. 9.214> Fac pretium, uictor, generosum uende cadauer.
<drac. rom. 9.215> Vendatur ceu uiuus adhuc nec munere paruo,
<drac. rom. 9.216> Sed ueniat tantum quantum pensabitur Hector.
<drac. rom. 9.217> Hoc placet ut fortis habeatur iudice bello
<drac. rom. 9.218> Mors pretiosa uiri: cunctos hortaris in hostem,
<drac. rom. 9.219> Si non uilis erit ueniens occasus in armis,
<drac. rom. 9.220> Qui se despiciens ciues dilexit et urbem.
<drac. rom. 9.221> Dardanides dependat opes, det magna talenta:
<drac. rom. 9.222> Astyanax egeat, Priamus mendicet et omnes,
<drac. rom. 9.223> Infelix quos Troia capit. Haec poena manebit
<drac. rom. 9.224> Laomedontiadas, si carior ille sodalis
<drac. rom. 9.225> Sollers Hectoreo condetur dignius auro,
<drac. rom. 9.226> Dum tamen infernis requies detur et bona uiuis
<drac. rom. 9.227> Praestetur de morte salus ac pace fruantur
<drac. rom. 9.228> Aeris innocui caelum mare Tartara tellus,
<drac. rom. 9.229> Vnde genus ducis; morti licet illa sepulchrum
<drac. rom. 9.230> Comparet, omen erit, si reddat Troia tributum,
<drac. rom. 9.231> Troia uel Danais uectigal funera praestent. 
<drac. rom. 10.1> Fert animus uulgare nefas et uirginis atrae 
<drac. rom. 10.2> Captiuos monstrare deos, elementa clientes,
<drac. rom. 10.3> Naturam seruire reae, seruire puellae,
<drac. rom. 10.4> Astra poli et Phoebi cursus et sidera caeli
<drac. rom. 10.5> Arbitrio mulieris agi, pendere Tonantem,
<drac. rom. 10.6> Quod iubeat Medea nefas, ubi mittere flammas
<drac. rom. 10.7> Imperet aethereas. Penetrat uox illa per auras,
<drac. rom. 10.8> Cum uitas mortesque facit, cum fata retorquet
<drac. rom. 10.9> Ad cursus quoscunque uelit. Licet hospite caeso
<drac. rom. 10.10> Seruiat et Scythicae currat per templa Dianae,
<drac. rom. 10.11> Possidet astrigerum funesto pectore caelum
<drac. rom. 10.12> Et superos impune premit prece nixa uirago
<drac. rom. 10.13> Inuitos parere sibi. Quae carmina linguis 
<drac. rom. 10.14> Murmuret aut urens species quae nomina dicat,
<drac. rom. 10.15> Haec uatem nescire decet; quae nosse profanum est,
<drac. rom. 10.16> Quod fuerit uulgasse nefas. Nos illa canemus,
<drac. rom. 10.17> Quae solet in lepido Polyhymnia docta theatro
<drac. rom. 10.18> Muta loqui, cum nauta uenit, cum captus amatur
<drac. rom. 10.19> Inter uincla iacens mox regnaturus Iason;
<drac. rom. 10.20> Vel quod grande boans longis sublata cothurnis 
<drac. rom. 10.21> Pallida Melpomene, tragicis cum surgit iambis,
<drac. rom. 10.22> Quando cruentatam fecit de matre nouercam
<drac. rom. 10.23> Mixtus amore furor dotata paelice flammis,
<drac. rom. 10.24> Squamea uiperei subdentes colla dracones
<drac. rom. 10.25> Cum rapuere rotis post funera tanta nocentem.
<drac. rom. 10.26> Te modo, Calliope, poscunt optantque sorores:
<drac. rom. 10.27> Dulcior ut uenias (nec te decet ire rogatam)
<drac. rom. 10.28> Ad sua castra petunt. Lauro succincta poetae
<drac. rom. 10.29> Pegaseo de fonte ueni, quo rore medullas
<drac. rom. 10.30> Et sensus infunde meos. Cur hospes amatur,
<drac. rom. 10.31> Qui mactandus erat, uel cur mactatur amatus?
<drac. rom. 10.32> Diues apud Colchos Phrixei uelleris aurum,
<drac. rom. 10.33> Pellis erat, seruata diu custode dracone.
<drac. rom. 10.34> Hanc propter pelagi temerator primus Iason
<drac. rom. 10.35> Venerat, ut rutilas subduceret arbore lanas.
<drac. rom. 10.36> Vt Scytha conspexit Graiam de litore puppim
<drac. rom. 10.37> Ire per undosum proscissis fluctibus aequor, 
<drac. rom. 10.38> Expauit, nam monstra putat: quis crederet unquam 
<drac. rom. 10.39> Per freta, per rabidas hominem transire procellas?
<drac. rom. 10.40> Barbarus ignaro regi iam nuntius ibat,
<drac. rom. 10.41> Quae noua perferret pelagus; sed callidus heros
<drac. rom. 10.42> Solus Iason adhuc uento currente carina
<drac. rom. 10.43> Prosilit in fluctus et litora uisa natatu
<drac. rom. 10.44> Nudatus ceu nauta petit. Sed Colchus alumnus,
<drac. rom. 10.45> Nuntius ille redit secum comitante iuuenta,
<drac. rom. 10.46> Vt nossent quid puppis erat, quid uela, quid arbor.
<drac. rom. 10.47> Membra uiri mox nuda uident fugientis ad undas;
<drac. rom. 10.48> Quem sequitur directa manus capiuntque pauentem
<drac. rom. 10.49> Et manibus post terga ligant. Tunc Iuno Cytherem,
<drac. rom. 10.50> Vt uidit iuuenem Scythicas artasse catenas
<drac. rom. 10.51> Et pauidos fugisse simul cum puppe sodales,
<drac. rom. 10.52> Alloquitur: "Lasciua Venus, iucunda modesta
<drac. rom. 10.53> Blanda potens mitis, fecunda uenustas amoris,
<drac. rom. 10.54> Pulchra uoluptatum genetrix et numen amantum,
<drac. rom. 10.55> Te diuum regina precor, matrona Tonantis:
<drac. rom. 10.56> Est nimis acceptus iuuenis mihi pulcher Iason, 
<drac. rom. 10.57> Qui gelidum quondam mecum tranauerat Istrum 
<drac. rom. 10.58> Et nunc infelix trahitur captiuus ad aulam
<drac. rom. 10.59> Aeetis immitis forsan mactandus ad aras. 
<drac. rom. 10.60> Eripe captiuum, retinent quem mille catenae,
<drac. rom. 10.61> Mitte pharetratum puerum, mea Cypris, Amorem,
<drac. rom. 10.62> Igne tuo flammata cadat furibunda uirago,
<drac. rom. 10.63> Discat amare furor, tandem sit blanda sacerdos,
<drac. rom. 10.64> Templa pharetratae contemnat uirgo Dianae,
<drac. rom. 10.65> Despiciat delubra deae. Licet immemor extet
<drac. rom. 10.66> Religionis amor timeant nec fulmen amantes,
<drac. rom. 10.67> Te solam putet esse deam, te numen adoret,
<drac. rom. 10.68> Te metuat metuenda deis, te iudicet unam,
<drac. rom. 10.69> Quam mare quam tellus quam numina cuncta fatentur
<drac. rom. 10.70> Imperio subiecta tuo per templa per aras,
<drac. rom. 10.71> Esse uoluptatum dominam. Quod corda parentis
<drac. rom. 10.72> Flectis et exutum telo candente Tonantem
<drac. rom. 10.73> Despiciat me saepe iubes nec castus Olympum
<drac. rom. 10.74> Destituat, sit ut imber olor, bacchetur adulter
<drac. rom. 10.75> Vel quodcunque meum placuit mutare maritum -
<drac. rom. 10.76> Non queror. Aesonidem tantum peto filia regis
<drac. rom. 10.77> Nunc amet et laudet; mox hunc suspiret anhelet,
<drac. rom. 10.78> Quem mactare parat; soluat ceruice catenas
<drac. rom. 10.79> Torpescens armata manus, cui bracchia collum 
<drac. rom. 10.80> Circumdent mucroque cadat ieiunus ad aras".
<drac. rom. 10.81> Finierat matrona Iouis. Sic orsa Dione:
<drac. rom. 10.82> "Me Venerem me, Iuno, decet me, blanda nouerca,
<drac. rom. 10.83> Imperio parere tuo. Quid plura loquemur?
<drac. rom. 10.84> Oderunt mea castra moras". Sic fata Cythere
<drac. rom. 10.85> Quaerit amoriferum per tota rosaria natum:
<drac. rom. 10.86> Ille deas ponti telo flammabat in undis
<drac. rom. 10.87> Maternis summissus aquis. Hymenaeus ad illum
<drac. rom. 10.88> Mittitur. Huic fluctus produnt fumantibus undis.
<drac. rom. 10.89> Vt pelagus caluisse uidet, "Hic aliger", inquit,
<drac. rom. 10.90> "Hic latet Idalius. Sed non latet, aequora feruent:
<drac. rom. 10.91> Agnosco stridere fretum, ceu Phoebus anhelos 
<drac. rom. 10.92> Oceano demergit equos, cum nocte propinqua
<drac. rom. 10.93> Luna uenit stellante polo pendentibus astris.
<drac. rom. 10.94> Huc ades, o lasciue puer, te mater ubique
<drac. rom. 10.95> Quaerit et e cunctis uestrum me misit alumnum,
<drac. rom. 10.96> Vt uenias parcente mora". Sic fatus. At ille
<drac. rom. 10.97> Fluctibus e mediis surgens rutilante capillo
<drac. rom. 10.98> Excussit per inane caput, quatit impiger alas,
<drac. rom. 10.99> Vt pinnas desiccet aquis: micat ignis ut astra
<drac. rom. 10.100> Plausibus excussus pueri, per cuncta uideres
<drac. rom. 10.101> Scintillare diem, uolitant super aequora flammae.
<drac. rom. 10.102> Sic, ubi puniceos rutilans Aurora capillos 
<drac. rom. 10.103> Pectinat ante diem, quae mox perfundat Eoum,
<drac. rom. 10.104> Phoenix, sola genus, senio lassata uetusto,
<drac. rom. 10.105> Cinnama cui folium nardum tus balsama amomum 
<drac. rom. 10.106> Informant post saecla pyram reditura, sepulchrum
<drac. rom. 10.107> Conscendit factura rogos et uerberat alas
<drac. rom. 10.108> Vt flammas asciscat auis (sic nascitur ignis
<drac. rom. 10.109> Ante alitem ambrosios iam consumpturus odores):
<drac. rom. 10.110> Sic puer Idalius spargebat plausibus ignes;
<drac. rom. 10.111> Piscis aues armenta pecus fera pastor anhelant
<drac. rom. 10.112> Flammigero surgente deo. Volat inde per altum.
<drac. rom. 10.113> Iam uolucer non udus erat: quocunque propinquat
<drac. rom. 10.114> Aut ubicunque fuit, blando feruore uaporat,
<drac. rom. 10.115> Quem sequitur uernalis odor; uia pulchra rosarum
<drac. rom. 10.116> Tenditur et uiolas pallentes candida peplo
<drac. rom. 10.117> Lilia distingunt ac florea semita crescit:
<drac. rom. 10.118> Persulcans per inane polos micat orbita florum.
<drac. rom. 10.119> Cypris odoriferos sensit fraglare uolatus:
<drac. rom. 10.120> "Natus adest", inquit; "multis iam spargitur aer
<drac. rom. 10.121> Floribus, ambrosio totum respirat odore".
<drac. rom. 10.122> Dum loquitur lasciua Venus, uenit ecce Cupido
<drac. rom. 10.123> Fessulus et gremio matris libratur anhelans,
<drac. rom. 10.124> Quo sessurus erat. Quem protinus illa uolantem
<drac. rom. 10.125> Occupat et crines componit mater Amori
<drac. rom. 10.126> Ac puerum complexa fouet dans oscula nato.
<drac. rom. 10.127> Sic blandita iubet: "Pyrois, mens ignea mundi 
<drac. rom. 10.128> Atque uapor fecunde poli, successio rerum,
<drac. rom. 10.129> Affectus natura genus fons auctor origo,
<drac. rom. 10.130> Tu uitae fecunda salus, tu blanda uoluptas,
<drac. rom. 10.131> Tu princeps pietatis, Amor, te praeduce mundo
<drac. rom. 10.132> Alternant elementa uices et non perit orbis,
<drac. rom. 10.133> Cum pereant quaecunque creat, nec sentit ademptum
<drac. rom. 10.134> Successu redeunte nouo. Venit ecce nouerca,
<drac. rom. 10.135> In manibus iam Iuno meis supplexque precatur
<drac. rom. 10.136> Quae fuerant optanda tibi: Medea sacerdos,
<drac. rom. 10.137> Sacrilega quae uoce solet compellere caelum,
<drac. rom. 10.138> Inuitos accire deos, urgere Tonantem,
<drac. rom. 10.139> Dum precibus elementa quatit mare sidera terras,
<drac. rom. 10.140> Naturam turbare simul, tua tela medullis
<drac. rom. 10.141> Excipiat (hoc Iuno petit) iuuenemque Pelasgum
<drac. rom. 10.142> Diligat optet amet cupiat suspiret anhelet.
<drac. rom. 10.143> Sollicitus tamen ista para cautusque memento:
<drac. rom. 10.144> Medeam fixurus eris". Sic fata Dione.
<drac. rom. 10.145> Risit Amor matrisque sinu se subtrahit ales;
<drac. rom. 10.146> Spicula saeua legit, quibus olim Luna per umbras
<drac. rom. 10.147> Pastorem flammata tenet nec sustinet ignes 
<drac. rom. 10.148> Luna Cupidineos, Solis quae sustinet orbem
<drac. rom. 10.149> Et fratris radiis conceptus lucis adoptat.
<drac. rom. 10.150> "Hoc", ait ignipotens, "telo Medea cremetur,
<drac. rom. 10.151> Quo Scythicam succendit Amor, dominaeque fauillas
<drac. rom. 10.152> Excutiam per templa uolans, et uirgo cruenta
<drac. rom. 10.153> Approbet hos arcus dominae plus posse pharetris.
<drac. rom. 10.154> Namque Diana feras, ceruos et figere dammas
<drac. rom. 10.155> Assolet: hoc telum reges et numina figit".
<drac. rom. 10.156> Quattuor interea niueas astare columbas 
<drac. rom. 10.157> Cypris amoena iubet: roseis frenantur habenis,
<drac. rom. 10.158> Candida puniceis subduntur colla rosetis
<drac. rom. 10.159> (Nam iuga sunt compacta rosis), fert dextra flagellum
<drac. rom. 10.160> Purpura quod mollis, tenuis quod sericus ornat.
<drac. rom. 10.161> Iam uolucer conscendit aues et blanda Voluptas
<drac. rom. 10.162> It comes, Amplexus ueniunt, Hymenaeus adhaeret,
<drac. rom. 10.163> Gaudia concurrunt, Risus atque Oscula pergunt.
<drac. rom. 10.164> Nam licet Idalias sociarint frena columbas
<drac. rom. 10.165> Et iunctae per cuncta uolent, tamen impiger ales 
<drac. rom. 10.166> Nunc hanc nunc illam residet gaudetque iugales
<drac. rom. 10.167> Iam releuare suas et se pensare uolatu
<drac. rom. 10.168> (Sublatum propriis persentit in aera pinnis
<drac. rom. 10.169> Aurigam quadriga uolans) iterumque columbas
<drac. rom. 10.170> Appetit et pharetris concludit dorsa uolantum.
<drac. rom. 10.171> Nondum per Scythicas glacies stat barbara Colchis,
<drac. rom. 10.172> Et iam bruma rigens Arctoi tristior axis 
<drac. rom. 10.173>  torpebat coacta gelu  et pinniger audax,
<drac. rom. 10.174> Et magis accessu pueri plaga maesta serenat
<drac. rom. 10.175> Aduentum testata dei: mox taetra fugantur 
<drac. rom. 10.176> Nubila, caeruleos excludit flammiger imbres.
<drac. rom. 10.177> Impia iam Colchis, iam saeuior ara Dianae
<drac. rom. 10.178> Coeperat ostendi: iam tunc mandante tyranno
<drac. rom. 10.179> Ecce trahebatur ceu taurus pulcher Iason,
<drac. rom. 10.180> Quem sequitur Medea nocens urgetque ministros
<drac. rom. 10.181> Nudato mucrone furens. Delubra subibant
<drac. rom. 10.182> Iamque propinquabant aris. Sed numen amantum 
<drac. rom. 10.183> Furtim templa petit: sonuerunt tela pharetris.
<drac. rom. 10.184> Exultat gauisa nimis Medea sacerdos:
<drac. rom. 10.185> Telorum strepitum castae putat arma Dianae 
<drac. rom. 10.186> Increpuisse tholo, credit sua uota sacerdos
<drac. rom. 10.187> Ante preces audisse deam. Mox numen adorans 
<drac. rom. 10.188> "Omen adest", inquit, "Triuiam te, Luna Diana,
<drac. rom. 10.189> Confiteor perstans, heres Proserpina mundi;
<drac. rom. 10.190> Nam tria regna tenes: tu caelo Cynthia regnas,
<drac. rom. 10.191> Venatrix terrena micas, capis atria Ditis,
<drac. rom. 10.192> Tempora distribuens regnis et cursibus apta:
<drac. rom. 10.193> Iam grates audita loquor. Iacet hostia templis
<drac. rom. 10.194> Per fluctus aduecta tuis". Sic fata per aras
<drac. rom. 10.195> Virgo cruenta molam perfert. At mystica nutrix
<drac. rom. 10.196> Fessa licet tremibunda gemat, tamen ipsa iacentem
<drac. rom. 10.197> Tendere colla iubet uel pectora prona supinet.
<drac. rom. 10.198> Ergo peregrinus cum iam uersatur Iason,
<drac. rom. 10.199> Forte oculos per tecta leuat: uidet ecce uolantem
<drac. rom. 10.200> Atque salutantem puerum. Sed nauta precatur
<drac. rom. 10.201> Murmure sollicito: "Numen quod mundus adorat,
<drac. rom. 10.202> Si caelum, si terra tui sunt, alme, triumphi
<drac. rom. 10.203> Vel quidquid natura creat, si sanguinis expers
<drac. rom. 10.204> Mortis et infaustae es et sunt tamen hostia flores
<drac. rom. 10.205> Matris et insertae pendent per templa coronae
<drac. rom. 10.206> Sanguine uirginei tantum contenta pudoris:
<drac. rom. 10.207> Eripe me his, inuicte, malis. Ego uictima seruor,
<drac. rom. 10.208> Atque utinam seruer, iaceo feriendus in aris".
<drac. rom. 10.209> Audiit ignipotens (hominum nam murmura sentit) 
<drac. rom. 10.210> Et ridens gauisus ait: "Pirata decore,
<drac. rom. 10.211> Quid metuis, quem fata manent, cum uita superstes
<drac. rom. 10.212> Restat adhuc, cum regna petunt, pellis arietis 
<drac. rom. 10.213> Imminet et coniux dabitur Medea sacerdos?
<drac. rom. 10.214> Sed memor esto mei, ne te fortuna superbum
<drac. rom. 10.215> Reddat et incipias iterum ceu nauta uenire".
<drac. rom. 10.216> Dum loquitur pinnatus Amor, iam uirgo leuabat
<drac. rom. 10.217> Destricto mucrone manum. Captiuus Iason
<drac. rom. 10.218> Exclamat: "Succurre Venus, succurre Cupido:
<drac. rom. 10.219> Iam ferior, Medea ferit". Sic fatus. At ille
<drac. rom. 10.220> Ignea sidereo componit spicula neruo, 
<drac. rom. 10.221> Misit harundineum per flammea cornua ferrum,
<drac. rom. 10.222> Stridula tela uolant: rapiunt praecordia flammas, 
<drac. rom. 10.223> Corda calent oculique labant, suspiria rumpunt,
<drac. rom. 10.224> Marcida funereum laxauit dextera ferrum.
<drac. rom. 10.225> Sed nutrix mirata moras: "Dic, uirgo, quid haeres?"
<drac. rom. 10.226> Increpat, "ecce feri. Fibrae rapiantur et exta,
<drac. rom. 10.227> Consultum det fata iecur. Medea moraris?
<drac. rom. 10.228> Occidimus: torpescit iners antistita Phoebes
<drac. rom. 10.229> Permixto pallore rubens, non lumina uibrat,
<drac. rom. 10.230> Non furit aut tremuli strident in murmure dentes.
<drac. rom. 10.231> Cur homicida uacas et stas rea? Sed rea non es,
<drac. rom. 10.232> Si fueris homicida magis. Cur explicat artus
<drac. rom. 10.233> Aut tangit cur saepe caput, quid spirat hiatus
<drac. rom. 10.234> Oris et ad zonam digiti mittuntur inermes?
<drac. rom. 10.235> An magus est pirata iacens et sacra Dianae
<drac. rom. 10.236> Murmure sollicito prohibet soluitque profanus?".
<drac. rom. 10.237> Dixerat et gladium dextrae reuocabat inerti
<drac. rom. 10.238> Impia turpis anus. Rursus conclamat Iason:
<drac. rom. 10.239> "Victima sum, pereo: iugulis male mucro minatur".
<drac. rom. 10.240> Pinnatus surrisit Amor rursusque sagittas
<drac. rom. 10.241> Iecit et ardentis nutantia corda fatigat.
<drac. rom. 10.242> Aestuat interea sacris repetita sacerdos
<drac. rom. 10.243> Ignibus. Effatur: "Non est haec uictima digna: 
<drac. rom. 10.244> Non torta ceruice iacet, male palpitat, artus 
<drac. rom. 10.245> Erigit impatiens et saucius ante dolorem:
<drac. rom. 10.246> Sanguine membra carent. Iam non erit hostia grata, 
<drac. rom. 10.247> Quae sicco mucrone cadet". Conuersa sacerdos
<drac. rom. 10.248> Ad iuuenem: "Dic, nauta fugax, pirata nefande:
<drac. rom. 10.249> Est consors matrona decens an caelibe uita
<drac. rom. 10.250> Degis adhuc nullumque domi tibi pignus habetur?".
<drac. rom. 10.251> "Solus", ait captiuus, "ego, mihi pignora nulla
<drac. rom. 10.252> Coniugis aut subolis". Dictis gauisa uirago
<drac. rom. 10.253> Blanda refert: "Vis ergo meus nunc esse maritus?".
<drac. rom. 10.254> "Seruus", Iason ait, "tantum ne uita negetur
<drac. rom. 10.255> Te precor et dominam fateor". Sic fatus. At illa
<drac. rom. 10.256> Rumpit uincla humeri, uirgo suspendit ab aris 
<drac. rom. 10.257> Vt facinus purget proprium; uocat ipsa maritum 
<drac. rom. 10.258> Vestibus indutum Tyriis, quas sericus ambit
<drac. rom. 10.259> Mollis et in medio fuluum distinxerat aurum,
<drac. rom. 10.260> Blattea puniceo radiabant stamina filo.
<drac. rom. 10.261> Expauit nutrix, omnes stupuere ministri.
<drac. rom. 10.262> At puer ignipotens uictor per templa triumphat,
<drac. rom. 10.263> Nudus ludit Hymen, mollis Lasciuia saltat,
<drac. rom. 10.264> Blanda Libido coit, simplex Affectus inhaeret,
<drac. rom. 10.265> Ludicra puniceis resonabant Oscula labris,
<drac. rom. 10.266> Dant faciles plausus Concordia Gratia Lusus:
<drac. rom. 10.267> Sponsus Iason erat gaudens et sponsa sacerdos
<drac. rom. 10.268> Ad thalamos post templa. Duci tunc pronuba Iuno
<drac. rom. 10.269> Affuit et grates Veneri facunda canebat.
<drac. rom. 10.270> Ecce triumphantes Ingratia dura iugales
<drac. rom. 10.271> Consequitur, gressus consors Obliuio iungit.
<drac. rom. 10.272> Marcidus interea domitis rediebat ab Indis 
<drac. rom. 10.273> Liber, anhelantes residens post proelia tigres;
<drac. rom. 10.274> Quem sequitur iucunda manus saltare parata
<drac. rom. 10.275> Ebria pampineis miscens uestigia thyrsis.
<drac. rom. 10.276> Sensit amoriferum Scythicam fixisse sagittis
<drac. rom. 10.277> Et uolucrem puerum populatum templa Dianae:
<drac. rom. 10.278> "Illo iam gressus", dixit, "conuertite tigres:
<drac. rom. 10.279> Estis opus, mea turba, deo. Properate, ministri:
<drac. rom. 10.280> Pinniger Idalius minor est sine munere nostro".
<drac. rom. 10.281> Dixerat et Scythiam uacuus iam sponte petebat:
<drac. rom. 10.282> Iam uenit ad Colchos, iam se Semeleia iungunt
<drac. rom. 10.283> Agmina, Bybliades saltant Bacchaeque rotantur.
<drac. rom. 10.284> Venatu interea rediens delubra petebat
<drac. rom. 10.285> Plectriferi germana dei mirata repente
<drac. rom. 10.286> Quod sileat templum, subito quod sparsus ubique
<drac. rom. 10.287> Ambrosius sic fraglet odor. Sonuere per aures
<drac. rom. 10.288> Fescennina deae: "Pulchrorum uota geruntur,
<drac. rom. 10.289> Iungitur Aesonidi fulgens Medea marito".
<drac. rom. 10.290> Erubuit doluitque simul: "Non omine fausto
<drac. rom. 10.291> Coniungatur", ait, "nec prospera flammea sumat:
<drac. rom. 10.292> Displiceat quandoque uiro, cui turpiter audax
<drac. rom. 10.293> Sacrilegus processit amor. Sed iustius opto:
<drac. rom. 10.294> Perfidus egregiam contemnat nauta iugalem,
<drac. rom. 10.295> Dulcior affectus uel amara repudia mittat;
<drac. rom. 10.296> Funera tot uideat fuerint quot pignora mater,
<drac. rom. 10.297> Orba parens natos plangat, uiduata marito
<drac. rom. 10.298> Lugeat et sterilem ducat per saecula noctem;
<drac. rom. 10.299> Aduena semper eat, se tanti causa doloris
<drac. rom. 10.300> Auctorem confessa gemat". Sic fata Diana
<drac. rom. 10.301> Tristis abit. Delubra tacent, sacraria maerent, 
<drac. rom. 10.302> Sanguine templa carent, nutrix tamen atria tantum 
<drac. rom. 10.303> Templorum seruabat anus, haec anxia crimen
<drac. rom. 10.304> Virginis et raptum deflebat maesta pudorem:
<drac. rom. 10.305> Qualis in exhaustis per sordida tecta ruinis
<drac. rom. 10.306> Strix nocturna sonat rostro stridente per umbras;
<drac. rom. 10.307> Qualis et horrendus funesto carmine bubo
<drac. rom. 10.308> Conqueritur deflenda gemens, dum tristia maestus
<drac. rom. 10.309> Funerea sub nocte canit, sic anxia nutrix
<drac. rom. 10.310> Ingemit et tremulas diffundit maesta querelas.
<drac. rom. 10.311> Nuntius interea maesto uolat ore satelles
<drac. rom. 10.312> Ad regem subuectus equo natamque tyranno
<drac. rom. 10.313> Indicat ignoto passim nupsisse marito. 
<drac. rom. 10.314> Expauit genitor: sic quondam tristis Agenor
<drac. rom. 10.315> Concidit Europae senior fraudatus amore,
<drac. rom. 10.316> Cum nesciret adhuc generum meruisse Tonantem.
<drac. rom. 10.317> Ira dolor numen pietas iniuria regnum 
<drac. rom. 10.318> Concutiunt franguntque uirum, iubet arma ministris
<drac. rom. 10.319> Expediant, nam fama ducem rapiebat in enses.
<drac. rom. 10.320> Cum poenas mortesque parat, uenit Indus ad aulam
<drac. rom. 10.321> Liber et egregia compressit uoce furentem:
<drac. rom. 10.322> "Sic tibi, rector", ait, "mentem possedit inanis
<drac. rom. 10.323> Religio? Sic pignus amas ut tela parentur?
<drac. rom. 10.324> Qui furis, expecta dulces de prole nepotes.
<drac. rom. 10.325> Virginitatis onus melior tolerare sacerdos
<drac. rom. 10.326> Non potuit: feruescit amans et casta Diana 
<drac. rom. 10.327> Pastorem confessa uirum". Haec Liber aiebat.
<drac. rom. 10.328> Mulcentur iam corda ducis natamque tyrannus
<drac. rom. 10.329> Purgat et extemplo Medeae laudat amorem:
<drac. rom. 10.330> Sic meruit ueniam generum confessus Achilles,
<drac. rom. 10.331> Sic pater ignouit Lycomedes, pectore natae
<drac. rom. 10.332> Et Pyrrhum suscepit auus gremioque nepotem
<drac. rom. 10.333> Fouit et ad Troiam post crimina misit Achillis. 
<drac. rom. 10.334> Vt Scytha mollitus blanda pietate mitescit,
<drac. rom. 10.335> Mox iubet ut generum uel pignus regis ad aulam
<drac. rom. 10.336> Deposito terrore rogent. Tunc regia lauro
<drac. rom. 10.337> Cingitur et postes soceri pia serta coronant.
<drac. rom. 10.338> Mox thalamos subiere pares: laetatur Iason
<drac. rom. 10.339> Sponsus et in castris Veneris Medea triumphat.
<drac. rom. 10.340> Quattuor interea Phoebus transegerat annos,
<drac. rom. 10.341> Sed natos Medea duos fecunda marito
<drac. rom. 10.342> Ediderat, cum nocte iacens suspirat Iason
<drac. rom. 10.343> Nec gemitus latuere magam: "Quam, callide, fraudem
<drac. rom. 10.344> Quodue nefas moliris?" ait. "Non fallis amantem.
<drac. rom. 10.345> Dulcia saepe uigil contrectans pectora coniux
<drac. rom. 10.346> Agnoui quia furta paras, quia mente fugaci
<drac. rom. 10.347> Infaustum quodcumque cupis. Secreta polorum
<drac. rom. 10.348> Cognosco, si morbus erit, si bella parentur,
<drac. rom. 10.349> Si pluet aut flamma caelum rutilante coruscet:
<drac. rom. 10.350> Et tu Medeam credis quia fallis, Iason?".
<drac. rom. 10.351> Tunc sic Aesonides stimulet quae forma medullas
<drac. rom. 10.352> Indicat et pellis causas uel tempore tanto
<drac. rom. 10.353> Quod lateat socios, quia iam sic regnat amicus,
<drac. rom. 10.354> Consumptum quem morte putant planguntque parentes:
<drac. rom. 10.355> "Optarem reuidere meos iterumque reuerti
<drac. rom. 10.356> Ad thalamos, regina, tuos, monstrare Pelasgis
<drac. rom. 10.357> Quid coniux, quid fata ualent". Medea marito:
<drac. rom. 10.358> "Iam pariter pergamus", ait; "sic aurea pellis
<drac. rom. 10.359> Tollatur, lateant uastum ut mea facta draconem".
<drac. rom. 10.360> Dixerat et stratis rapitur sub nocte silenti.
<drac. rom. 10.361> Astra uocans et signa ciens iubet illa Soporem
<drac. rom. 10.362> Ad nemus ad pellem uel templum Martis abire.
<drac. rom. 10.363> Dormierat serpens: pellis subtracta marito
<drac. rom. 10.364> Traditur, et pariter fugerunt fratre necato.
<drac. rom. 10.365> Accipiunt natos et singula pignora portant. 
<drac. rom. 10.366> Ventum erat ad Thebas, pellis datur aurea regi. 
<drac. rom. 10.367> Miratur rex ipse Creon, laudatur Iason
<drac. rom. 10.368> Quod freta quod terras sic felix praedo uagetur. 
<drac. rom. 10.369> Regis nata decens fuerat pulcherrima Glauce,
<drac. rom. 10.370> Iam cui uirginitas annis matura tumebat; 
<drac. rom. 10.371> Haec ubi conspexit iuuenem, flammata nitore
<drac. rom. 10.372> Aestuat et laudans alieni membra mariti
<drac. rom. 10.373> Optat habere uirum. Sonuit genitoris ad aures.
<drac. rom. 10.374> Tunc rector Thebanus ait: "Si Iuppiter auctor,
<drac. rom. 10.375> Si Lachesis, si fata iubent, nil ipse morabor.
<drac. rom. 10.376> Progenies mea turpe cupit: Fortuna fauorem
<drac. rom. 10.377> Praestet et innumeri laudent per saecla nepotes.
<drac. rom. 10.378> Virgineo dabitur pellis cum dote pudori".
<drac. rom. 10.379> Finierat senior. Votum cognouit Iason
<drac. rom. 10.380> Et grates electus agit. Praecepta tyrannus 
<drac. rom. 10.381> Diffundit per regna nocens, inuitat iniquus
<drac. rom. 10.382> Vt ueniant ad uota duces. Dum festa parantur,
<drac. rom. 10.383> Cognouit Medea nefas nec tardius illud
<drac. rom. 10.384> Credidit; ingratum nam senserat ipsa maritum.
<drac. rom. 10.385> Ante diem tamen illa dolens, cum cerneret aulam
<drac. rom. 10.386> Et regis feruere domum, cum magna parantur
<drac. rom. 10.387> Prandia, uenturi mittebant praemia reges,
<drac. rom. 10.388> Signorum cursus et plenae cornua lunae
<drac. rom. 10.389> Captabat Medea furens: iam clauserat orbem
<drac. rom. 10.390> Cynthia sidereis transcendens saltibus astra.
<drac. rom. 10.391> Mox Colchis se spargit aquis, et sulphure puro
<drac. rom. 10.392> Cum taedis fumans, purgabat membra sacerdos
<drac. rom. 10.393> Et campum secreta petens, ubi mille sepulchra,
<drac. rom. 10.394> Astabat deiecta oculos, confessa reatum, 
<drac. rom. 10.395> Et Lunam manibus tensis cum uoce precatur:
<drac. rom. 10.396> "Astrorum princeps, signorum gratia fulgens
<drac. rom. 10.397> Et caeli stellantis honos, caliginis hostis
<drac. rom. 10.398> Ac nocturnorum triplex regina polorum
<drac. rom. 10.399> Atque tenebrarum splendens patrona mearum,
<drac. rom. 10.400> Cui cancer domus est, ora clarissima mundi,
<drac. rom. 10.401> Bracchia contorquens stellis, quae mense peragras
<drac. rom. 10.402> Quod Phoebus radians toto uix explicat anno,
<drac. rom. 10.403> Corporis et dominam uerax quam turba fatetur,
<drac. rom. 10.404> Tu nemorum custos, tu mors pinnata ferarum 
<drac. rom. 10.405> (Vrsus ceruus aper pantherae damma leones,
<drac. rom. 10.406> Retia cum ueniunt aut cum uenabula uibrant,
<drac. rom. 10.407> Ante necem tua praeda iacent); te tertius heres
<drac. rom. 10.408> Participem regni, consortem iuris amari
<drac. rom. 10.409> Optauit mundumque dedit tibi dona secundum
<drac. rom. 10.410> (Sub tua terribilis rapiuntur sceptra tyranni,
<drac. rom. 10.411> Diues pauper inops raptor pirata sacerdos
<drac. rom. 10.412> Aduenient sub lege pari, non sorte sub una:
<drac. rom. 10.413> Tu punis post fata reos et uiscera saeuo, 
<drac. rom. 10.414> Persephone, das nostra cani), post regna barathri
<drac. rom. 10.415> Quae uultum mutare soles uisura Tonantem:
<drac. rom. 10.416> Da ueniam, Medea precor. Cum clade suorum
<drac. rom. 10.417> Non decet ira deos. Mereor pro crimine poenam,
<drac. rom. 10.418> Te feriente tamen, non ut mendicus Iason
<drac. rom. 10.419> Sit uindex, regina, tuus, qui criminis auctor
<drac. rom. 10.420> Ipse fuit: miseram solus non puniat, oro,
<drac. rom. 10.421> Qui mecum feriendus erat; cuicunque iubebis,
<drac. rom. 10.422> Colla paro feriat, tantum ne uirgo Creontis
<drac. rom. 10.423> Discidium pariat nautam ductura maritum.
<drac. rom. 10.424> Exaudi famulam: dolor est, non zelus Iason.
<drac. rom. 10.425> Quinque dabo inferias (sat erunt pro crimine nostro
<drac. rom. 10.426> Illustres animae): niueam cum Iasone Glaucem,
<drac. rom. 10.427> Mortibus amborum regem superaddo Creonta
<drac. rom. 10.428> Et natos miseranda duos, mea pignora, supplex
<drac. rom. 10.429> Offero, sacrilegos nostro de corpore fructus,
<drac. rom. 10.430> Ne prosit peccasse mihi". Sic fata sacerdos
<drac. rom. 10.431> Suspexit non ire polos nec Luna uidetur
<drac. rom. 10.432> Sic tauros urgere suos, sed cursibus astra
<drac. rom. 10.433> Ignitis responsa dabant. Gauisa sacerdos
<drac. rom. 10.434> Vertit ad infernum gemitus regemque barathri
<drac. rom. 10.435> Secura iam uoce ciet Furiasque precatur:
<drac. rom. 10.436> "Impie rex Erebi, qui formidabile regnum
<drac. rom. 10.437> Mortis habes, quem terra premit, qui funera mundi
<drac. rom. 10.438> Excipis et tantis non exples luctibus aulam;
<drac. rom. 10.439> Anguicomae uos quoque deae, quibus (impius horror!)
<drac. rom. 10.440> Turpia uipereae funduntur membra cerastae
<drac. rom. 10.441> (Plurimus ora tegit pendens de uertice serpens 
<drac. rom. 10.442> Et sinuant orbes per pallida colla dracones):
<drac. rom. 10.443> Si manibus laniata meis mala uictima uestros
<drac. rom. 10.444> Ad manes peruenit homo, si uiscera matris
<drac. rom. 10.445> Vos propter scindens homines in uentre necaui,
<drac. rom. 10.446> Nunc nostras audite preces. Regnator Auerni, 
<drac. rom. 10.447> Crastina cum Glauce ueniet nuptura marito,
<drac. rom. 10.448> Mox Furias admitte tuas; properate, sorores
<drac. rom. 10.449> Tartareae: Thebis iterum iam uota geruntur,
<drac. rom. 10.450> Currite, per thalamos Iocastae frater et heres
<drac. rom. 10.451> Coniungit natam. Gens haec est uestra: dicauit
<drac. rom. 10.452> Mortibus impietas, affectus funera praestant.
<drac. rom. 10.453> Cur mora? Nam nihil est quod non me exaudiat unquam.
<drac. rom. 10.454> Virginitas si casta placet, retinere pudorem 
<drac. rom. 10.455> Si libet et nunquam contagia blanda mariti
<drac. rom. 10.456> Quaeritis, innuptae nuptam exhorrete sorores.
<drac. rom. 10.457> Si Furias saeuire precor nec sponte nocetis,
<drac. rom. 10.458> Non estis Furiae: nomen mutate domosque,
<drac. rom. 10.459> Ponite serpentes, alienas reddite flammas
<drac. rom. 10.460> Et puerum Veneris, quem iam tempsistis, amate".
<drac. rom. 10.461> Dixerat et terra spatium tremibunda ciebat:
<drac. rom. 10.462> Quo steterat Medea loco, telluris hiatus
<drac. rom. 10.463> Finditur. Attonitas inclinat cautior aures
<drac. rom. 10.464> Et surgens: "Audimur", ait, "nam terra tremescit,
<drac. rom. 10.465> Verbera plaudentum resonant per inane sororum,
<drac. rom. 10.466> Sibila uipereis uibrant sub dentibus angues.
<drac. rom. 10.467> Res melior tempusque monet redeatur ad urbem.
<drac. rom. 10.468> Ante tamen fluuio corpus mergatur et undis".
<drac. rom. 10.469> Quod maga digrediens mox perficit et petit urbem.
<drac. rom. 10.470> Exilit interea tecturus Lucifer astra
<drac. rom. 10.471> Puniceo praeuectus equo rutilusque micansque 
<drac. rom. 10.472> Concusso de crine iubar diffundit in orbem
<drac. rom. 10.473> Flammigeri roseas praecedens solis habenas;
<drac. rom. 10.474> Coeperat aula ducis strepitu resonare clientum.
<drac. rom. 10.475> Iam Phoebus scandebat equos et luce rubebat
<drac. rom. 10.476> Post noctem uentura dies, iam tecta Creontis
<drac. rom. 10.477> Regibus implentur, iam proxima uirgo marito
<drac. rom. 10.478> Sederat et tabulas calamo sulcabat Iason:
<drac. rom. 10.479> "Conuentum pactumque", sonat signatque tabellas 
<drac. rom. 10.480> Horrida Tartareo ueniens de gurgite uirgo
<drac. rom. 10.481> Tisiphone signumque premit gauisa Megaera,
<drac. rom. 10.482> Allecto testis ceras adamante notauit;
<drac. rom. 10.483> Anguibus horrendis per regia tecta flagellant.
<drac. rom. 10.484> Interea Medea nouam formare coronam 
<drac. rom. 10.485> Coeperat et niueis miscebat sulphura ceris,
<drac. rom. 10.486> Pix et stuppa ligat, species dat quattuor artis
<drac. rom. 10.487> Mascula tura cremans, sterili suffire cypresso 
<drac. rom. 10.488> Cura fuit cyproque ligat, quod naufraga puppis
<drac. rom. 10.489> Perdiderat; cristata manus sancire iubetur:
<drac. rom. 10.490> Lambere caeruleis permisit serta cerastis. 
<drac. rom. 10.491> Exitiale repit mox praemia taetra uenenum,
<drac. rom. 10.492> Atque aurum mentita nocens radiare corona
<drac. rom. 10.493> Creditur et gemmas flores imitantur iniqui.
<drac. rom. 10.494> Dum funus Medea parat haec munera Glaucae,
<drac. rom. 10.495> Processit roseis sol mundum amplexus habenis. 
<drac. rom. 10.496> At maga sulphuream ponens ad busta coronam
<drac. rom. 10.497> Haec ait: "O mundi facies pulcherrima, Titan,
<drac. rom. 10.498> Naturam feruore tenens, elementa coartans,
<drac. rom. 10.499> Ne dispersa fluant aut mundi machina mergat,
<drac. rom. 10.500> Stelligeri iubar omne poli, quem sphaera polorum 
<drac. rom. 10.501> Sustinet et prohibet rutilam plus ire per aethram,
<drac. rom. 10.502> Dum contra rapis axe rotas et colligis ignes;
<drac. rom. 10.503> Ipse pias animas mittis et claudis in aeuum
<drac. rom. 10.504> Orbe tuo: miserere tuae, deus optime, nepti.
<drac. rom. 10.505> Insidant haec serta comis et uirginis ora
<drac. rom. 10.506> Digna corona premat: sint, inquam, regis in aula
<drac. rom. 10.507> Munera nostra rogi, dent praemia tanta sepulchrum,
<drac. rom. 10.508> Ignea mors rapiat sponsum cum paelice busta".
<drac. rom. 10.509> Sic effata minax Solis mox numen adorat.
<drac. rom. 10.510> "Tempus adest, pergamus", ait. Sic fata coronam
<drac. rom. 10.511> Tollit et insontem fingens ad tecta Creontis
<drac. rom. 10.512> Venerat, oblata sponsae dat serta puellae:
<drac. rom. 10.513> "Accipe, uirgo, libens auratam in fronte coronam,
<drac. rom. 10.514> Quam captiua dabo, qualem mea pignora sumant".
<drac. rom. 10.515> Dixerat et capiti, quod iam diademate regni
<drac. rom. 10.516> Splendebat, fera serta locat. Laudata recedit
<drac. rom. 10.517> Colchis, et infaustas uomuerunt munera flammas:
<drac. rom. 10.518> Has radians nam Phoebus alit. Iam creuerat ignis:
<drac. rom. 10.519> Vritur ingratus usta cum uirgine nauta;
<drac. rom. 10.520> Cum genero nataeque parat succurrere rector,
<drac. rom. 10.521> Vritur ipso Creon; rogus est mox aula tyranni.
<drac. rom. 10.522> Diffugiunt omnes, populi conuiua ministri, 
<drac. rom. 10.523> Saltantum fugere chori, nam festa canentes
<drac. rom. 10.524> Ambusti lamenta sonant nec tympana plausu
<drac. rom. 10.525> Percutiunt, sed turba gemens hinc inde lacertos
<drac. rom. 10.526> Verberat et flentes sed non sua funera plangunt.
<drac. rom. 10.527> Stabat sola nocens necdum satiata sacerdos
<drac. rom. 10.528> Nec secura tamen: nunquam sic posse uenena
<drac. rom. 10.529> Credidit aut precibus tantum seruire furores.
<drac. rom. 10.530> Sed postquam solos quos iusserat ignis adussit,
<drac. rom. 10.531> Tunc natos furibunda premit. Nam Mermerus insons
<drac. rom. 10.532> Et Pheretes matrem blanda pietate uocabant. 
<drac. rom. 10.533> Vt flammas uitare queat, infantia simplex
<drac. rom. 10.534> Affectu petit ipsa necem uel sponte pericla
<drac. rom. 10.535> Quaerit inops, passura necem mucrone parentis,
<drac. rom. 10.536> Ignari, quae mater erat quid saeua pararet.
<drac. rom. 10.537> Tunc genitrix furibunda manum suspendit et ensem
<drac. rom. 10.538> Ac fatur: "Sol testis auus Sol Persice Mithra,
<drac. rom. 10.539> Luna, decus noctis, Furiae, Proserpina, Pluton:
<drac. rom. 10.540> Accipe, Sol radians, animas, tu corpora, Luna,
<drac. rom. 10.541> Nutrimenta animae; fundit quem mucro cruorem
<drac. rom. 10.542> Sumite uos, Furiae; noctis rex exigat umbras;
<drac. rom. 10.543> Spiritus in uentos satis est punisse nocentes
<drac. rom. 10.544> Insontesque simul. Miseros hoc ense necabo,
<drac. rom. 10.545> Quo genitor feriendus erat: nihil ipsa dolebo,
<drac. rom. 10.546> Si ingrata maneat nullus de gente superstes".
<drac. rom. 10.547> Haec ait et geminos uno simul ense nouerca
<drac. rom. 10.548> Transegit pueros. Quos sic portabat ad arcem
<drac. rom. 10.549> (Vt proceres uidere nefas, timuere cruentam
<drac. rom. 10.550> Et doluere simul), ceu quondam baccha Lyaei
<drac. rom. 10.551> Saeua caput iuuenis mater gestabat Agaue. 
<drac. rom. 10.552> "His", inquit Medea, "rogis, ubi pulchra nouerca
<drac. rom. 10.553> Et pater ipse Creon uel perfidus arsit Iason,
<drac. rom. 10.554> Vos, miseri, commendo, meis". Sic fata minorum
<drac. rom. 10.555> Corpora saeua parens funestos mittit in ignes
<drac. rom. 10.556> Et currus metuenda petit. Venere dracones
<drac. rom. 10.557> Viperea ceruice iubas et colla leuantes
<drac. rom. 10.558> Squamea, cristato radiabant uertice flammae.
<drac. rom. 10.559> Currus taeda fuit, sulphur iuga, temo bitumen
<drac. rom. 10.560> Et rota cupressus, solidarat frena uenenum,
<drac. rom. 10.561> Plumbeus axis erat raptus de quinque sepulchris. 
<drac. rom. 10.562> Occupat illa grauem funesto corpore currum, 
<drac. rom. 10.563> Ire Furor residens taetros simul imperat angues. 
<drac. rom. 10.564> Tolluntur celeres, mox se tellure leuabant,
<drac. rom. 10.565> Iam nutant per inane rotae hinc inde labantes,
<drac. rom. 10.566> Aera saeua petit uolitans quadriga uenena 
<drac. rom. 10.567> Et poterat fuscare diem, corrumpere uentos,
<drac. rom. 10.568> Ni Phoebus rubuisset auus de crimine neptis
<drac. rom. 10.569> Et totum meliore coma perfunderet orbem.
<drac. rom. 10.570> Saeue Furor, crudele Nefas, infausta Libido,
<drac. rom. 10.571> Impietas, Furiae, Luctus, Mors, Funera, Liuor,
<drac. rom. 10.572> Linquite mortales miseroque ignoscite mundo,
<drac. rom. 10.573> Parcite iam Thebis, diros cohibete furores.
<drac. rom. 10.574> Inde uenit quodcunque nefas: sic Cadmus aratro
<drac. rom. 10.575> Obruit infaustis crudelia semina sulcis, 
<drac. rom. 10.576> Inde seges ferrata micat uel Martis anheli 
<drac. rom. 10.577> Heu male conceptis praegnatur terra uenenis;
<drac. rom. 10.578> Emicuit galeata cohors aciesque nefanda,
<drac. rom. 10.579> Rumperet ensiferis cum ferrea messis aristis,
<drac. rom. 10.580> Insurgunt clipeis, rapiunt simul arma phalanges
<drac. rom. 10.581> Mortibus alternis et mutua fata minantur
<drac. rom. 10.582> Fraternumque nefas qui gessit uindicat ensis;
<drac. rom. 10.583> Inde Athamas miserandus erat, miser inde Palaemon, 
<drac. rom. 10.584> Inde Iocasta fuit, turpis fuit Oedipus inde,
<drac. rom. 10.585> Inde Eteocles erat frater Polynicis et hostis,
<drac. rom. 10.586> Et Polynices inops germani morte peremptus.
<drac. rom. 10.587> Blanda Venus, lasciue puer, Semeleie Bacche, 
<drac. rom. 10.588> Parcite uos saltim Thebis quibus auctor origo
<drac. rom. 10.589> Aut soboles praeclara fuit: tibi mater, Iacche,
<drac. rom. 10.590> Thebana de stirpe et, arator, tibi Diones
<drac. rom. 10.591> Harmoniam nupsisse ferunt: pro munere Thebae
<drac. rom. 10.592> Et pro tot meritis sic funera tanta merentur?
<drac. rom. 10.593> Crimen erit genuisse deos! Iam Creta Tonantem
<drac. rom. 10.594> Depositum nutrisse neget, iam Delos in undas
<drac. rom. 10.595> Fluctuet et paueat partus meruisse deorum,
<drac. rom. 10.596> Te Venerem freta uestra negent, abiuret Amores
<drac. rom. 10.597> Cyprus et Idalium pigeat coluisse Dionem,
<drac. rom. 10.598> Vulcanus Lemno, Iuno spernatur ab Argis,
<drac. rom. 10.599> Gorgone terribilis Pallas damnetur Athenis,
<drac. rom. 10.600> Sitque nefas coluisse deos, quia crimen habetur
<drac. rom. 10.601> Religionis honos, cum dat pro laude pericla. 
<drac. rom. frag.1> Sericus in uentos gemmato lumine serpens
<drac. rom. frag.2> Tenditur, et rutilas uibrat per nubila cristas.
