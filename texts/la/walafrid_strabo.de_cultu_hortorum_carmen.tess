<walahfr. hort. 1>	Plurima tranquillae cum sint insignia vitae,
<walahfr. hort. 2>	Non minimum est, si quis Pestanae deditus arti
<walahfr. hort. 3>	Noverit obsceni curas tractare Priapi.
<walahfr. hort. 4>	Ruris enim quaecumque datur possessio, seu sit
<walahfr. hort. 5>	Putris, harenoso qua torpet glarea tractu,
<walahfr. hort. 6>	Seu pingui molita graves uligine foetus,
<walahfr. hort. 7>	Collibus erectis alte sita, sive iacenti
<walahfr. hort. 8>	Planitie facilis clivo, seu vallibus horrens,
<walahfr. hort. 9>	Non negat ingenuos holerum progignere fructus.
<walahfr. hort. 10>	Si modo non tua cura gravi compressa veterno,
<walahfr. hort. 11>	Multiplices holitoris opes contempnere stultis
<walahfr. hort. 12>	Ausibus assuescit, callosasque aere duro
<walahfr. hort. 13>	Detrectat fuscare manus et stercora plenis
<walahfr. hort. 14>	Vitat in arenti disponere pulvere qualis.
<walahfr. hort. 15>	Haec non sola mihi patefecit opinio famae
<walahfr. hort. 16>	Vulgaris, quaesita libris nec lectio priscis,
<walahfr. hort. 17>	Sed labor et studium, quibus otia longa dierum
<walahfr. hort. 18>	Postposui, expertum rebus docuere probatis.
<walahfr. hort. 19>	Bruma senectutis vernacula, totius anni
<walahfr. hort. 20>	Venter et ampliflui consumptrix saeva laboris,
<walahfr. hort. 21>	Veris ubi adventu terrarum pulsa sub imas
<walahfr. hort. 22>	Delituit latebras, vestigiaque horrida avarae
<walahfr. hort. 23>	Ver hiemis reduci rerum delere pararet
<walahfr. hort. 24>	Scemate, et antiquo languentia rura nitori
<walahfr. hort. 25>	Reddere, ver orbis primum caput et decus anni,
<walahfr. hort. 26>	Purior aura diem cum iam reserare serenum
<walahfr. hort. 27>	Inciperet, Zephirosque herbae floresque secuti
<walahfr. hort. 28>	Tenuia porrigerent radicis acumina, caeco
<walahfr. hort. 29>	Tecta diu gremio, canasque exosa pruinas,
<walahfr. hort. 30>	Cum silvae foliis, montes quoque gramine pingui,
<walahfr. hort. 31>	Prataque conspicuis vernarent laeta virectis,
<walahfr. hort. 32>	Atriolum, quod pro foribus mihi parva patenti
<walahfr. hort. 33>	Area vestibulo solis convertit ad ortum,
<walahfr. hort. 34>	Urticae implerunt, campique per aequora parvi
<walahfr. hort. 35>	Illita ferventi creverunt tela veneno.
<walahfr. hort. 36>	Quid facerem? tam spissus erat radicibus infra
<walahfr. hort. 37>	Ordo catenatis, virides ut texere lentis
<walahfr. hort. 38>	Viminibus crates stabuli solet arte magister.
<walahfr. hort. 39>	Ungula cornipedum si quando humore nocetur
<walahfr. hort. 40>	Collecto et putres imitatur marcida fungos.
<walahfr. hort. 41>	Ergo moras rumpens Saturni dente iacentes
<walahfr. hort. 42>	Aggredior glebas, torpentiaque arva revulsis
<walahfr. hort. 43>	Sponte renascentum complexibus urticarum
<walahfr. hort. 44>	Erigo et umbricolis habitata cubilia talpis
<walahfr. hort. 45>	Diruo, lumbricos revocans in luminis oras.
<walahfr. hort. 46>	Inde Nothi coquitur flabris solisque calore
<walahfr. hort. 47>	Areola et lignis ne diffluat obsita quadris
<walahfr. hort. 48>	Altius a plano modicum resupina levatur,
<walahfr. hort. 49>	Tota minutatim rastris contunditur uncis,
<walahfr. hort. 50>	Et pinguis fermenta fimi super insinuantur.
<walahfr. hort. 51>	Seminibus quaedam temptamus holuscula, quaedam
<walahfr. hort. 52>	Stirpibus antiquis priscae revocare iuventae.
<walahfr. hort. 53>	Denique vernali interdum conspergitur imbre
<walahfr. hort. 54>	Parva seges, tenuesque fovet praeblanda vicissim
<walahfr. hort. 55>	Luna comas; rursus si quando sicca negabant
<walahfr. hort. 56>	Tempora roris opem, culturae impulsus amore,
<walahfr. hort. 57>	Quippe siti metuens graciles torpescere fibras,
<walahfr. hort. 58>	Flumina pura cadis inferre capacibus acri
<walahfr. hort. 59>	Curavi studio, et propriis infundere palmis
<walahfr. hort. 60>	Guttatim, ne forte ferocior impetus undas
<walahfr. hort. 61>	Ingereret nimias, et semina iacta moveret.
<walahfr. hort. 62>	Nec mora, germinibus vestitur tota tenellis
<walahfr. hort. 63>	Areola et quamquam illius pars ista sub alto
<walahfr. hort. 64>	Arescat tecto, pluviarum et muneris expers
<walahfr. hort. 65>	Squaleat aerii, pars illa perennibus umbris
<walahfr. hort. 66>	Diffugiat solem, paries cui celsior ignei
<walahfr. hort. 67>	Sideris accessum lateris negat obice duri,
<walahfr. hort. 68>	Non tamen ulla sibi fuerant quae credita pridem
<walahfr. hort. 69>	Spe sine crementi pigro sub cespite clausit.
<walahfr. hort. 70>	Quin potius quae sicca fere et translata subactis
<walahfr. hort. 71>	Suscepit scrobibus, redivivo plena virore
<walahfr. hort. 72>	Restituit, reparans numeroso semina fructu.
<walahfr. hort. 73>	Nunc opus ingeniis, docili nunc pectore et ore,
<walahfr. hort. 74>	Nomina quo possim viresque attingere tantae
<walahfr. hort. 75>	Messis, ut ingenti res parvae ornentur honore.
<walahfr. hort. 76>	Lilifagus prima praefulget fronte locorum,
<walahfr. hort. 77>	Dulcis odore, gravis virtute atque utilis haustu.
<walahfr. hort. 78>	Pluribus haec hominum morbis prodesse reperta
<walahfr. hort. 79>	Perpetuo viridi meruit gaudere iuventa.
<walahfr. hort. 80>	Sed tolerat civile malum: nam saeva parentem
<walahfr. hort. 81>	Progenies florum, fuerit ni dempta, perurit
<walahfr. hort. 82>	Et facit antiquos defungier invida ramos.
<walahfr. hort. 83>	Hoc nemus umbriferum pingit viridissima rutae
<walahfr. hort. 84>	Silvula ceruleae, foliis quae praedita parvis
<walahfr. hort. 85>	Umbellas iaculata breves, spiramina venti
<walahfr. hort. 86>	Et radios Phoebi caules transmittit ad imos,
<walahfr. hort. 87>	Attactuque graves leni dispergit odores.
<walahfr. hort. 88>	Haec cum multiplici vigeat virtute medellae,
<walahfr. hort. 89>	Dicitur occultis adprime obstare venenis
<walahfr. hort. 90>	Toxicaque invasis incommoda pellere fibris.
<walahfr. hort. 91>	Nec minus abrotani promptum est mirarier alte
<walahfr. hort. 92>	Pubentis frutices et quas inspicat aristas
<walahfr. hort. 93>	Ramorum ubertas, tenues imitata capillos.
<walahfr. hort. 94>	Huius odoratum lento cum vimine crinem
<walahfr. hort. 95>	Paeoniis carptum prodest miscere medellis.
<walahfr. hort. 96>	Febribus obstat enim, telum fugat, adiuvat artus,
<walahfr. hort. 97>	Quos incerta premit furtivae iniuria guttae.
<walahfr. hort. 98>	Praeterea tot habet vires quot fila comarum.
<walahfr. hort. 99>	Haud secus altipetax semente cucurbita vili
<walahfr. hort. 100>	Assurgens, parmis foliorum suscitat umbras
<walahfr. hort. 101>	Ingentes, crebrisque iacit retinacula ramis.
<walahfr. hort. 102>	Ac velut ulmum hedera implicuit cum frondibus altam,
<walahfr. hort. 103>	Ruris abusque sinu toti sua brachia circum
<walahfr. hort. 104>	Laxa dedit ligno, summumque secuta cacumen
<walahfr. hort. 105>	Corticis occuluit viridi tutamine rugas:
<walahfr. hort. 106>	Aut arbustivum vitis genus, arbore cum se
<walahfr. hort. 107>	Explicuit quavis, ramorumque alta corimbis
<walahfr. hort. 108>	Vestiit, et propria sursum se sponte levavit -
<walahfr. hort. 109>	Visitur ergo rubens aliena in sede racemus
<walahfr. hort. 110>	Dependere, premit tabulata virentia Bachus,
<walahfr. hort. 111>	Pampinus et frondes: discernit latior altas -
<walahfr. hort. 112>	Sic mea sic fragili de stirpe cucurbita surgens
<walahfr. hort. 113>	Diligit appositas, sua sustentacula, furcas,
<walahfr. hort. 114>	Atque amplexa suas uncis tenet unguibus alnos.
<walahfr. hort. 115>	Ne vero insano divelli turbine possit,
<walahfr. hort. 116>	Quot generat nodos, tot iam retinacula tendit,
<walahfr. hort. 117>	Et quoniam duplicem producunt singula funem,
<walahfr. hort. 118>	Undique fulturam dextra levaque prehendunt,
<walahfr. hort. 119>	Et velut in fusum nentes cum pensa puellae
<walahfr. hort. 120>	Mollia traiciunt spirisque ingentibus omnem
<walahfr. hort. 121>	Filorum seriem pulchros metantur in orbes,
<walahfr. hort. 122>	Sic vaga tortilibus stringunt ammenta catenis
<walahfr. hort. 123>	Scalarum, teretes involvuntque ilico virgas,
<walahfr. hort. 124>	Viribus et discunt alienis tecta cavarum
<walahfr. hort. 125>	Ardua porticuum volucri superare natatu.
<walahfr. hort. 126>	Iam quis poma queat ramis pendentia passim
<walahfr. hort. 127>	Mirari digne? quae non minus undique certis
<walahfr. hort. 128>	Sunt formata viis, quam si tornatile lignum
<walahfr. hort. 129>	Inspicias medio rasum, quod mamfure constat.
<walahfr. hort. 130>	Illa quidem gracili primum demissa flagello
<walahfr. hort. 131>	Oblongo, tenuique ferunt ingentia collo
<walahfr. hort. 132>	Corpora, tum vastum laxatur in ilia pondus,
<walahfr. hort. 133>	Totum venter habet, totum alvus, et intus aluntur
<walahfr. hort. 134>	Multa cavernoso seiunctim carcere grana,
<walahfr. hort. 135>	Quae tibi consimilem possunt promittere messem.
<walahfr. hort. 136>	Ipsos quin etiam tenero sub tempore fructus,
<walahfr. hort. 137>	Ante humor quam clausa latens per viscera sero
<walahfr. hort. 138>	Autumni adventu rarescat, et arida circum
<walahfr. hort. 139>	Restiterit cutis, inter opes transire ciborum
<walahfr. hort. 140>	Saepe videmus, et ardenti sartagine pinguem
<walahfr. hort. 141>	Combibere arvinam, et placidum secmenta saporem
<walahfr. hort. 142>	Ebria multotiens mensis praestare secundis.
<walahfr. hort. 143>	Si vero aestivi sinitur spiramina solis
<walahfr. hort. 144>	Cum genitrice pati et matura falce recidi,
<walahfr. hort. 145>	Idem foetus in assiduos formarier usus
<walahfr. hort. 146>	Vasorum poterit, vasto dum viscera ventre
<walahfr. hort. 147>	Egerimus, facili radentes ilia torno.
<walahfr. hort. 148>	Nonnunquam hac ingens sextarius abditur alvo
<walahfr. hort. 149>	Clauditur aut potior mensurae portio plenae,
<walahfr. hort. 150>	Amphora quae, piceo linitur dum gluttine, servat
<walahfr. hort. 151>	Incorrupta diu generosi dona Liei.
<walahfr. hort. 152>	Hoc simul in spatio, campi quo figitur imis
<walahfr. hort. 153>	Haec tam laeta seges, vili quam carmine pinxi,
<walahfr. hort. 154>	Visitur alterius vitis genus acre per aequor
<walahfr. hort. 155>	Serpere pulvereum et fructus nutrire rotundos.
<walahfr. hort. 156>	Pomorum haec species terrae super arida vulgo
<walahfr. hort. 157>	Terga iacens crementa capit pulcherrima, donec
<walahfr. hort. 158>	Solibus aestivis flavos intincta colores
<walahfr. hort. 159>	Messoris calathos matura fruge replerit.
<walahfr. hort. 160>	Tum videas aliis teretem satis esse figuram,
<walahfr. hort. 161>	Undique porro aliis oblongo scemate ventrem
<walahfr. hort. 162>	Demissum, nucis aut ovi versatilis instar,
<walahfr. hort. 163>	Vel qualis manibus quondam suspensa supinis
<walahfr. hort. 164>	Lucet agens circum lomenti bulla salivam
<walahfr. hort. 165>	Ante recens maceretur aquis quam spuma refusis,
<walahfr. hort. 166>	Dum lentescit adhuc digitis luctantibus, et se
<walahfr. hort. 167>	Alternis vicibus studioque fricantibus uno,
<walahfr. hort. 168>	Inter utramque manum parvo fit parvus hiatu
<walahfr. hort. 169>	Exitus, huc stricto lenis meat ore Nothi vis,
<walahfr. hort. 170>	Distenditque cavum vitrea sub imagine pondus,
<walahfr. hort. 171>	Et centrum medio confingit labile fundo,
<walahfr. hort. 172>	Undique conveniat cameri quo inflexio tecti.
<walahfr. hort. 173>	Ergo calyps huius penetrat dum viscera pomi,
<walahfr. hort. 174>	Elicit humoris largos cum semine rivos
<walahfr. hort. 175>	Multiplici: tum deinde cavum per plurima tergus
<walahfr. hort. 176>	Frusta manu spargens hortorum laetus opimas
<walahfr. hort. 177>	Delicias conviva capit, candorque saporque
<walahfr. hort. 178>	Oblectant fauces, nec duros illa molares
<walahfr. hort. 179>	Esca stupere facit, facili sed mansa voratu
<walahfr. hort. 180>	Vi naturali frigus per viscera nutrit.
<walahfr. hort. 181>	Proximus absinthi frutices locus erigit acris,
<walahfr. hort. 182>	Herbarum matrem simulantes vimine lento.
<walahfr. hort. 183>	In foliis color est alius, ramisque odor alter
<walahfr. hort. 184>	Puberibus, longeque saporis amarior haustus.
<walahfr. hort. 185>	Ferventem domuisse sitim, depellere febres
<walahfr. hort. 186>	Hoc solet auxilium clara virtute probatum.
<walahfr. hort. 187>	Si tibi praeterea caput acri forte dolore
<walahfr. hort. 188>	Pulsetur subito, vel si vertigo fatiget,
<walahfr. hort. 189>	Huius opem rimare, coquens frondentis amaram
<walahfr. hort. 190>	Absinthi silvam, tum iura lebete capaci
<walahfr. hort. 191>	Effunde, et capitis perfunde cacumina summi.
<walahfr. hort. 192>	Quo postquam ablueris graciles humore capillos,
<walahfr. hort. 193>	Devinctas frondes super imposuisse memento.
<walahfr. hort. 194>	Tum mollis fotos constringat fascia crines,
<walahfr. hort. 195>	Et post non multas elapsi temporis horas
<walahfr. hort. 196>	Hoc inter reliquas eius mirabere vires.
<walahfr. hort. 197>	Quid referam iuxta positi nimiumque potentis
<walahfr. hort. 198>	Marrubii non vile genus, licet acrius ora
<walahfr. hort. 199>	Mordeat et longe gustum disiungat odore.
<walahfr. hort. 200>	Dulce enim olet, non dulce sapit, sed pectoris aegros
<walahfr. hort. 201>	Comprimit angores, tristi dum sumitur haustu,
<walahfr. hort. 202>	Praecipue talis caleat si potus ab igni
<walahfr. hort. 203>	Et coenam cyatis cogatur claudere crebris,
<walahfr. hort. 204>	Si quando infensae quaesita venena novercae
<walahfr. hort. 205>	Potibus inmiscent dapibusve aconita dolosis
<walahfr. hort. 206>	Tristia confundunt, extemplo sumpta salubris
<walahfr. hort. 207>	Potio marrubii suspecta pericula pressat.
<walahfr. hort. 208>	Nec maratri taceatur honor, quod stipite forti
<walahfr. hort. 209>	Tollitur, et late ramorum brachia tendit,
<walahfr. hort. 210>	Dulce satis gustu dulcem satis addit odorem.
<walahfr. hort. 211>	Hoc oculis, quos umbra premit, prodesse locuntur,
<walahfr. hort. 212>	Huius item semen foetae cum lacte capellae
<walahfr. hort. 213>	Absumptum ventris fertur mollire tumorem,
<walahfr. hort. 214>	Cunctantisque moras dissolvere protinus alvi.
<walahfr. hort. 215>	Praeterea radix maratri commixta liquori
<walahfr. hort. 216>	Lenaeo tussim percepta repellit anhelam.
<walahfr. hort. 217>	Te neque transierim Latiae cui libera linguae
<walahfr. hort. 218>	Nomine de gladii nomen facundia finxit.
<walahfr. hort. 219>	Tu mihi purpurei progignis floris honorem,
<walahfr. hort. 220>	Prima aestate gerens violae iucunda nigellae
<walahfr. hort. 221>	Munera, vel qualis mensa sub Apollinis alta
<walahfr. hort. 222>	Investis pueri pro morte recens yacincthus
<walahfr. hort. 223>	Exiit et floris signavit vertice nomen.
<walahfr. hort. 224>	Radicis ramenta tuae siccata fluenti
<walahfr. hort. 225>	Diluimus contusa mero saevumque dolorem
<walahfr. hort. 226>	Vesicae premimus tali non secius arte.
<walahfr. hort. 227>	Pignore fullo tuo lini candentia texta
<walahfr. hort. 228>	Efficit, ut rigeant dulcesque imitentur odores.
<walahfr. hort. 229>	Inter odoratam memorare lybistica silvam
<walahfr. hort. 230>	Fortia, suadet amor parvi diffusior horti.
<walahfr. hort. 231>	Hoc germen suco quamvis et odore gemellis
<walahfr. hort. 232>	Orbibus officere et tenebras inferre putetur,
<walahfr. hort. 233>	Semina saepe tamen quaesitis addere curis
<walahfr. hort. 234>	Parva solet, famamque aliena laude mereri.
<walahfr. hort. 235>	Quae tot bellorum, tot famosissima rerum
<walahfr. hort. 236>	Magnarum monimenta sacro pia conficis ore,
<walahfr. hort. 237>	Exiles, Erato, non dedignare meorum
<walahfr. hort. 238>	Divitias holerum versu perstringere mecum.
<walahfr. hort. 239>	Infirmis divisa licet Macedonia ramis
<walahfr. hort. 240>	Spargitur, et crebris ignobile semen aristis
<walahfr. hort. 241>	Sufficit, illa tamen toto reparabilis anno
<walahfr. hort. 242>	Pauperiem largo solatur munere plebis
<walahfr. hort. 243>	Indiguae, nec non restringere sanguinis undas
<walahfr. hort. 244>	Corpore diffusas facili solet obvia gustu.
<walahfr. hort. 245>	Illa quoque infesto venter dum forte dolore
<walahfr. hort. 246>	Turbatur, fomenta super non irrita ducit,
<walahfr. hort. 247>	Puleium sibimet frondesque papaveris addens.
<walahfr. hort. 248>	Lilia quo versu candentia, carmine quove
<walahfr. hort. 249>	Ieiunae macies satis efferat arida Musae?
<walahfr. hort. 250>	Quorum candor habet nivei simulacra nitoris,
<walahfr. hort. 251>	Dulcis odor silvas imitatur flore Sabeas.
<walahfr. hort. 252>	Non Parius candore lapis, non nardus odore
<walahfr. hort. 253>	Lilia nostra premit, necnon si perfidus anguis
<walahfr. hort. 254>	Ingenitis collecta dolis serit ore venena
<walahfr. hort. 255>	Pestifero, caecum per vulnus ad intima mortem
<walahfr. hort. 256>	Corda feram mittens, pistillo lilia praestat
<walahfr. hort. 257>	Commacerare gravi sucosque haurire Falerno.
<walahfr. hort. 258>	Si quod contusum est summo liventis in ore
<walahfr. hort. 259>	Ponatur puncti, tum iam dinoscere vires
<walahfr. hort. 260>	Magnificas huiusce datur medicaminis ultro.
<walahfr. hort. 261>	Haec etiam laxis prodest contusio membris.
<walahfr. hort. 262>	Et Cereale quidem nugarum in parte papaver
<walahfr. hort. 263>	Hac memorare placet, quod raptu mesta puellae
<walahfr. hort. 264>	Mater, ut immensis optata oblivia mentem
<walahfr. hort. 265>	Exuerent curis, fertur Latona vorasse.
<walahfr. hort. 266>	Hoc simul auxilio carbunculus ater ab imo
<walahfr. hort. 267>	Pectore, qui ructus nimium convolvit amaros
<walahfr. hort. 268>	Oris adusque fores, reprimi persaepe videtur.
<walahfr. hort. 269>	Huius ad alta caput granorum semine fetum
<walahfr. hort. 270>	Protento fragilique solet se tollere collo,
<walahfr. hort. 271>	Inque modum mali, regio cui Punica nomen
<walahfr. hort. 272>	Indidit, unius patulo sub pellis amictu
<walahfr. hort. 273>	Grana celebrandae virtutis plurima claudit,
<walahfr. hort. 274>	Deque sono mandentis habet formabile nomen.
<walahfr. hort. 275>	Hic umbrosa novos inter sclarega virores
<walahfr. hort. 276>	Stipite praevalido assurgens, ramosque comasque
<walahfr. hort. 277>	Altius extollit: quae quamvis rarius ulli
<walahfr. hort. 278>	Quaesita auxilio medicorum paene putetur
<walahfr. hort. 279>	Effugisse manus, dulci tamen indita caldae
<walahfr. hort. 280>	Et vires et odorati fermenta saporis
<walahfr. hort. 281>	Praestat, eam iuxta hortensis non extima costi
<walahfr. hort. 282>	Silva latet stomachique moras ventremque salubri
<walahfr. hort. 283>	Provocat auxilio radicis munere coctae.
<walahfr. hort. 284>	Nec mihi defuerit vulgaris copia mentae
<walahfr. hort. 285>	Multa per et genera et species diversa coloresque
<walahfr. hort. 286>	Et vires; huius quoddam genus utile vocem
<walahfr. hort. 287>	Raucisonam claro rursus redhibere canori
<walahfr. hort. 288>	Posse putant, eius sucos si fauce vorarit
<walahfr. hort. 289>	Ieiuna, quem crebra premens raucedo fatigat.
<walahfr. hort. 290>	Est aliud praepingue genus huiusce frutecti,
<walahfr. hort. 291>	Quod iam non parvi diffundat germinis umbras,
<walahfr. hort. 292>	Celsa ebuli sed more petens a stipite forti
<walahfr. hort. 293>	Undique maiores foliorum prorogat alas,
<walahfr. hort. 294>	Quis odor alter inest pauloque immitior haustus.
<walahfr. hort. 295>	Sed si quis vires speciesque et nomina mentae
<walahfr. hort. 296>	Ad plenum memorare potest, sciat ille necesse est,
<walahfr. hort. 297>	Aut quot Eritreo volitent in gurgite pisces,
<walahfr. hort. 298>	Lemnius aut altum quot in aera Mulcifer ire
<walahfr. hort. 299>	Scintillas vastis videat fornacibus Aetnae.
<walahfr. hort. 300>	Non patitur cunctas angustia carminis huius
<walahfr. hort. 301>	Pulei virtutes celeri comprendere versu.
<walahfr. hort. 302>	Hoc apud Indorum tanti constare peritos
<walahfr. hort. 303>	Fertur, apud Gallos quanti valet Indica nigri
<walahfr. hort. 304>	Congeries piperis. Quis iam dubitare sinetur
<walahfr. hort. 305>	Hac herba plures leniri posse labores,
<walahfr. hort. 306>	Quam pretiis inhianter emit ditissima tantis
<walahfr. hort. 307>	Gens, hebenoque auroque fluens et mira volenti
<walahfr. hort. 308>	Quaeque ferens mundo. O magni laudanda tonantis
<walahfr. hort. 309>	Virtus et ratio, nullis quae munera terris
<walahfr. hort. 310>	Larga suae non pandit opis, quae rara sub isto
<walahfr. hort. 311>	Axe videre soles, aliis in partibus horum
<walahfr. hort. 312>	Copia tanta iacet, quantam vilissima tecum
<walahfr. hort. 313>	Efficiunt: rursus quaedam quae spreta videntur
<walahfr. hort. 314>	Forte tibi, magno mercantur ditia regna,
<walahfr. hort. 315>	Altera ut alterius potiatur foenore tellus,
<walahfr. hort. 316>	Orbis et in toto per partes una domus sit.
<walahfr. hort. 317>	Pulcium quoque decoctum curabit, amice,
<walahfr. hort. 318>	Et potu et fotu stomachum (mihi crede) morantem.
<walahfr. hort. 319>	Dum canimus quae certa gravi ratione tenemus,
<walahfr. hort. 320>	Quaedam audita etiam vero miscere coturno
<walahfr. hort. 321>	Fas ususque sinit: ramum coniungito pulei
<walahfr. hort. 322>	Auriculae, ne forte caput turbaverit aestus
<walahfr. hort. 323>	Solis in aerio si te perflarit aperto.
<walahfr. hort. 324>	Quod nisi me currens deponere vela Thalia
<walahfr. hort. 325>	Cogeret ac tandem portus intrare moneret,
<walahfr. hort. 326>	Hinc tibi multiplices poteram decerpere flores.
<walahfr. hort. 327>	Quamvis in nostris apium vilesceret hortis,
<walahfr. hort. 328>	Et solo id multi prodesse sapore putarint,
<walahfr. hort. 329>	Plura tamen propriis medicamina viribus, acri
<walahfr. hort. 330>	Exhibet auxilio, cuius si trita capessas
<walahfr. hort. 331>	Semina, torquentes urinae frangere tricas
<walahfr. hort. 332>	Dicitur, ipsum etiam tenero cum germine mansum
<walahfr. hort. 333>	Concoquit errantes stomachi penetralibus escas.
<walahfr. hort. 334>	Corporis hunc regem turbans si nausia vexet,
<walahfr. hort. 335>	Mox apium lympha tristique bibatur aceto,
<walahfr. hort. 336>	Passio tum celeri cedet devicta medellae.
<walahfr. hort. 337>	Montibus et silvis, pratis et vallibus imis
<walahfr. hort. 338>	Vettonicae pretiosa licet collectio cunctis
<walahfr. hort. 339>	Paene loci superet passim, tamen hanc quoque noster
<walahfr. hort. 340>	Hortus habet cultaque docet mansuescere terra.
<walahfr. hort. 341>	Haec tantum meruit generali nomine laudis,
<walahfr. hort. 342>	Ut si quid mea Musa velit superaddere, tandem
<walahfr. hort. 343>	Mole operis devicta sui, iam sentiat, illa
<walahfr. hort. 344>	Utilitate minus quicquid deprompserit esse.
<walahfr. hort. 345>	Hanc viridem si forte tuos coneris in usus
<walahfr. hort. 346>	Carpere, siccatamve hiemi deponere pigrae,
<walahfr. hort. 347>	Turbida sive tuas oblectant pocula fauces,
<walahfr. hort. 348>	Seu potius longo tibi defaecata labore
<walahfr. hort. 349>	Dona placent, huius virtus mirabilis herbae
<walahfr. hort. 350>	Omnia sufficiet, quam quosdam pendere tanti
<walahfr. hort. 351>	Novimus, ut contra totam quae iniuria corpus
<walahfr. hort. 352>	Impetit interius, muniri viribus eius
<walahfr. hort. 353>	Sese posse rati, soleant haurire diebus
<walahfr. hort. 354>	Continuis hoc acre genus medicaminis almi.
<walahfr. hort. 355>	Praeterea caput infesto si vulnere fractum
<walahfr. hort. 356>	Tabuerit, tum crebra terens imponito sacrae
<walahfr. hort. 357>	Tegmina vettonicae, statim mirabere vires
<walahfr. hort. 358>	Illius, in solidum fuerit dum clausa cicatrix.
<walahfr. hort. 359>	Hic quoque sarcocolam, campos quae plurima passim
<walahfr. hort. 360>	Vestit et effetis silvarum inventa sub umbris
<walahfr. hort. 361>	Nascitur, ordinibus facile est discernere pulchris.
<walahfr. hort. 362>	Haec praeter varium latae virtutis honorem
<walahfr. hort. 363>	Trita domat ventris praedirum et pota dolorem.
<walahfr. hort. 364>	Si quae forte calybs infensus vulnera membris
<walahfr. hort. 365>	Indiderit nostris, huius temptare iubemur
<walahfr. hort. 366>	Auxilium, partique imponere tunsa patenti
<walahfr. hort. 367>	Germina, maturum nacturi hac arte vigorem,
<walahfr. hort. 368>	Si tamen addatur mordens cataplasmati acetum.
<walahfr. hort. 369>	Haud procul ambrosiam vulgo quam dicere mos est
<walahfr. hort. 370>	Erigitur, laudata quidem, sed an ista sit illa,
<walahfr. hort. 371>	Cuius in antiquis celeberrima mentio libris
<walahfr. hort. 372>	Fit, dubium est multis. Medici tamen arte suapte
<walahfr. hort. 373>	Hanc utcumque colunt, tantum quae sanguinis hausta
<walahfr. hort. 374>	Absumit, quantum potus ingesserit almi.
<walahfr. hort. 375>	Herbarum in numero, quas hortulus ille recenti
<walahfr. hort. 376>	Semper prole creat, nepetae non segnior exit
<walahfr. hort. 377>	Surculus, urticam foliis simulantibus, alto
<walahfr. hort. 378>	Vertice praegratum late largitus odorem.
<walahfr. hort. 379>	Haec variis olim morborum accommoda curis,
<walahfr. hort. 380>	Non extrema alias inter decernitur herbas.
<walahfr. hort. 381>	Huius enim sucus, roseo commixtus olivo,
<walahfr. hort. 382>	Efficit unguentum, laesae quod vulnera carnis
<walahfr. hort. 383>	Atque cicatricum deformia signa novarum
<walahfr. hort. 384>	Posse abolere aiunt, prisco et reparare nitori,
<walahfr. hort. 385>	Et revocare pilos, plagae quos forte recentis
<walahfr. hort. 386>	Pestis hiulca tulit, sanie taboque peresos.
<walahfr. hort. 387>	Hic rafanum radice potens latoque comarum
<walahfr. hort. 388>	Tegmine sublatum extremus facit ordo videri.
<walahfr. hort. 389>	Cuius amara satis quatientem viscera tussim
<walahfr. hort. 390>	Mansa premit radix, triti quoque seminis haustus
<walahfr. hort. 391>	Eiusdem vitio pestis persaepe medetur.
<walahfr. hort. 392>	Iam nisi me fessum via longior indupediret,
<walahfr. hort. 393>	Scrupeus atque novi terreret carminis ordo,
<walahfr. hort. 394>	Debueram viburna rosae pretiosa metallo
<walahfr. hort. 395>	Pactoli et niveis Arabum circumdare gemmis.
<walahfr. hort. 396>	Haec quia non Tyrio Germania tinguitur ostro,
<walahfr. hort. 397>	Lata nec ardenti se Gallia murice iactat,
<walahfr. hort. 398>	Lutea purpurei reparat crementa quotannis
<walahfr. hort. 399>	Ubertim floris, tantum qui protinus omnes
<walahfr. hort. 400>	Herbarum vicisse comas virtute et odore
<walahfr. hort. 401>	Dicitur, ut merito florum flos esse feratur.
<walahfr. hort. 402>	Inficit hic oleum proprio de nomine dictum,
<walahfr. hort. 403>	Quod quam saepe fiat mortalibus utile curis,
<walahfr. hort. 404>	Nec meminisse potest hominum nec dicere quisquam.
<walahfr. hort. 405>	Huic famosa suos opponunt lilia flores,
<walahfr. hort. 406>	Longius horum etiam spirans odor imbuit auras,
<walahfr. hort. 407>	Sed si quis nivei candentia germina fructus
<walahfr. hort. 408>	Triverit, aspersi mirabitur ilicet omnem
<walahfr. hort. 409>	Nectaris ille fidem celeri periisse meatu,
<walahfr. hort. 410>	Hoc quia virginitas fama subnixa beata
<walahfr. hort. 411>	Flore nitet, quam si nullus labor exagitarit
<walahfr. hort. 412>	Sordis et illiciti non fregerit ardor amoris,
<walahfr. hort. 413>	Flagrat odore suo. Porro si gloria pessum
<walahfr. hort. 414>	Integritatis eat, foetor mutabit odorem.
<walahfr. hort. 415>	Haec duo namque probabilium genera inclyta florum
<walahfr. hort. 416>	Ecclesiae summas signant per saecula palmas,
<walahfr. hort. 417>	Sanguine martyrii carpit quae dona rosarum,
<walahfr. hort. 418>	Liliaque in fidei gestat candore nitentis.
<walahfr. hort. 419>	O mater virgo, fecundo germine mater,
<walahfr. hort. 420>	Virga fide intacta, sponsi de nomine sponsa,
<walahfr. hort. 421>	Sponsa, columba, domus regina, fidelis amica,
<walahfr. hort. 422>	Bello carpe rosas, laeta arripe lilia pace.
<walahfr. hort. 423>	Flos tibi sceptrigero venit generamine Iesse,
<walahfr. hort. 424>	Unicus antiquae reparator stirpis et auctor,
<walahfr. hort. 425>	Lilia qui verbis vitaque dicavit amoena,
<walahfr. hort. 426>	Morte rosas tinguens, pacemque et proelia membris
<walahfr. hort. 427>	Liquit in orbe suis, virtutem amplexus utramque,
<walahfr. hort. 428>	Premiaque ambobus servans aeterna triumphis.
<walahfr. hort. 429>	Haec tibi servitii munuscula vilia parvi
<walahfr. hort. 430>	Strabo tuus, Grimalde pater doctissime, servus
<walahfr. hort. 431>	Pectore devoto nullius ponderis offert,
<walahfr. hort. 432>	Ut cum consepto vilis consederis horti
<walahfr. hort. 433>	Subter opacatas frondenti vertice malos,
<walahfr. hort. 434>	Persicus imparibus crines ubi dividit umbris,
<walahfr. hort. 435>	Dum tibi cana legunt tenera lanugine poma
<walahfr. hort. 436>	Ludentes pueri, scola laetabunda tuorum,
<walahfr. hort. 437>	Atque volis ingentia mala capacibus indunt,
<walahfr. hort. 438>	Grandia conantes includere corpora palmis:
<walahfr. hort. 439>	Quo moneare habeas nostri, pater alme, laboris,
<walahfr. hort. 440>	Dum relegis quae dedo volens, interque legendum
<walahfr. hort. 441>	Ut vitiosa seces, deposco, placentia firmes.
<walahfr. hort. 442>	Te deus aeterna faciat virtute virentem
<walahfr. hort. 443>	Inmarcescibilis palmam comprendere vitae:
<walahfr. hort. 444>	Hoc pater, hoc natus, hoc spiritus annuat almus.