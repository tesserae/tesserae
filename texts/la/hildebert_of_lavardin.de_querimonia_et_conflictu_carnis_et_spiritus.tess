<hildeb. querim. 1.1>	"Anguste fragilisque domus iam iamque ruentis
<hildeb. querim. 1.2>	Hospita servili conditione premor:
<hildeb. querim. 1.3>	Hic tamquam brevibus Giaris aut carcere clause
<hildeb. querim. 1.4>	Spem libertatis vix superesse licet.
<hildeb. querim. 1.5>	Triste iugum cervice gero gravibusque catenis,
<hildeb. querim. 1.6>	Proh dolor! ad mortem non moritura trahor.
<hildeb. querim. 1.7>	Magna satis, reminiscor enim, sperare solebam,
<hildeb. querim. 1.8>	Dum non alter amans, Christe, sed unus eras.
<hildeb. querim. 1.9>	Integritas, species, vestis nova digna fuere
<hildeb. querim. 1.10>	Sublimis sponsi dote, favore, toro.
<hildeb. querim. 1.11>	Dos celebris, favor eternus, torus immaculatus,
<hildeb. querim. 1.12>	Fructus in his et honos paxque perennis erat.
<hildeb. querim. 1.13>	Tota placens, quia tota recens, quia candida vultu,
<hildeb. querim. 1.14>	Sperabam celos pacta pudore Deum,
<hildeb. querim. 1.15>	Ad superos iter arripui, via multa patebat,
<hildeb. querim. 1.16>	Qui comitaretur quique preiret, erat.
<hildeb. querim. 1.17>	Heu mihi! quam docilis falli, quam prompta subire
<hildeb. querim. 1.18>	Turpia, quam velox ad mea damna fui!
<hildeb. querim. 1.19>	Hospitium sponsus mira fabricaverat arte,
<hildeb. querim. 1.20>	Quo suscepta brevi tempore casta fui.
<hildeb. querim. 1.21>	Nam mihi versutus, sed origine clarus adulter
<hildeb. querim. 1.22>	Illusit famula subreserante fores.
<hildeb. querim. 1.23>	Illius lenocinio periisse pudorem
<hildeb. querim. 1.24>	Flagitiisque ream succubuisse fleo.
<hildeb. querim. 1.25>	Si male contemptum sponsi suspiro favorem
<hildeb. querim. 1.26>	Ad propriumque gemens mente recurro virum,
<hildeb. querim. 1.27>	Mussitat, obloquitur, presentibus imperat uti:
<hildeb. querim. 1.28>	Deliciis, opibus, nomine lactat heram.
<hildeb. querim. 1.29>	His perversa modis ceptum pervertit honestum
<hildeb. querim. 1.30>	Et miseram, quo vult, imperiosa trahit.
<hildeb. querim. 1.31>	Hospitii lex ista mei est, his exsul ad horam
<hildeb. querim. 1.32>	Obligor; hoc fedus solvet amara dies:
<hildeb. querim. 1.33>	Egrediar, sed nescio quo, sed nescio quando,
<hildeb. querim. 1.34>	Sed fortasse dies iste supremus erit.
<hildeb. querim. 1.35>	Est igitur ponenda domus, qua libera tristi
<hildeb. querim. 1.36>	Carcere perpetuo iure manere queam."
<hildeb. querim. 1.37>	Talia deflenti sic respondisse recordor
<hildeb. querim. 1.38>	Singultu voces impediente tuas:
<hildeb. querim. 1.39>	"Cara comes, depone metum, desiste querelis!
<hildeb. querim. 1.40>	Ecce, quod affectas quodque precaris, agam!"
<hildeb. querim. 1.41>	Quos igitur quadras lapides? Que ligna secari
<hildeb. querim. 1.42>	Precipis? In manibus virga quid ista facit?
<hildeb. querim. 1.43>	Quam suspiro domum, non sculpto marmore surgit
<hildeb. querim. 1.44>	Nec mixta sabulo calce ligatur opus.
<hildeb. querim. 1.45>	Non abies trabibus, non sunt ea saxa columnis
<hildeb. querim. 1.46>	Apta, nihil prorsus, quod veterascat, habet.
<hildeb. querim. 1.47>	Omnis enim ... sed vana cano, sed inania venti
<hildeb. querim. 1.48>	Verba precesque ferunt: vivit in ede lapis.
<hildeb. querim. 1.49>	Ut video, monitus mens curis plena refundit:
<hildeb. querim. 1.50>	Non satis hoc tempus ad mea vota facit.
<hildeb. querim. 2.1>	Heu, quam turpe nefas, quam reprimendum,
<hildeb. querim. 2.2>	Quam discors anime quamque pudendum!
<hildeb. querim. 2.3>	Mundi cura movens pectoris estum
<hildeb. querim. 2.4>	Infestare docet ius et honestum.
<hildeb. querim. 2.5>	Res abiecta nimis parque pudori
<hildeb. querim. 2.6>	Virtus est oneri, crimen honori.
<hildeb. querim. 2.7>	Virtus vilis apex, dos sine fructu,
<hildeb. querim. 2.8>	Vix impune places, vix sine luctu.
<hildeb. querim. 2.9>	Tu venale bonum, mers onerosa,
<hildeb. querim. 2.10>	Mers tantum superis ambitiosa,
<hildeb. querim. 2.11>	Deponi facilis, dura resumi,
<hildeb. querim. 2.12>	Vanescis veluti virgula fumi.
<hildeb. querim. 2.13>	Non est, cui placeas simplice voto,
<hildeb. querim. 2.14>	Qui lesam doleat teste remoto,
<hildeb. querim. 2.15>	Qui te gratis amet vel tueatur,
<hildeb. querim. 2.16>	Qui patrocinium polliceatur.
<hildeb. querim. 2.17>	Laus sublimis opes, crimen egestas,
<hildeb. querim. 2.18>	Prepollet facinus, sordet honestas.
<hildeb. querim. 2.19>	Ha, nunc innocuis iura minantur,
<hildeb. querim. 2.20>	Ausi flagitium sceptra lucrantur.
<hildeb. querim. 2.21>	Ha, quam sollicito quisque labore
<hildeb. querim. 2.22>	Occursat medico carnis amore.
<hildeb. querim. 2.23>	De morbis anime nulla querela,
<hildeb. querim. 2.24>	Egressam sequitur tarda medela.
<hildeb. querim. 2.25>	Quo tam fida comes sim reditura,
<hildeb. querim. 2.26>	Quam tristem calicem tunc bibitura,
<hildeb. querim. 2.27>	Non attendit homo; quodque fateris,
<hildeb. querim. 2.28>	Nec nosti sociam nec revereris.
<hildeb. querim. 2.29>	Si nec sic etiam sum tibi nota
<hildeb. querim. 2.30>	Nec prosunt anime tot sua vota,
<hildeb. querim. 2.31>	Esto premonitus: edibus istis
<hildeb. querim. 2.32>	Succedet propere mansio tristis.
<hildeb. querim. 3.1>	Multa duces Latii pro libertate tulere:
<hildeb. querim. 3.2>	Exilio sobolem, gladio caput exposuere.
<hildeb. querim. 3.3>	Felices, si triste iugum sic excuteretur
<hildeb. querim. 3.4>	Nec miseros quicquam miserabilius sequeretur!
<hildeb. querim. 3.5>	Sed grave servitium male libera colla premebat
<hildeb. querim. 3.6>	Et dominos centum sua crimina quisque ferebat.
<hildeb. querim. 3.7>	Vivere si vera sub libertate placeret,
<hildeb. querim. 3.8>	Non homini, sed peccato servire puderet.
<hildeb. querim. 3.9>	Illud enim transit et saltem morte levatur,
<hildeb. querim. 3.10>	Hoc est eternum nec finem fine lucratur.
<hildeb. querim. 3.11>	Quid dices igitur non equa mente ferendum,
<hildeb. querim. 3.12>	Dum modo detrectes dominumque iugumque tremendum?
<hildeb. querim. 3.13>	Hunc dominum ne quando feras, me ferre memento
<hildeb. querim. 3.14>	Sitque tibi Petri patientia pro documento:
<hildeb. querim. 3.15>	Contulerat Petro petra summum pontificatum
<hildeb. querim. 3.16>	Et gregis excubias et celi clavigeratum.
<hildeb. querim. 3.17>	Petrus apostolico iam sublimatus honore
<hildeb. querim. 3.18>	Clarebat merito, signis, virtutibus, ore:
<hildeb. querim. 3.19>	Reddita iam claudo vestigia, vita Thabite,
<hildeb. querim. 3.20>	Saphira iam luerat crimen discrimine vite;
<hildeb. querim. 3.21>	Iam morbos vestis, iam morbos umbra fugarat
<hildeb. querim. 3.22>	Iamque paraliticos oratio sacra levarat.
<hildeb. querim. 3.23>	Huic tamen, huic Petro placuit correctio Pauli
<hildeb. querim. 3.24>	Nec Paulo Petrus obiecit crimina Sauli.
<hildeb. querim. 3.25>	Ergo dum doceo, que corruptela trahatur,
<hildeb. querim. 3.26>	Que mihi mors ex te, patienter utrumque feratur.
<hildeb. querim. 3.27>	Moribus alludit non egre ferre docentem,
<hildeb. querim. 3.28>	Hunc aspernari fecundat crimine mentem.
<hildeb. querim. 4.1>	Vis anime humane septem sibi vendicat actus:
<hildeb. querim. 4.2>	Vivificat, sentit, varias amplectitur artes,
<hildeb. querim. 4.3>	Corrigit excessus, virtutibus instat, in ipsam
<hildeb. querim. 4.4>	Dirigit intuitum deitatem, gaudet in illa.
<hildeb. querim. 4.5>	Seminibus quoque primus inest, animalia bruta
<hildeb. querim. 4.6>	Participant alium, duo nostre proprietatis,
<hildeb. querim. 4.7>	Tres sunt et superum, superi tamen anteferuntur.
<hildeb. querim. 4.8>	Ex actu primo vegetantur corpora, crescunt;
<hildeb. querim. 4.9>	Provenit inde vigor, nexus, complexio, motus
<hildeb. querim. 4.10>	Et status et species et convenientia quedam.
<hildeb. querim. 4.11>	Ex alio tangit, videt, audit, gustat, odorat,
<hildeb. querim. 4.12>	Odit, amat, petit apta sibi, contraria vitat,
<hildeb. querim. 4.13>	Solvitur in somnos, in somnia mente vagatur,
<hildeb. querim. 4.14>	Preteriti meminit, venturis instat agitque
<hildeb. querim. 4.15>	Plurima, que sensu, non et ratione geruntur.
<hildeb. querim. 4.16>	Tertius ingenuas aliasque perambulat artes,
<hildeb. querim. 4.17>	Queque vel ingenium vel disciplina ministrat,
<hildeb. querim. 4.18>	Colligit et vario provectu mentibus heret.
<hildeb. querim. 4.19>	Quartus ab illicitis revocat residesque reatus
<hildeb. querim. 4.20>	Abiurare docet; extunc agnoscere sese
<hildeb. querim. 4.21>	Incipit inque novum niti ac transire decorem.
<hildeb. querim. 4.22>	Discimus ex quinto nature lege teneri,
<hildeb. querim. 4.23>	Res inconcessas virtutis amore cavere,
<hildeb. querim. 4.24>	Concessis aliquot etiam sine teste carere.
<hildeb. querim. 4.25>	Sextus in aspectum solis lucisque superne
<hildeb. querim. 4.26>	Pene parem superis animam rapit emaculatam.
<hildeb. querim. 4.27>	Septimus astringit stabilique subarrat amore
<hildeb. querim. 4.28>	Collateratque Deo. Quam dotem iam speculetur,
<hildeb. querim. 4.29>	Quos thalamos, quis cultus eam, que festa serenent,
<hildeb. querim. 4.30>	Quis dicat: 'Speciosa, veni!', dixere beate
<hildeb. querim. 4.31>	Maioresque anime, nec eis tamen aut ea virtus
<hildeb. querim. 4.32>	Aut ea lingua fuit, quibus hec aperire liceret:
<hildeb. querim. 4.33>	Excedit sensus meritumque recondita merces.
<hildeb. querim. 5.1>	"Cum placeat carni, quod vivificatur, ametque
<hildeb. querim. 5.2>	Hoc anime obsequium, tamen evenit, ut diuturnis
<hildeb. querim. 5.3>	Fracta malis vitam fastidiat, abdicet annos,
<hildeb. querim. 5.4>	Malit obire semel quam sepius atque suprema
<hildeb. querim. 5.5>	Morte rapi quam tot preeuntibus esse superstes.
<hildeb. querim. 5.6>	Sed licet his instet, non est homicida voluntas,
<hildeb. querim. 5.7>	Donec declinet faveatque uxorius illi
<hildeb. querim. 5.8>	Spiritus: hoc stimulis et blanda lite subacto
<hildeb. querim. 5.9>	Gignitur excessus, quia, dum caro clamat eamque
<hildeb. querim. 5.10>	Spiritus exaudit, consensu culpa creatur
<hildeb. querim. 5.11>	Inque creando nefas caro fit vir, spiritus uxor."