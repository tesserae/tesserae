<alcuin. carm. rhy. 1.1>	Altus auctor omnium, sator summus seculorum,
<alcuin. carm. rhy. 1.2>	Legum lator, largus dator ab omnibus adorandus.
<alcuin. carm. rhy. 1.3>	Adonai omnipotens, qui mensus es manu aquas
<alcuin. carm. rhy. 1.4>	Et caelum palmo contines terramque pugno concludis.
<alcuin. carm. rhy. 1.5>	Bonus factor bona valde condidit cuncta celeriter.
<alcuin. carm. rhy. 1.6>	Quae singula sunt nam bona, simul omnia satis bona.
<alcuin. carm. rhy. 1.7>	Benedico te, rex aeterne, qui fecisti per verbum tuum
<alcuin. carm. rhy. 1.8>	Ima et summa universa quique regis cuncta deus.
<alcuin. carm. rhy. 1.9>	Cum esset dei unicus natus natura, non dono,
<alcuin. carm. rhy. 1.10>	Factus hominis filius plenus gratia per donum;
<alcuin. carm. rhy. 1.11>	Cum virginali in utero coepit esse Christus homo,
<alcuin. carm. rhy. 1.12>	Non aliud esse coepit homo coeptus quam dei natus.
<alcuin. carm. rhy. 1.13>	Dei patris unigenitus est matri primogenitus,
<alcuin. carm. rhy. 1.14>	Idem ipse utrumque, ex utroque unus Christus.
<alcuin. carm. rhy. 1.15>	Deus pater donat nato nomen altum super cuncta,
<alcuin. carm. rhy. 1.16>	Non hoc verbo per gratiam, sed corpori deificato.
<alcuin. carm. rhy. 1.17>	Ego sum sine principio, qui sum sine fine deus;
<alcuin. carm. rhy. 1.18>	Ipse unus substantia, qui in tribus subsistentiis.
<alcuin. carm. rhy. 1.19>	Ex corde patris genitus summa sapientia filius.
<alcuin. carm. rhy. 1.20>	Procedebat paracletus ex ambobus indivise.
<alcuin. carm. rhy. 1.21>	Fidei nostrae fundamentum Christus Iesus crucifixus,
<alcuin. carm. rhy. 1.22>	De summo patris ima petens, ut nos ad alta revocaret.
<alcuin. carm. rhy. 1.23>	Fundamentum hoc habentes in supernis satis altum
<alcuin. carm. rhy. 1.24>	Illuc mente ascendamus, ubi dextra dei patris est.
<alcuin. carm. rhy. 1.25>	Gignendo pater appellatus prolem ex se prodit almum,
<alcuin. carm. rhy. 1.26>	Cuius ante omne tempus una et patris est maiestas.
	
<alcuin. carm. rhy. 1.27>	Homo Christus humanatus de spiritu et virgine
<alcuin. carm. rhy. 1.28>	Dei patris esse prolis, non sancti spiritus creditur.
<alcuin. carm. rhy. 1.29>	Homo ex aqua renatus natus aquae non dicitur,
<alcuin. carm. rhy. 1.30>	Sed dei patris esse prolis et matris ecclesiae.
<alcuin. carm. rhy. 1.31>	Idem virginis filius, idem qui dei est filius,
<alcuin. carm. rhy. 1.32>	Sine defectu alterius utrumque unus Iesus.
<alcuin. carm. rhy. 1.33>	Ipse Christus carne natus ut ceteri cuncti nati,
<alcuin. carm. rhy. 1.34>	In natura, non peccato, sine crimine castus natus.
<alcuin. carm. rhy. 1.35>	Kaput nostrum Christus deus nosque omnes eius membra;
<alcuin. carm. rhy. 1.36>	Sed capiti concordantes caritas nos Christo iungit.
<alcuin. carm. rhy. 1.37>	Kaput nostrum cum corpore unus Christus est effectus;
<alcuin. carm. rhy. 1.38>	Quanto magis mediator homo deus unus Christus!
<alcuin. carm. rhy. 1.39>	Laetare, virgo Maria, laetare in tuo filio,
<alcuin. carm. rhy. 1.40>	Laetemurque omnes in eo, qui nasci dignatus ex ea.
<alcuin. carm. rhy. 1.41>	Laudabatur ab angelis, a pastoribus inspicitur;
<alcuin. carm. rhy. 1.42>	A magis Christus quaeritur et a stella demonstratur.
<alcuin. carm. rhy. 1.43>	Maria virgo veraciter dei genetrix dicitur.
<alcuin. carm. rhy. 1.44>	Verbum enim caro factum, non in carnem conversum est.
<alcuin. carm. rhy. 1.45>	Mariae gremium germinavit, genuit deum et hominem,
<alcuin. carm. rhy. 1.46>	Verum corpus et animam, ut homo totus sit redemtus.
<alcuin. carm. rhy. 1.47>	Nunc commune deitatis deus nomen trinitatis,
<alcuin. carm. rhy. 1.48>	In quo unicus benedictus venit et sanctus spiritus.
<alcuin. carm. rhy. 1.49>	Namque pater omnipotens in hoc esse adprobatur,
<alcuin. carm. rhy. 1.50>	Quia deum coequalem genuit natura filium.
<alcuin. carm. rhy. 1.51>	Omnipotens verbum patris virtusque et voluntas
<alcuin. carm. rhy. 1.52>	Caeli terrae cuncta implet suae deitatis potentia.
<alcuin. carm. rhy. 1.53>	Omnia data a deo patre humanitati eius verbi,
<alcuin. carm. rhy. 1.54>	Sedis paternae consessio et angelorum officia.
<alcuin. carm. rhy. 1.55>	Passus est princeps regum, cuius pater passus non est;
<alcuin. carm. rhy. 1.56>	Nec procedens passus umquam: Christus solus carne passus.
<alcuin. carm. rhy. 1.57>	Primogenitus ex mortuis per sanguinem sibi cuncta,
<alcuin. carm. rhy. 1.58>	Quae in caelo et in terra, sancta pace sociavit.
<alcuin. carm. rhy. 1.59>	Quem ante saecula credimus patri natum sine matre,
<alcuin. carm. rhy. 1.60>	Ipsum quoque in eius fine matri natum sine patre.
<alcuin. carm. rhy. 1.61>	Qui nec unione est confusus nec distinctione geminatus,
<alcuin. carm. rhy. 1.62>	Idem semper homo deus, ipse deus homo verus.
<alcuin. carm. rhy. 1.63>	Resurgens rex a mortuis mortis destruxit imperium,
<alcuin. carm. rhy. 1.64>	Solvens vincla mancipatis et reducens regno dei.
<alcuin. carm. rhy. 1.65>	Redemit nos rerum factor magno pretio mirifice
<alcuin. carm. rhy. 1.66>	Cum sacro suo sanguine, non metallis mortalibus.
<alcuin. carm. rhy. 1.67>	Spiritus sanctus paracletus, consolator, advocatus,
<alcuin. carm. rhy. 1.68>	Est cum patre et filio noster factor et redemtor.
<alcuin. carm. rhy. 1.69>	Sancti spiritus processio ita ut filii nativitas
<alcuin. carm. rhy. 1.70>	Latet cunctas creaturas et antecellit universa.
<alcuin. carm. rhy. 1.71>	Ter cum deum dicimus, non tres deos credimus,
<alcuin. carm. rhy. 1.72>	Sed unum invisibilem in maiestatis gloria.
<alcuin. carm. rhy. 1.73>	Ternis in his personis trinitatem credimus;
<alcuin. carm. rhy. 1.74>	Patrem, verbum, procedentem uno laudemus carmine.
<alcuin. carm. rhy. 1.75>	Unus deus est nam pater, unicus deus est filius,
<alcuin. carm. rhy. 1.76>	Unicus deus est spiritus: hoc unitas trinitatis.
<alcuin. carm. rhy. 1.77>	Verus pater qui genuit, verus filius qui genitus,
<alcuin. carm. rhy. 1.78>	Verus procedens spiritus: hoc trinitas unitatis.
<alcuin. carm. rhy. 1.79>	Xristo in cruce coronato fel ad escam dederunt,
<alcuin. carm. rhy. 1.80>	Sitim potabant aceto: vae tibi, gens misera!
<alcuin. carm. rhy. 1.81>	Xristus e caelo veniens, scilicet ut carne praesens
<alcuin. carm. rhy. 1.82>	Excelsus iudicet orbem et reseret pectora.
<alcuin. carm. rhy. 1.83>	Ymnum dicat ordo omnis, fidelis qui invenitur,
<alcuin. carm. rhy. 1.84>	Patri, nato, paracleto, gloriosae trinitati.
<alcuin. carm. rhy. 1.85>	Ymnum dicamus dei nato, qui ab arce alta caeli
<alcuin. carm. rhy. 1.86>	. . . us venit corpore, ut salvaret nos vitales.
<alcuin. carm. rhy. 1.87>	Zelum dei sic habentes non inanes obloquentes
<alcuin. carm. rhy. 1.88>	Absque serpentis sibilo verum deum adorantes.
<alcuin. carm. rhy. 1.89>	Zelo bono omittentes dira draconis ubera
<alcuin. carm. rhy. 1.90>	Aquas vitae auriamus de fontibus salvatoris.
<alcuin. carm. rhy. 1.91>	Gloria tibi, trinitas, patri, filio, procedenti,
<alcuin. carm. rhy. 1.92>	Una eademque indivisa, virtus honor et gloria.
<alcuin. carm. rhy. 1.93>	Gloria tibi, Iesu bone, qui naturam nostrae carnis
<alcuin. carm. rhy. 1.94>	Tuae deitati adunasti, ut nos in te gloriemur.

<alcuin. carm. rhy. 2.1>	Adiutor in te sperantium, exaudi me miserum.
<alcuin. carm. rhy. 2.2>	De profundis peccatorum clamo corde credulo;
<alcuin. carm. rhy. 2.3>	Ne me tradas tetris tectis diri et imi inferni.
<alcuin. carm. rhy. 2.4>	Benedicto ore tuo, bone deus, qui dixisti
<alcuin. carm. rhy. 2.5>	Gaudium esse angelorum in supernis satis magnum
<alcuin. carm. rhy. 2.6>	Super uno peccatori agenti poenitentiam.
<alcuin. carm. rhy. 2.7>	Cerne, pater piissime, me amare flere, quae feci.
<alcuin. carm. rhy. 2.8>	Expurga cor obrutum puro fonte lacrimarum,
<alcuin. carm. rhy. 2.9>	Unde anima abluetur a tam sordidis actibus.
<alcuin. carm. rhy. 2.10>	Deus aeternae gloriae, obsecro te semper, Iesu,
<alcuin. carm. rhy. 2.11>	Per vexillum verae crucis eripe me deprecantem
<alcuin. carm. rhy. 2.12>	De laqueo delictorum et faucibus inferorum.
<alcuin. carm. rhy. 2.13>	Egens sum ego, in labore conturbatus et confusus.
<alcuin. carm. rhy. 2.14>	Nihil digne umquam egi, in peccatis concoeptus sum,
<alcuin. carm. rhy. 2.15>	Degens semper in delictis, pressus pondere pessimo.
<alcuin. carm. rhy. 2.16>	Fateor nunc facinora tibi conscio secretorum:
<alcuin. carm. rhy. 2.17>	Ego ore, ego corde, ego opere inquinatus.
<alcuin. carm. rhy. 2.18>	Ignosce mihi, pater sancte, quia crimen agnosco.
<alcuin. carm. rhy. 2.19>	Gulae aufer appetitum, repelle a me luxoriam,
<alcuin. carm. rhy. 2.20>	Amorem dirum pecuniae cum peste iracundiae.
<alcuin. carm. rhy. 2.21>	Tristi saecli cum tedio, deus, amputa superbiam.
<alcuin. carm. rhy. 2.22>	Heu mihi, tristis plango. Quis me talem liberat
<alcuin. carm. rhy. 2.23>	De conpagine peccatorum et voragine flagitiorum
<alcuin. carm. rhy. 2.24>	Nisi gratia advocati, altissimi agni dei?
<alcuin. carm. rhy. 2.25>	Iterans iteravi, criminum auxi cumulum.
<alcuin. carm. rhy. 2.26>	Quae si tu, ultor deus, vindicare voluisses,
<alcuin. carm. rhy. 2.27>	Olim me terra vivum deglutisset integrum.
<alcuin. carm. rhy. 2.28>	Karitatem deus non fictam, castitatem da perfectam
<alcuin. carm. rhy. 2.29>	Humilemque tenaciam et veram oboedientiam!
<alcuin. carm. rhy. 2.30>	In te sint mihi omnia, quem amo super omnia!
<alcuin. carm. rhy. 2.31>	Lux vera fidelium et larga dei pietas,
<alcuin. carm. rhy. 2.32>	Qui benignus adstetisti puplicani precibus,
<alcuin. carm. rhy. 2.33>	Nunc quoque me lugentem fove, sancta trinitas.
<alcuin. carm. rhy. 2.34>	Miserere mihi, deus, ne patiaris me perire
<alcuin. carm. rhy. 2.35>	Neque aeternis tenebris vel atra morte consumi;
<alcuin. carm. rhy. 2.36>	Sed omnes actus vanitatis curet Christi gratia.
<alcuin. carm. rhy. 2.37>	Nomen tuum gloriosum invoco, salus sempiterna,
<alcuin. carm. rhy. 2.38>	Ut confractum redintegres emendesque vitiatum.
<alcuin. carm. rhy. 2.39>	Indulge hoc, quod peccavi; presta, ne plus adiciam.
<alcuin. carm. rhy. 2.40>	Omnipotens trinitas, una vera divinitas,
<alcuin. carm. rhy. 2.41>	Suscipe me fugientem de criminum caligine.
<alcuin. carm. rhy. 2.42>	Ad verum lumen revoca me tuae sanctae scientiae.
<alcuin. carm. rhy. 2.43>	Protector deus, protege me scuto tuae veritatis,
<alcuin. carm. rhy. 2.44>	Ut me tela ignita diabuli non penetrent
<alcuin. carm. rhy. 2.45>	Et potestas tenebrarum iam amplius non sauciet.
<alcuin. carm. rhy. 2.46>	Quicquid mea stoltitia et excessus desidiae
<alcuin. carm. rhy. 2.47>	Aut non sapit deprecare aut non praesumit dicere,
<alcuin. carm. rhy. 2.48>	Hoc maiestas largiatur et tribuat dei bonitas.
<alcuin. carm. rhy. 2.49>	Rex regum rectissime et dominus ditissime,
<alcuin. carm. rhy. 2.50>	Qui nullius eges opibus, semper bona largitus es;
<alcuin. carm. rhy. 2.51>	Doce me velle et nosse tuam facere voluntatem.
<alcuin. carm. rhy. 2.52>	Spes unica et sincera, mundi salus et vita es.
<alcuin. carm. rhy. 2.53>	Qui solus mortem vicisti, aditum vitae reserasti,
<alcuin. carm. rhy. 2.54>	Erue me de umbra mortis facque intrare viam lucis.
<alcuin. carm. rhy. 2.55>	Te iudicem esse spero, quem agnosco salvatorem.
<alcuin. carm. rhy. 2.56>	Veneras pro me iudicari, qui venies iudicare.
<alcuin. carm. rhy. 2.57>	Sed quem mitis liberasti, numquam sinas interire.
<alcuin. carm. rhy. 2.58>	Virtus patris et voluntas frangens claustra inferorum
<alcuin. carm. rhy. 2.59>	Hominem odio abiectum astris tulit mirantibus.
<alcuin. carm. rhy. 2.60>	Meque imo iacentem tua sublevet clementia.
<alcuin. carm. rhy. 2.61>	EXul homo paradisi per peccatum protoplausti
<alcuin. carm. rhy. 2.62>	Exitum suum expavescens, dum clauduntur lumina!
<alcuin. carm. rhy. 2.63>	Sed tu, mi Iesus, miserere, presta, quaeso, partem vitae.
<alcuin. carm. rhy. 2.64>	Ymnum deo nunc debeo, sed canto carmen lugubre.
<alcuin. carm. rhy. 2.65>	Factus sine auxilio solus plango peccamina.
<alcuin. carm. rhy. 2.66>	Tamen dico, quod debeo: soli deo semper laus!
<alcuin. carm. rhy. 2.67>	Zelo habere, quod amavi, et amare, quod zelavi:
<alcuin. carm. rhy. 2.68>	Inmuta, dextra excelsi, Iesu fili altissimi,
<alcuin. carm. rhy. 2.69>	Ut hic et in perpetuo te laudare merear.
<alcuin. carm. rhy. 2.70>	Gloria deo patri aequalisque deo filio
<alcuin. carm. rhy. 2.71>	Una cum sancto spiritu laus honor et virtus
<alcuin. carm. rhy. 2.72>	Perpetuaque potestas et aeterna maiestas.

<alcuin. carm. rhy. 3.1>	Arrius et Sabellius heretici inpudici:
<alcuin. carm. rhy. 3.2>	Unus non vult unam esse trinitatis substantiam,
<alcuin. carm. rhy. 3.3>	Alter iungens incongrue et confundens personas.
<alcuin. carm. rhy. 3.4>	Audite haec orthodoxi ....ies Christus expugnavit
<alcuin. carm. rhy. 3.5>	Uno loco ambos simul: ego et pater unum sumus.
<alcuin. carm. rhy. 3.6>	"Sumus" non sapit Sabellius nec Arrius "unum" fari.
<alcuin. carm. rhy. 3.7>	Manicheus et Fotinus e diverso, sed impie
<alcuin. carm. rhy. 3.8>	Unus Christum verum deum, non hominem profitetur;
<alcuin. carm. rhy. 3.9>	Alter aeque obnoxie hominem purum indicavit.
<alcuin. carm. rhy. 3.10>	Dicunt Christum verba vitae deum verum et hominem:
<alcuin. carm. rhy. 3.11>	A quo Lazarus lacrimatur ..em nec Fotinus profitetur,
<alcuin. carm. rhy. 3.12>	Idem a quo est suscitatus, hominem nec credit Manicheus.
<alcuin. carm. rhy. 3.13>	Nestorius et Eutichen contrarie Christum profitentes:
<alcuin. carm. rhy. 3.14>	Prior propter duas naturas duos Christos introduxit;
<alcuin. carm. rhy. 3.15>	Alter e caelo Christum narrat humanum sumsisse corpus.
<alcuin. carm. rhy. 3.16>	Audi, Nestori nequissime, unionem in hoc Christi:
<alcuin. carm. rhy. 3.17>	Filius hominis venit de caelis! et tu, Eutichen, audax pestis,
<alcuin. carm. rhy. 3.18>	Disce Christi corpus esse ex germine David regis.