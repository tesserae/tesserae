<claud. rapt. pros 1.praef.1>	Inventa secuit primus qui nave profundum
<claud. rapt. pros 1.praef.2>	et rudibus remis sollicitavit aquas,
<claud. rapt. pros 1.praef.3>	qui dubiis ausus committere flatibus alnum
<claud. rapt. pros 1.praef.4>	quas natura negat praebuit arte vias:
<claud. rapt. pros 1.praef.5>	tranquillis primum trepidus se credidit undis 
<claud. rapt. pros 1.praef.6>	litora securo tramite summa legens;
<claud. rapt. pros 1.praef.7>	mox longos temptare sinus et linquere terras
<claud. rapt. pros 1.praef.8>	et leni coepit pandere vela Noto.
<claud. rapt. pros 1.praef.9>	ast ubi paulatim praeceps audacia crevit
<claud. rapt. pros 1.praef.10>	cordaque languentem dedidicere metum, 
<claud. rapt. pros 1.praef.11>	iam vagus inrumpit pelagus caelumque secutus
<claud. rapt. pros 1.praef.12>	Aegaeas hiemes Ioniumque domat.
<claud. rapt. pros 1.1>	Inferni raptoris equos adflataque curru
<claud. rapt. pros 1.2>	sidera Taenario caligantesque profundae
<claud. rapt. pros 1.3>	Iunonis thalamos audaci promere cantu
<claud. rapt. pros 1.4>	mens congesta iubet. gressus removete profani.
<claud. rapt. pros 1.5>	iam furor humanos nostro de pectore sensus 
<claud. rapt. pros 1.6>	expulit et totum spirant praecordia Phoebum;
<claud. rapt. pros 1.7>	iam mihi cernuntur trepidis delubra moveri
<claud. rapt. pros 1.8>	sedibus et claram dispergere limina lucem
<claud. rapt. pros 1.9>	adventum testata dei; iam magnus ab imis
<claud. rapt. pros 1.10>	auditur fremitus terris templumque remugit 
<claud. rapt. pros 1.11>	Cecropium sanctasque faces extollit Eleusis.
<claud. rapt. pros 1.12>	angues Triptolemi strident et squamea curvis
<claud. rapt. pros 1.13>	colla levant attrita iugis lapsuque sereno
<claud. rapt. pros 1.14>	erecti roseas tendunt ad carmina cristas,
<claud. rapt. pros 1.15>	ecce procul ternis Hecate variata figuris 
<claud. rapt. pros 1.16>	exoritur, levisque simul procedit Iacchus
<claud. rapt. pros 1.17>	crinali florens hedera, quem Parthica velat
<claud. rapt. pros 1.18>	tigris et auratos in nodum colligit ungues:
<claud. rapt. pros 1.19>	ebria Maeonius firmat vestigia thyrsus.
<claud. rapt. pros 1.20>	Di, quibus innumerum vacui famulatur Averni 
<claud. rapt. pros 1.21>	vulgus iners, opibus quorum donatur avaris
<claud. rapt. pros 1.22>	quidquid in orbe perit, quos Styx liventibus ambit
<claud. rapt. pros 1.23>	interfusa vadis et quos fumantia torquens
<claud. rapt. pros 1.24>	aequora gurgitibus Phlegethon perlustrat anhelisvos
<claud. rapt. pros 1.25>	mihi sacrarum penetralia pandite rerum 
<claud. rapt. pros 1.26>	et vestri secreta poli: qua lampade Ditem
<claud. rapt. pros 1.27>	flexit Amor; quo ducta ferox Proserpina raptu
<claud. rapt. pros 1.28>	possedit dotale Chaos quantasque per oras
<claud. rapt. pros 1.29>	sollicito genetrix erraverit anxia cursu;
<claud. rapt. pros 1.30>	unde datae populis fruges et glande relicta 
<claud. rapt. pros 1.31>	cesserit inventis Dodonia quercus aristis.
<claud. rapt. pros 1.32>	Dux Erebi quondam tumidas exarsit in iras
<claud. rapt. pros 1.33>	proelia moturus superis, quod solus egeret
<claud. rapt. pros 1.34>	conubiis sterilesque diu consumeret annos
<claud. rapt. pros 1.35>	impatiens nescire torum nullasque mariti 
<claud. rapt. pros 1.36>	inlecebras nec dulce patris cognoscere nomen.
<claud. rapt. pros 1.37>	iam quaecumque latent ferali monstra barathro
<claud. rapt. pros 1.38>	in turmas aciemque ruunt contraque Tonantem
<claud. rapt. pros 1.39>	coniurant Furiae, crinitaque sontibus hydris
<claud. rapt. pros 1.40>	Tesiphone quatiens infausto lumine pinum 
<claud. rapt. pros 1.41>	armatos ad castra vocat pallentia Manes,
<claud. rapt. pros 1.42>	paene reluctatis iterum pugnantia rebus
<claud. rapt. pros 1.43>	rupissent elementa fidem penitusque revulso
<claud. rapt. pros 1.44>	carcere laxatis pubes Titania vinclis
<claud. rapt. pros 1.45>	vidisset caeleste iubar rursusque cruentus 
<claud. rapt. pros 1.46>	Aegaeon positis aucto de corpore nodis
<claud. rapt. pros 1.47>	obvia centeno vexasset fulmina motu.
<claud. rapt. pros 1.48>	Sed Parcae vetuere minas orbique timentes
<claud. rapt. pros 1.49>	ante pedes soliumque ducis fudere severam
<claud. rapt. pros 1.50>	canitiem genibusque suas cum supplice fletu 
<claud. rapt. pros 1.51>	admovere manus, quarum sub iure tenentur
<claud. rapt. pros 1.52>	omnia, quae seriem fatorum pollice ducunt
<claud. rapt. pros 1.53>	longaque ferratis evolvunt saecula fusis.
<claud. rapt. pros 1.54>	prima fero Lachesis clamabat talia regi
<claud. rapt. pros 1.55>	incultas dispersa comas: "O maxime noctis 
<claud. rapt. pros 1.56>	arbiter umbrarumque potens, cui nostra laborant
<claud. rapt. pros 1.57>	stamina, qui finem cunctis et semina praebes
<claud. rapt. pros 1.58>	nascendique vices alterna morte rependis,
<claud. rapt. pros 1.59>	qui vitam letumque regis (nam quidquid ubique
<claud. rapt. pros 1.60>	gignit materies, hoc te donante creatur 
<claud. rapt. pros 1.61>	debeturque tibi certisque ambagibus aevi
<claud. rapt. pros 1.62>	rursus corporeos animae mittuntur in artus):
<claud. rapt. pros 1.63>	ne pete firmatas pacis dissolvere leges,
<claud. rapt. pros 1.64>	quas dedimus nevitque colus, neu foedera fratrum
<claud. rapt. pros 1.65>	civili converte tuba, cur impia tollis 
<claud. rapt. pros 1.66>	signa? quid incestis aperis Titanibus auras?
<claud. rapt. pros 1.67>	posce Iovem; dabitur coniunx." Vix illa pepercit
<claud. rapt. pros 1.68>	erubuitque preces, animusque relanguit atrox
<claud. rapt. pros 1.69>	quamvis indocilis flecti: ceu turbine rauco
<claud. rapt. pros 1.70>	cum gravis armatur Boreas glacieque nivali 
<claud. rapt. pros 1.71>	hispidus et Getica concretus grandine pennas
<claud. rapt. pros 1.72>	disrumpit pelagus, silvas camposque sonoro
<claud. rapt. pros 1.73>	flamine rapturus; si forte adversus aenos
<claud. rapt. pros 1.74>	Aeolus obiecit postes, vanescit inanis
<claud. rapt. pros 1.75>	impetus et fractae redeunt in claustra procellae. 
<claud. rapt. pros 1.76>	Tunc Maia genitum, qui fervida dicta reportet,
<claud. rapt. pros 1.77>	imperat acciri. Cyllenius adstitit ales
<claud. rapt. pros 1.78>	somniferam quatiens virgam tectusque galero.
<claud. rapt. pros 1.79>	ipse rudi fultus solio nigraque verendus
<claud. rapt. pros 1.80>	maiestate sedet: squalent inmania foedo 
<claud. rapt. pros 1.81>	sceptra situ; sublime caput maestissima nubes
<claud. rapt. pros 1.82>	asperat et dirae riget inclementia formae;
<claud. rapt. pros 1.83>	terrorem dolor augebat. tunc talia celso
<claud. rapt. pros 1.84>	ore tonat (tremefacta silent dicente tyranno
<claud. rapt. pros 1.85>	atria; latratum triplicem compescuit ingens 
<claud. rapt. pros 1.86>	ianitor et presso lacrimarum fonte resedit
<claud. rapt. pros 1.87>	Cocytos tacitisque Acheron obmutuit undis
<claud. rapt. pros 1.88>	et Phlegethonteae requierunt murmura ripae):
<claud. rapt. pros 1.89>	"Atlantis Tegeaee nepos, commune profundis
<claud. rapt. pros 1.90>	et superis numen, qui fas per limen utrumque 
<claud. rapt. pros 1.91>	solus habes geminoque facis commercia mundo,
<claud. rapt. pros 1.92>	i celer et proscinde Notos et iussa superbo
<claud. rapt. pros 1.93>	redde Iovi: tantumne tibi, saevissime frater,
<claud. rapt. pros 1.94>	in me iuris erit? sic nobis noxia vires
<claud. rapt. pros 1.95>	cum caelo Fortuna tulit? num robur et arma 
<claud. rapt. pros 1.96>	perdidimus, si rapta dies? an forte iacentes
<claud. rapt. pros 1.97>	ignavosque putas, quod non Cyclopia tela
<claud. rapt. pros 1.98>	stringimus aut vanas tonitru deludimus auras?
<claud. rapt. pros 1.99>	nonne satis visum, grati quod luminis expers
<claud. rapt. pros 1.100>	tertia supremae patior dispendia sortis 
<claud. rapt. pros 1.101>	informesque plagas, cum te laetissimus ornet
<claud. rapt. pros 1.102>	Signifer et vario cingant splendore Triones;
<claud. rapt. pros 1.103>	sed thalamis etiam prohibes? Nereia glauco
<claud. rapt. pros 1.104>	Neptunum gremio complectitur Amphitrite;
<claud. rapt. pros 1.105>	te consanguineo recipit post fulmina fessum 
<claud. rapt. pros 1.106>	Iuno sinu. quid enim narrem Latonia furta,
<claud. rapt. pros 1.107>	quid Cererem magnamque Themin? tibi tanta creandi
<claud. rapt. pros 1.108>	copia; te felix natorum turba coronat.
<claud. rapt. pros 1.109>	ast ego deserta maerens inglorius aula
<claud. rapt. pros 1.110>	implacidas nullo solabor pignore curas? 
<claud. rapt. pros 1.111>	non adeo toleranda quies. primordia testor
<claud. rapt. pros 1.112>	noctis et horrendae stagna intemerata paludis:
<claud. rapt. pros 1.113>	si dicto parere negas, patefacta ciebo
<claud. rapt. pros 1.114>	Tartara, Saturni veteres laxabo catenas,
<claud. rapt. pros 1.115>	obducam tenebris solem, compage soluta 
<claud. rapt. pros 1.116>	lucidus umbroso miscebitur axis Averno."
<claud. rapt. pros 1.117>	Vix ea fatus erat, iam nuntius astra tenebat.
<claud. rapt. pros 1.118>	audierat mandata Pater secumque volutat
<claud. rapt. pros 1.119>	diversos ducens animos, quae tale sequatur
<claud. rapt. pros 1.120>	coniugium Stygiosque velit pro sole recessus. 
<claud. rapt. pros 1.121>	certa requirenti tandem sententia sedit.
<claud. rapt. pros 1.122>	Hennaeae Cereri proles optata virebat
<claud. rapt. pros 1.123>	unica, nec tribuit subolem Lucina secundam
<claud. rapt. pros 1.124>	fessaque post primos haeserunt viscera partus
<claud. rapt. pros 1.125>	infecunda quidem; sed cunctis altior extat 
<claud. rapt. pros 1.126>	matribus et numeri damnum Proserpina pensat.
<claud. rapt. pros 1.127>	hanc fovet, hanc sequitur: vitulam non blandius ambit
<claud. rapt. pros 1.128>	torva parens, pedibus quae nondum proterit arva
<claud. rapt. pros 1.129>	nec nova lunatae curvavit germina frontis.
<claud. rapt. pros 1.130>	iam matura toro plenis adoleverat annis 
<claud. rapt. pros 1.131>	virginitas, tenerum iam pronuba flamma pudorem
<claud. rapt. pros 1.132>	sollicitat mixtaque tremit formidine votum.
<claud. rapt. pros 1.133>	personat aula procis: pariter pro virgine certant
<claud. rapt. pros 1.134>	Mars clipeo melior, Phoebus praestantior arcu;
<claud. rapt. pros 1.135>	Mars donat Rhodopen, Phoebus largitur Amyclas 
<claud. rapt. pros 1.136>	et Delon Clariosque lares; hinc aemula Iuno,
<claud. rapt. pros 1.137>	hinc poscit Latona nurum. despexit utrumque
<claud. rapt. pros 1.138>	flava Ceres raptusque timens (heu caeca futuri!)
<claud. rapt. pros 1.139>	commendat Siculis furtim sua gaudia terris
<claud. rapt. pros 1.140>	infidis Laribus natam commisit alendam, 
<claud. rapt. pros 1.141>	aethera deseruit Siculasque relegat in oras
<claud. rapt. pros 1.142>	ingenio confisa loci.Trinacria quondam
<claud. rapt. pros 1.143>	Italiae pars iuncta fuit; sed pontus et aestus
<claud. rapt. pros 1.144>	mutavere situm. rupit confinia Nereus
<claud. rapt. pros 1.145>	victor et abscissos interluit aequore montes, 
<claud. rapt. pros 1.146>	parvaque cognatas prohibent discrimina terras.
<claud. rapt. pros 1.147>	nunc illam socia ruptam tellure trisulcam
<claud. rapt. pros 1.148>	opposuit Natura mari: caput inde Pachyni
<claud. rapt. pros 1.149>	respuit Ionias praetentis rupibus iras;
<claud. rapt. pros 1.150>	hinc latrat Gaetula Thetis Lilybaeaque pulsat 
<claud. rapt. pros 1.151>	brachia consurgens; hinc indignata teneri
<claud. rapt. pros 1.152>	concutit obiectum rabies Tyrrhena Pelorum.
<claud. rapt. pros 1.153>	in medio scopulis se porrigit Aetna perustis,
<claud. rapt. pros 1.154>	Aetna Giganteos numquam tacitura triumphos,
<claud. rapt. pros 1.155>	Enceladi bustum, qui saucia terga revinctus 
<claud. rapt. pros 1.156>	spirat inexhaustum flagranti vulnere sulphur
<claud. rapt. pros 1.157>	et, quotiens detractat onus cervice rebelli
<claud. rapt. pros 1.158>	in laevum dextrumque latus, tunc insula fundo
<claud. rapt. pros 1.159>	vellitur et dubiae nutant cum moenibus urbes.
<claud. rapt. pros 1.160>	Aetnaeos apices solo cognoscere visu, 
<claud. rapt. pros 1.161>	non aditu temptare licet, pars cetera frondet
<claud. rapt. pros 1.162>	arboribus; teritur nullo cultore cacumen.
<claud. rapt. pros 1.163>	nunc movet indigenas nimbos piceaque gravatum
<claud. rapt. pros 1.164>	foedat nube diem, nunc motibus astra lacessit
<claud. rapt. pros 1.165>	terrificis damnisque suis incendia nutrit. 
<claud. rapt. pros 1.166>	sed quamvis nimio fervens exuberet aestu,
<claud. rapt. pros 1.167>	scit nivibus servare fidem pariterque favillis
<claud. rapt. pros 1.168>	durescit glacies tanti secura vaporis,
<claud. rapt. pros 1.169>	arcano defensa gelu, fumoque fideli
<claud. rapt. pros 1.170>	lambit contiguas innoxia flamma pruinas. 
<claud. rapt. pros 1.171>	quae scopulos tormenta rotant? quae tanta cavernas
<claud. rapt. pros 1.172>	vis glomerat? quo fonte ruit Vulcanius amnis?
<claud. rapt. pros 1.173>	sive quod obicibus discurrens ventus opertis
<claud. rapt. pros 1.174>	offenso rimosa furit per saxa meatu,
<claud. rapt. pros 1.175>	dum scrutatur iter, libertatemque reposcens 
<claud. rapt. pros 1.176>	putria multivagis populatur flatibus antra;
<claud. rapt. pros 1.177>	seu mare sulphurei ductum per viscera montis
<claud. rapt. pros 1.178>	oppressis ignescit aquis et pondera librat.
<claud. rapt. pros 1.179>	Hic ubi servandum mater fidissima pignus
<claud. rapt. pros 1.180>	abdidit, ad Phrygios tendit secura penates 
<claud. rapt. pros 1.181>	turrigeramque petit Cybelen sinuosa draconum
<claud. rapt. pros 1.182>	membra regens, volucri qui pervia nubila tractu
<claud. rapt. pros 1.183>	signant et placidis umectant frena venenis:
<claud. rapt. pros 1.184>	frontem crista tegit; pingunt maculosa virentes
<claud. rapt. pros 1.185>	terga notae; rutilum squamis intermicat aurum. 
<claud. rapt. pros 1.186>	nunc spiris Zephyros tranant; nunc arva volatu
<claud. rapt. pros 1.187>	inferiore secant, cano rota pulvere labens
<claud. rapt. pros 1.188>	sulcatam fecundat humum: flavescit aristis
<claud. rapt. pros 1.189>	orbita; surgentes condunt vestigia fruges;
<claud. rapt. pros 1.190>	vestit iter comitata seges.Iam linquitur Aetna 
<claud. rapt. pros 1.191>	totaque decrescit refugo Trinacria visu.
<claud. rapt. pros 1.192>	heu quotiens praesaga mali violavit oborto
<claud. rapt. pros 1.193>	rore genas ! quotiens oculos ad tecta retorsit
<claud. rapt. pros 1.194>	talia voce movens: "salve, gratissima tellus,
<claud. rapt. pros 1.195>	quam nos praetulimus caelo, tibi gaudia nostri 
<claud. rapt. pros 1.196>	sanguinis et caros uteri commendo labores.
<claud. rapt. pros 1.197>	praemia digna manent: nullos patiere ligones
<claud. rapt. pros 1.198>	et nullo rigidi versabere vomeris ictu.
<claud. rapt. pros 1.199>	sponte tuus florebit ager; cessante iuvenco
<claud. rapt. pros 1.200>	ditior oblatas mirabitur incola messes."
<claud. rapt. pros 1.201>	sic ait et fulvis tetigit serpentibus Idam.
<claud. rapt. pros 1.202>	Hic sedes augusta deae templique colendi
<claud. rapt. pros 1.203>	relligiosa silex, densis quam pinus obumbrat
<claud. rapt. pros 1.204>	frondibus et nulla lucos agitante procella
<claud. rapt. pros 1.205>	stridula coniferis modulatur carmina ramis. 
<claud. rapt. pros 1.206>	terribiles intus thiasi vesanaque mixto
<claud. rapt. pros 1.207>	concentu delubra gemunt; ululatibus Ide
<claud. rapt. pros 1.208>	bacchatur; timidas inclinant Gargara silvas.
<claud. rapt. pros 1.209>	postquam visa Ceres, mugitum tympana frenant;
<claud. rapt. pros 1.210>	conticuere chori; Corybas non impulit ensem; 
<claud. rapt. pros 1.211>	non buxus, non aera sonant blandasque leones
<claud. rapt. pros 1.212>	summisere iubas. adytis gavisa Cybebe
<claud. rapt. pros 1.213>	exilit et pronas intendit ad oscula turres.
<claud. rapt. pros 1.214>	Viderat haec dudum summa speculatus ab arce
<claud. rapt. pros 1.215>	Iuppiter ac Veneri mentis penetralia pandit: 
<claud. rapt. pros 1.216>	"curarum, Cytherea, tibi secreta fatebor.
<claud. rapt. pros 1.217>	Candida Tartareo nuptum Proserpina regi
<claud. rapt. pros 1.218>	iam pridem decreta dari: sic Atropos urget;
<claud. rapt. pros 1.219>	sic cecinit longaeva Themis, nunc matre remota
<claud. rapt. pros 1.220>	rem peragi tempus. fines invade Sicanos 
<claud. rapt. pros 1.221>	et Cereris prolem patulis inludere campis,
<claud. rapt. pros 1.222>	crastina puniceos cum lux detexerit ortus,
<claud. rapt. pros 1.223>	coge tuis armata dolis, quibus urere cuncta,
<claud. rapt. pros 1.224>	me quoque, saepe soles, cur ultima regna quiescunt?
<claud. rapt. pros 1.225>	nulla sit inmunis regio nullumque sub umbris 
<claud. rapt. pros 1.226>	pectus inaccensum Veneri. iam tristis Erinys
<claud. rapt. pros 1.227>	sentiat ardores; Acheron Ditisque severi
<claud. rapt. pros 1.228>	ferrea lascivis mollescant corda sagittis."
<claud. rapt. pros 1.229>	Accelerat praecepta Venus; iussuque parentis
<claud. rapt. pros 1.230>	Pallas et inflexo quae terret Maenala cornu 
<claud. rapt. pros 1.231>	addunt se comites. divino semita gressu
<claud. rapt. pros 1.232>	claruit, augurium qualis laturus iniquum
<claud. rapt. pros 1.233>	praepes sanguineo dilabitur igne cometes
<claud. rapt. pros 1.234>	prodigiale rubens: non illum navita tuto,
<claud. rapt. pros 1.235>	non impune vident populi, sed crine minaci 
<claud. rapt. pros 1.236>	nuntiat aut ratibus ventos aut urbibus hostes.
<claud. rapt. pros 1.237>	devenere locum, Cereris quo tecta nitebant
<claud. rapt. pros 1.238>	Cyclopum firmata manu: stant ardua ferro
<claud. rapt. pros 1.239>	moenia, ferrati postes, inmensaque nectit
<claud. rapt. pros 1.240>	claustra chalybs. nullum tanto sudore Pyragmon 
<claud. rapt. pros 1.241>	nec Steropes construxit opus: non talibus umquam
<claud. rapt. pros 1.242>	spiravere Notis animae nec flumine tanto
<claud. rapt. pros 1.243>	incoctum maduit lassa cervice metallum.
<claud. rapt. pros 1.244>	atria cingit ebur; trabibus solidatur aenis
<claud. rapt. pros 1.245>	culmen et in celsas surgunt electra columnas. 
<claud. rapt. pros 1.246>	Ipsa domum tenero mulcens Proserpina cantu
<claud. rapt. pros 1.247>	inrita texebat rediturae munera matri.
<claud. rapt. pros 1.248>	hic elementorum seriem sedesque paternas
<claud. rapt. pros 1.249>	insignibat acu, veterem qua lege tumultum
<claud. rapt. pros 1.250>	discrevit Natura parens et semina iustis 
<claud. rapt. pros 1.251>	discessere locis: quidquid leve, fertur in altum;
<claud. rapt. pros 1.252>	in medium graviora cadunt; incanduit aer;
<claud. rapt. pros 1.253>	legit flamma polum; fluxit mare; terra pependit.
<claud. rapt. pros 1.254>	nec color unus erat: Stellas accendit in auro,
<claud. rapt. pros 1.255>	ostro fundit aquas. attollit litora gemmis 
<claud. rapt. pros 1.256>	filaque mentitos iamiam caelantia fluctus
<claud. rapt. pros 1.257>	arte tument: credas inlidi cautibus algam
<claud. rapt. pros 1.258>	et raucum bibulis inserpere murmur harenis.
<claud. rapt. pros 1.259>	addit quinque plagas: mediam subtegmine rubro
<claud. rapt. pros 1.260>	obsessam fervore notat; squalebat inustus 
<claud. rapt. pros 1.261>	limes et adsiduo sitiebant stamina sole,
<claud. rapt. pros 1.262>	vitales utrimque duas, quas mitis oberrat
<claud. rapt. pros 1.263>	temperies habitanda viris; in fine supremo
<claud. rapt. pros 1.264>	torpentes traxit geminas brumaque perenni
<claud. rapt. pros 1.265>	foedat et aeterno contristat frigore telas. 
<claud. rapt. pros 1.266>	nec non et patrui pingit sacraria Ditis
<claud. rapt. pros 1.267>	fatalesque sibi Manes; nec defuit omen,
<claud. rapt. pros 1.268>	praescia nam subitis maduerunt fletibus ora.
<claud. rapt. pros 1.269>	Coeperat et vitreis summo iam margine texti
<claud. rapt. pros 1.270>	Oceanum sinuare vadis; sed cardine verso 
<claud. rapt. pros 1.271>	cernit adesse deas imperfectumque laborem
<claud. rapt. pros 1.272>	deserit et niveos infecit purpura vultus
<claud. rapt. pros 1.273>	per liquidas succensa genas castaeque pudoris
<claud. rapt. pros 1.274>	inluxere faces: non sic decus ardet eburnum,
<claud. rapt. pros 1.275>	Lydia Sidonio quod femina tinxerit ostro. 
<claud. rapt. pros 1.276>	Merserat unda diem; sparso nox umida somno
<claud. rapt. pros 1.277>	languida caeruleis invexerat otia bigis,
<claud. rapt. pros 1.278>	iamque viam Pluto superas molitur ad auras
<claud. rapt. pros 1.279>	germani monitu. torvos invisa iugales
<claud. rapt. pros 1.280>	Allecto temone ligat, qui pascua mandunt 
<claud. rapt. pros 1.281>	Cocyti pratisque Erebi nigrantibus errant
<claud. rapt. pros 1.282>	stagnaque tranquillae potantes marcida Lethes
<claud. rapt. pros 1.283>	aegra soporatis spumant oblivia linguis:
<claud. rapt. pros 1.284>	Orphnaeus crudele micans Aethonque sagitta
<claud. rapt. pros 1.285>	ocior et Stygii sublimis gloria Nycteus 
<claud. rapt. pros 1.286>	armenti Ditisque nota signatus Alastor.
<claud. rapt. pros 1.287>	stabant ante fores iuncti saevumque fremebant
<claud. rapt. pros 1.288>	crastina venturae spectantes gaudia praedae.
<claud. rapt. pros 2.praef.1>	Otia sopitis ageret cum cantibus Orpheus
<claud. rapt. pros 2.praef.2>	neglectumque diu deposuisset opus,
<claud. rapt. pros 2.praef.3>	lugebant erepta sibi solacia Nymphae,
<claud. rapt. pros 2.praef.4>	quaerebant dulces flumina maesta modos.
<claud. rapt. pros 2.praef.5>	saeva feris natura redit metuensque leonem 
<claud. rapt. pros 2.praef.6>	implorat citharae vacca tacentis opem.
<claud. rapt. pros 2.praef.7>	illius et duri flevere silentia montes
<claud. rapt. pros 2.praef.8>	silvaque Bistoniam saepe secuta chelyn.
<claud. rapt. pros 2.praef.9>	Sed postquam Inachiis Alcides missus ab Argis
<claud. rapt. pros 2.praef.10>	Thracia pacifero contigit arva pede 
<claud. rapt. pros 2.praef.11>	diraque sanguinei vertit praesaepia regis
<claud. rapt. pros 2.praef.12>	et Diomedeos gramine pavit equos,
<claud. rapt. pros 2.praef.13>	tunc patriae festo laetatus tempore vates
<claud. rapt. pros 2.praef.14>	desuetae repetit fila canora lyrae
<claud. rapt. pros 2.praef.15>	et resides levi modulatus pectine nervos 
<claud. rapt. pros 2.praef.16>	pollice festivo nobile duxit ebur.
<claud. rapt. pros 2.praef.17>	vix auditus erat: venti frenantur et undae,
<claud. rapt. pros 2.praef.18>	pigrior adstrictis torpuit Hebrus aquis,
<claud. rapt. pros 2.praef.19>	porrexit Rhodope sitientes carmina rupes,
<claud. rapt. pros 2.praef.20>	excussit gelidas pronior Ossa nives; 
<claud. rapt. pros 2.praef.21>	ardua nudato descendit populus Haemo
<claud. rapt. pros 2.praef.22>	et comitem quercum pinus amica trahit,
<claud. rapt. pros 2.praef.23>	Cirrhaeasque dei quamvis despexerit artes,
<claud. rapt. pros 2.praef.24>	Orpheis laurus vocibus acta venit.
<claud. rapt. pros 2.praef.25>	securum blandi leporem fovere Molossi 
<claud. rapt. pros 2.praef.26>	vicinumque lupo praebuit agna latus.
<claud. rapt. pros 2.praef.27>	concordes varia ludunt cum tigride dammae;
<claud. rapt. pros 2.praef.28>	Massylam cervi non timuere iubam.
<claud. rapt. pros 2.praef.29>	Ille novercales stimulos actusque canebat
<claud. rapt. pros 2.praef.30>	Herculis et forti monstra subacta manu,
<claud. rapt. pros 2.praef.31>	quod timidae matri pressos ostenderit angues
<claud. rapt. pros 2.praef.32>	intrepidusque fero riserit ore puer:
<claud. rapt. pros 2.praef.33>	"te neque Dictaeas quatiens mugitibus urbes
<claud. rapt. pros 2.praef.34>	taurus nec Stygii terruit ira canis,
<claud. rapt. pros 2.praef.35>	non leo sidereos caeli rediturus ad axes, 
<claud. rapt. pros 2.praef.36>	non Erymanthei gloria montis aper.
<claud. rapt. pros 2.praef.37>	solvis Amazonios cinctus, Stymphalidas arcu
<claud. rapt. pros 2.praef.38>	adpetis, occiduo ducis ab orbe greges
<claud. rapt. pros 2.praef.39>	tergeminique ducis numerosos deicis artus
<claud. rapt. pros 2.praef.40>	et totiens uno victor ab hoste redis. 
<claud. rapt. pros 2.praef.41>	non cadere Antaeo, non crescere profuit hydrae;
<claud. rapt. pros 2.praef.42>	nec cervam volucres eripuere pedes.
<claud. rapt. pros 2.praef.43>	Caci flamma perit; rubuit Busiride Nilus;
<claud. rapt. pros 2.praef.44>	prostratis maduit nubigenis Pholoe.
<claud. rapt. pros 2.praef.45>	te Libyci stupuere sinus, te maxima Tethys 
<claud. rapt. pros 2.praef.46>	horruit, imposito cum premerere polo:
<claud. rapt. pros 2.praef.47>	firmior Herculea mundus cervice pependit;
<claud. rapt. pros 2.praef.48>	lustrarunt umeros Phoebus et astra tuos."
<claud. rapt. pros 2.praef.49>	Thracius haec vates. sed tu Tirynthius alter,
<claud. rapt. pros 2.praef.50>	Florentine, mihi: tu mea plectra moves 
<claud. rapt. pros 2.praef.51>	antraque Musarum longo torpentia somno
<claud. rapt. pros 2.praef.52>	excutis et placidos ducis in orbe chores.
<claud. rapt. pros 2.1>	Impulit Ionios praemisso lumine fluctus
<claud. rapt. pros 2.2>	nondum pura dies; tremulis vibratur in undis
<claud. rapt. pros 2.3>	ardor et errantes ludunt per caerula flammae.
<claud. rapt. pros 2.4>	iamque audax animi fidaeque oblita parentis
<claud. rapt. pros 2.5>	fraude Dionaea riguos Proserpina saltus 
<claud. rapt. pros 2.6>	(sic Parcae iussere) petit, ter cardine verso
<claud. rapt. pros 2.7>	praesagum cecinere fores; ter conscia fati
<claud. rapt. pros 2.8>	flebile terrificis gemuit mugitibus Aetna,
<claud. rapt. pros 2.9>	nullis ilia tamen monstris nulloque tenetur
<claud. rapt. pros 2.10>	prodigio. comites gressum iunxere sorores. 
<claud. rapt. pros 2.11>	Prima dolo gaudens et tanto concita voto
<claud. rapt. pros 2.12>	it Venus et raptus metitur corde futuros,
<claud. rapt. pros 2.13>	iam dirum flexura chaos, iam Dite subacto
<claud. rapt. pros 2.14>	ingenti famulos Manes ductura triumpho.
<claud. rapt. pros 2.15>	illi multifidos crinis sinuatur in orbes 
<claud. rapt. pros 2.16>	Idalia divisus acu; sudata marito
<claud. rapt. pros 2.17>	fibula purpureos gemma suspendit amictus.
<claud. rapt. pros 2.18>	Candida Parrhasii post hanc regina Lycaei
<claud. rapt. pros 2.19>	et Pandionias quae cuspide protegit arces,
<claud. rapt. pros 2.20>	utraque virgo, ruunt: haec tristibus aspera bellis. 
<claud. rapt. pros 2.21>	haec metuenda feris. Tritonia casside fulva
<claud. rapt. pros 2.22>	caelatum Typhona gerit, qui summa peremptus
<claud. rapt. pros 2.23>	ima parte viget, moriens et parte superstes;
<claud. rapt. pros 2.24>	hastaque terribili surgens per nubila ferro
<claud. rapt. pros 2.25>	instar habet silvae; tantum stridentia colla 
<claud. rapt. pros 2.26>	Gorgonis obtentu pallae fulgentis inumbrat.
<claud. rapt. pros 2.27>	at Triviae lenis species et multus in ore
<claud. rapt. pros 2.28>	frater erat, Phoebique genas et lumina Phoebi
<claud. rapt. pros 2.29>	esse putes, solusque dabat discrimina sexus.
<claud. rapt. pros 2.30>	brachia nuda nitent; levibus proiecerat auris 
<claud. rapt. pros 2.31>	indociles errare comas, arcuque remisso
<claud. rapt. pros 2.32>	otia nervus agit; pendent post terga sagittae.
<claud. rapt. pros 2.33>	crispatur gemino vestis Gortynia cinctu
<claud. rapt. pros 2.34>	poplite fusa tenus, motoque in stamine Delos
<claud. rapt. pros 2.35>	errat et aurato trahitur circumflua ponto. 
<claud. rapt. pros 2.36>	Quas inter Cereris proles, nunc gloria matris,
<claud. rapt. pros 2.37>	mox dolor, aequali tendit per gramina passu
<claud. rapt. pros 2.38>	nec membris nec honore minor potuitque videri
<claud. rapt. pros 2.39>	Pallas, si clipeum ferret, si spicula, Phoebe,
<claud. rapt. pros 2.40>	collectae tereti nodantur iaspide vestes. 
<claud. rapt. pros 2.41>	pectinis ingenio numquam felicior artis
<claud. rapt. pros 2.42>	contigit eventus; nulli sic consona telae
<claud. rapt. pros 2.43>	fila nec in tantum veri duxere figuras.
<claud. rapt. pros 2.44>	hic Hyperionio Solem de semine nasci
<claud. rapt. pros 2.45>	fecerat et pariter, forma sed dispare, Lunam, 
<claud. rapt. pros 2.46>	aurorae noctisque duces; cunabula Tethys
<claud. rapt. pros 2.47>	praebet et infantes gremio solatur anhelos
<claud. rapt. pros 2.48>	caeruleusque sinus roseis radiatur alumnis.
<claud. rapt. pros 2.49>	invalidum dextro portat Titana lacerto
<claud. rapt. pros 2.50>	nondum luce gravem nec pubescentibus alte 
<claud. rapt. pros 2.51>	cristatum radiis: primo clementior aevo
<claud. rapt. pros 2.52>	fingitur et tenerum vagitu despuit ignem.
<claud. rapt. pros 2.53>	laeva parte soror vitrei libamina potat
<claud. rapt. pros 2.54>	uberis et parvo signatur tempora cornu.
<claud. rapt. pros 2.55>	Tali luxuriat cultu. comitantur euntem 
<claud. rapt. pros 2.56>	Naides et socia stipant utrimque caterva,
<claud. rapt. pros 2.57>	quae fontes, Crinise, tuos et saxa rotantem
<claud. rapt. pros 2.58>	Pantagiam nomenque Gelam qui praebuit urbi
<claud. rapt. pros 2.59>	concelebrant, quas pigra vado Camerina palustri,
<claud. rapt. pros 2.60>	quas Arethusaei latices, quas advena nutrit 
<claud. rapt. pros 2.61>	Alpheus; Cyane totum supereminet agmen:
<claud. rapt. pros 2.62>	qualis Amazonidum peltis exultat aduncis
<claud. rapt. pros 2.63>	pulchra cohors, quotiens Arcton populata virago
<claud. rapt. pros 2.64>	Hippolyte niveas ducit post proelia turmas,
<claud. rapt. pros 2.65>	seu flavos stravere Getas seu forte rigentem 
<claud. rapt. pros 2.66>	Thermodontiaca Tanaim fregere securi;
<claud. rapt. pros 2.67>	aut quales referunt Baccho sollemnia Nymphae
<claud. rapt. pros 2.68>	Maeoniae, quas Hermus alit, ripasque paternas
<claud. rapt. pros 2.69>	percurrunt auro madidae: laetatur in antro
<claud. rapt. pros 2.70>	amnis et undantem declinat prodigus urnam. 
<claud. rapt. pros 2.71>	Viderat herboso sacrum de vertice vulgus
<claud. rapt. pros 2.72>	Henna parens florum curvaque in valle sedentem
<claud. rapt. pros 2.73>	compellat Zephyrum: "pater o gratissime veris,
<claud. rapt. pros 2.74>	qui mea lascivo regnas per prata meatu
<claud. rapt. pros 2.75>	semper et adsiduis inroras flatibus annum, 
<claud. rapt. pros 2.76>	respice Nympharum coetus et celsa Tonantis
<claud. rapt. pros 2.77>	germina per nostros dignantia ludere campos.
<claud. rapt. pros 2.78>	nunc adsis faveasque, precor; nunc omnia fetu
<claud. rapt. pros 2.79>	pubescant virgulta velis, ut fertilis Hybla
<claud. rapt. pros 2.80>	invideat vincique suos non abnuat hortos. 
<claud. rapt. pros 2.81>	quidquid turiferis spirat Panchaia silvis,
<claud. rapt. pros 2.82>	quidquid odoratus longe blanditur Hydaspes,
<claud. rapt. pros 2.83>	quidquid ab extremis ales longaeva colonis
<claud. rapt. pros 2.84>	colligit optato repetens exordia leto,
<claud. rapt. pros 2.85>	in venas disperge meas et flamine largo 
<claud. rapt. pros 2.86>	rura fove. merear divino pollice carpi
<claud. rapt. pros 2.87>	et nostris cupiant ornari numina sertis."
<claud. rapt. pros 2.88>	Dixerat; ille novo madidantes nectare pennas
<claud. rapt. pros 2.89>	concutit et glaebas fecundo rore maritat,
<claud. rapt. pros 2.90>	quaque volat vernus sequitur rubor; omnis in herbas
<claud. rapt. pros 2.91>	turget humus medioque patent convexa sereno. 
<claud. rapt. pros 2.92>	sanguineo splendore rosas, vaccinia nigro
<claud. rapt. pros 2.93>	imbuit et dulci violas ferrugine pingit.
<claud. rapt. pros 2.94>	Parthica quae tantis variantur cingula gemmis
<claud. rapt. pros 2.95>	regales vinctura sinus? quae vellera tantum 
<claud. rapt. pros 2.96>	ditibus Assyrii spumis fucantur aeni?
<claud. rapt. pros 2.97>	non tales volucer pandit Iunonius alas,
<claud. rapt. pros 2.98>	nec sic innumeros arcu mutante colores
<claud. rapt. pros 2.99>	incipiens redimitur hiems, cum tramite flexo
<claud. rapt. pros 2.100>	semita discretis interviret umida nimbis. 
<claud. rapt. pros 2.101>	Forma loci superat flores: curvata tumore
<claud. rapt. pros 2.102>	parvo planities et mollibus edita clivis
<claud. rapt. pros 2.103>	creverat in collem; vivo de pumice fontes
<claud. rapt. pros 2.104>	roscida mobilibus lambebant gramina rivis,
<claud. rapt. pros 2.105>	silvaque torrentes ramorum frigore soles 
<claud. rapt. pros 2.106>	temperat et medio brumam sibi vindicat aestu:
<claud. rapt. pros 2.107>	apta fretis abies, bellis accommoda cornus,
<claud. rapt. pros 2.108>	quercus amica Iovi, tumulos tectura cupressus,
<claud. rapt. pros 2.109>	ilex plena favis, venturi praescia laurus;
<claud. rapt. pros 2.110>	fluctuat hic denso crispata cacumine buxus, 
<claud. rapt. pros 2.111>	hic hederae serpunt, hic pampinus induit ulmos.
<claud. rapt. pros 2.112>	haud procul inde lacus (Pergum dixere Sicani)
<claud. rapt. pros 2.113>	panditur et nemorum frondoso margine cinctus
<claud. rapt. pros 2.114>	vicinis pallescit aquis: admittit in altum
<claud. rapt. pros 2.115>	cernentes oculos et late pervius umor 
<claud. rapt. pros 2.116>	ducit inoffensos liquido sub flumine visus
<claud. rapt. pros 2.117>	imaque perspicui prodit secreta profundi,
<claud. rapt. pros 2.118>	huc elapsa cohors gaudet per florida rura.
<claud. rapt. pros 2.119>	Hortatur Cytherea legant. "nunc ite, sorores.
<claud. rapt. pros 2.120>	dum matutinis praesudat solibus aer, 
<claud. rapt. pros 2.121>	dum meus umectat flaventes Lucifer agros
<claud. rapt. pros 2.122>	roranti praevectus equo." sic fata doloris
<claud. rapt. pros 2.123>	carpit signa sui. varios tum cetera saltus
<claud. rapt. pros 2.124>	invasere cohors: credas examina fundi
<claud. rapt. pros 2.125>	Hyblaeum raptura thymum, cum cerea reges 
<claud. rapt. pros 2.126>	castra movent fagique cava dimissus ab alvo
<claud. rapt. pros 2.127>	mellifer electis exercitus obstrepit herbis.
<claud. rapt. pros 2.128>	pratorum spoliatur honos: haec lilia fuscis
<claud. rapt. pros 2.129>	intexit violis; hanc mollis amaracus ornat;
<claud. rapt. pros 2.130>	haec graditur stellata rosis, haec alba ligustris. 
<claud. rapt. pros 2.131>	te quoque, flebilibus maerens Hyacinthe figuris,
<claud. rapt. pros 2.132>	Narcissumque metunt, nunc inclita germina veris,
<claud. rapt. pros 2.133>	praestantes olim pueros: tu natus Amyclis,
<claud. rapt. pros 2.134>	hunc Helicon genuit; disci te perculit error,
<claud. rapt. pros 2.135>	hunc fontis decepit amor; te fronte retusa 
<claud. rapt. pros 2.136>	Delius, hunc fracta Cephisus harundine luget.
<claud. rapt. pros 2.137>	Aestuat ante alias avido fervore legendi
<claud. rapt. pros 2.138>	frugiferae spes una deae: nunc vimine texto
<claud. rapt. pros 2.139>	ridentes calathos spoliis agrestibus implet;
<claud. rapt. pros 2.140>	nunc sociat flores seseque ignara coronat, 
<claud. rapt. pros 2.141>	augurium fatale tori, quin ipsa tubarum
<claud. rapt. pros 2.142>	armorumque potens dextram, qua fortia turbat
<claud. rapt. pros 2.143>	agmina, qua stabiles portas et moenia vellit,
<claud. rapt. pros 2.144>	iam levibus laxat studiis hastamque reponit
<claud. rapt. pros 2.145>	insuetisque docet galeam mitescere sertis; 
<claud. rapt. pros 2.146>	ferratus lascivit apex horrorque recessit
<claud. rapt. pros 2.147>	Martius et cristae pacato fulgure vernant.
<claud. rapt. pros 2.148>	nec, quae Parthenium canibus scrutatur odorem,
<claud. rapt. pros 2.149>	aspernata choros libertatemque comarum
<claud. rapt. pros 2.150>	iniecta voluit tantum frenare corona. 
<claud. rapt. pros 2.151>	Talia virgineo passim dum more geruntur,
<claud. rapt. pros 2.152>	ecce repens mugire fragor, confligere turres
<claud. rapt. pros 2.153>	pronaque vibratis radicibus oppida verti.
<claud. rapt. pros 2.154>	causa latet; dubios agnovit sola tumultus
<claud. rapt. pros 2.155>	diva Paphi mixtoque metu perterrita gaudet. 
<claud. rapt. pros 2.156>	iamque per anfractus animarum rector opacos
<claud. rapt. pros 2.157>	sub terris quaerebat iter gravibusque gementem
<claud. rapt. pros 2.158>	Enceladum calcabat equis: inmania findunt
<claud. rapt. pros 2.159>	membra rotae pressaque Gigas cervice laborat
<claud. rapt. pros 2.160>	Sicaniam cum Dite ferens temptatque moveri 
<claud. rapt. pros 2.161>	debilis et fessis serpentibus impedit axem:
<claud. rapt. pros 2.162>	fumida sulphureo praelabitur orbita dorso.
<claud. rapt. pros 2.163>	ac velut occultus securum pergit in hostem
<claud. rapt. pros 2.164>	miles et effossi subter fundamina campi
<claud. rapt. pros 2.165>	transilit inclusos arcano limite muros 
<claud. rapt. pros 2.166>	turbaque deceptas victrix erumpit in arces
<claud. rapt. pros 2.167>	terrigenas imitata viros: sic tertius heres
<claud. rapt. pros 2.168>	Saturni latebrosa vagis rimatur habenis
<claud. rapt. pros 2.169>	devia, fraternum cupiens exire sub orbem.
<claud. rapt. pros 2.170>	ianua nulla patet; prohibebant undique rupes 
<claud. rapt. pros 2.171>	oppositae duraque deum compage tenebant:
<claud. rapt. pros 2.172>	non tulit ille moras indignatusque trabali
<claud. rapt. pros 2.173>	saxa ferit sceptro. Siculae sonuere cavernae;
<claud. rapt. pros 2.174>	turbatur Lipare; stupuit fornace relicta
<claud. rapt. pros 2.175>	Mulciber et trepidus deiecit fulmina Cyclops. 
<claud. rapt. pros 2.176>	audiit et si quem glacies Alpina coercet
<claud. rapt. pros 2.177>	et qui te, Latiis nondum praecincte tropaeis
<claud. rapt. pros 2.178>	Thybri, natat missamque Pado qui remigat alnum.
<claud. rapt. pros 2.179>	Sic, cum Thessaliam scopulis inclusa teneret
<claud. rapt. pros 2.180>	Peneo stagnante palus et mersa negaret 
<claud. rapt. pros 2.181>	arva coli, trifida Neptunus cuspide montes
<claud. rapt. pros 2.182>	impulit adversos: tunc forti saucius ictu
<claud. rapt. pros 2.183>	dissiluit gelido vertex Ossaeus Olympo;
<claud. rapt. pros 2.184>	carceribus laxantur aquae factoque meatu
<claud. rapt. pros 2.185>	redduntur fluviusque mari tellusque colonis, 
<claud. rapt. pros 2.186>	Postquam victa manu duros Trinacria nexus
<claud. rapt. pros 2.187>	solvit et inmenso late discessit hiatu,
<claud. rapt. pros 2.188>	adparet subitus caelo timor; astra viarum
<claud. rapt. pros 2.189>	mutavere fidem; vetito se proluit Arctos
<claud. rapt. pros 2.190>	aequore; praecipitat pigrum formido Booten; 
<claud. rapt. pros 2.191>	horruit Orion, audito palluit Atlas
<claud. rapt. pros 2.192>	hinnitu: rutilos obseurat anhelitus axes
<claud. rapt. pros 2.193>	discolor et longa solitos caligine pasci
<claud. rapt. pros 2.194>	terruit orbis equos; pressis haesere lupatis
<claud. rapt. pros 2.195>	attoniti meliore polo rursusque verendum 
<claud. rapt. pros 2.196>	in chaos obliquo certant temone reverti.
<claud. rapt. pros 2.197>	mox ubi pulsato senserunt verbera tergo
<claud. rapt. pros 2.198>	et solem didicere pati, torrentius amne
<claud. rapt. pros 2.199>	hiberno tortaque ruunt pernicius hasta:
<claud. rapt. pros 2.200>	quantum non iaculum Parthi, non impetus Austri,
<claud. rapt. pros 2.201>	non leve sollicitae mentis discurrit acumen. 
<claud. rapt. pros 2.202>	sanguine frena calent; corrumpit spiritus auras
<claud. rapt. pros 2.203>	letifer; infectae spumis vitiantur harenae.
<claud. rapt. pros 2.204>	Diffugiunt Nymphae: rapitur Proserpina curru
<claud. rapt. pros 2.205>	imploratque deas. iam Gorgonis ora revelat 
<claud. rapt. pros 2.206>	Pallas et intento festinat Delia telo
<claud. rapt. pros 2.207>	nec patruo cedunt; stimulat communis in arma
<claud. rapt. pros 2.208>	virginitas crimenque feri raptoris acerbat.
<claud. rapt. pros 2.209>	ille velut stabuli decus armentique iuvencam
<claud. rapt. pros 2.210>	cum leo possedit nudataque viscera fodit 
<claud. rapt. pros 2.211>	unguibus et rabiem totos exegit in armos:
<claud. rapt. pros 2.212>	stat crassa turpis sanie nodosque iubarum
<claud. rapt. pros 2.213>	excutit et viles pastorum despicit iras.
<claud. rapt. pros 2.214>	"Ignavi domitor vulgi, deterrime fratrum,"
<claud. rapt. pros 2.215>	Pallas ait "quae te stimulis facibusque profanis 
<claud. rapt. pros 2.216>	Eumenides movere? tua cur sede relicta
<claud. rapt. pros 2.217>	audes Tartareis caelum incestare quadrigis?
<claud. rapt. pros 2.218>	sunt tibi deformes Dirae, sunt altera Lethes
<claud. rapt. pros 2.219>	numina, sunt tristes Furiae, te coniuge dignae.
<claud. rapt. pros 2.220>	fratris linque domos, alienam desere sortem; 
<claud. rapt. pros 2.221>	nocte tua contentus abi. quid viva sepultis
<claud. rapt. pros 2.222>	admisces? nostrum quid proteris advena mundum?"
<claud. rapt. pros 2.223>	Talia vociferans avidos transire minaci
<claud. rapt. pros 2.224>	cornipedes umbone ferit clipeique retardat
<claud. rapt. pros 2.225>	obice Gorgoneisque premens adsibilat hydris 
<claud. rapt. pros 2.226>	praetentaque operit crista; libratur in ictum
<claud. rapt. pros 2.227>	fraxinus et nigros inluminat obvia currus
<claud. rapt. pros 2.228>	missaque paene foret, ni Iuppiter aethere summo
<claud. rapt. pros 2.229>	pacificas rubri torsisset fulminis alas
<claud. rapt. pros 2.230>	confessus socerum: nimbis hymenaeus hiulcis 
<claud. rapt. pros 2.231>	intonat et testes firmant conubia flammae.
<claud. rapt. pros 2.232>	Invitae cessere deae. compescuit arcum
<claud. rapt. pros 2.233>	cum gemitu talesque dedit Latonia voces:
<claud. rapt. pros 2.234>	"Sis memor o longumque vale, reverentia patris
<claud. rapt. pros 2.235>	obstitit auxilio, nec nos defendere contra 
<claud. rapt. pros 2.236>	possumus: imperio vinci maiore fatemur.
<claud. rapt. pros 2.237>	in te coniurat genitor populoque silenti
<claud. rapt. pros 2.238>	traderis, heu! cupidas non adspectura sorores
<claud. rapt. pros 2.239>	aequalemque chorum. quae te fortuna supernis
<claud. rapt. pros 2.240>	abstulit et tanto damnavit sidera luctu? 
<claud. rapt. pros 2.241>	iam neque Partheniis innectere retia lustris
<claud. rapt. pros 2.242>	nec pharetram gestare libet: securus ubique
<claud. rapt. pros 2.243>	spumet aper saevique fremant impune leones.
<claud. rapt. pros 2.244>	te iuga Taygeti, posito te Maenala flebunt
<claud. rapt. pros 2.245>	venatu maestoque diu lugebere Cyntho. 
<claud. rapt. pros 2.246>	Delphica quin etiam fratris delubra tacebunt."
<claud. rapt. pros 2.247>	Interea volucri fertur Proserpina curru
<claud. rapt. pros 2.248>	caesariem diffusa Noto planctuque lacertos
<claud. rapt. pros 2.249>	verberat et questus ad nubila tendit inanes:
<claud. rapt. pros 2.250>	"Cur non torsisti manibus fabricata Cyclopum 
<claud. rapt. pros 2.251>	in nos tela, pater? sic me crudelibus umbris
<claud. rapt. pros 2.252>	tradere, sic toto placuit depellere mundo?
<claud. rapt. pros 2.253>	nullane te flectit pietas nihilumque paternae
<claud. rapt. pros 2.254>	mentis inest? tantas quo crimine movimus iras?
<claud. rapt. pros 2.255>	non ego, cum rapido saeviret Phlegra tumultu, 
<claud. rapt. pros 2.256>	signa deis adversa tuli; non robore nostro
<claud. rapt. pros 2.257>	Ossa pruinosum vexit glacialis Olympum.
<claud. rapt. pros 2.258>	quod conata nefas aut cuius conscia culpae
<claud. rapt. pros 2.259>	exul ad inmanes Erebi detrudor hiatus?
<claud. rapt. pros 2.260>	o fortunatas alii quascumque tulere 
<claud. rapt. pros 2.261>	raptores! saltem communi sole fruuntur.
<claud. rapt. pros 2.262>	sed mihi virginitas pariter caelumque negatur,
<claud. rapt. pros 2.263>	eripitur cum luce pudor, terrisque relictis
<claud. rapt. pros 2.264>	servitum Stygio ducor captiva tyranno.
<claud. rapt. pros 2.265>	o male dilecti flores despectaque matris 
<claud. rapt. pros 2.266>	consilia! o Veneris deprensae serius artes!
<claud. rapt. pros 2.267>	mater, io! seu te Phrygiis in vallibus Idae
<claud. rapt. pros 2.268>	Mygdonio buxus circumsonat horrida cantu,
<claud. rapt. pros 2.269>	seu tu sanguineis ululantia Dindyma Gallis
<claud. rapt. pros 2.270>	incolis et strictos Curetum respicis enses: 
<claud. rapt. pros 2.271>	exitio succurre meo! compesce furentem!
<claud. rapt. pros 2.272>	comprime ferales torvi praedonis habenas!"
<claud. rapt. pros 2.273>	Talibus ille ferox dictis fletuque decoro
<claud. rapt. pros 2.274>	vincitur et primi suspiria sensit amoris.
<claud. rapt. pros 2.275>	tunc ferrugineo lacrimas deterget amictu 
<claud. rapt. pros 2.276>	et placida maestum solatur voce dolorem:
<claud. rapt. pros 2.277>	"Desine funestis animum, Proserpina, curis
<claud. rapt. pros 2.278>	et vano vexare metu. maiora dabuntur
<claud. rapt. pros 2.279>	sceptra nec indigni taedas patiere mariti.
<claud. rapt. pros 2.280>	ille ego Saturni proles, cui machina rerum 
<claud. rapt. pros 2.281>	servit et inmensum tendit per inane potestas.
<claud. rapt. pros 2.282>	amissum ne crede diem: sunt altera nobis
<claud. rapt. pros 2.283>	sidera, sunt orbes alii, lumenque videbis
<claud. rapt. pros 2.284>	purius Elysiumque magis mirabere solem
<claud. rapt. pros 2.285>	cultoresque pios; illic pretiosior aetas, 
<claud. rapt. pros 2.286>	aurea progenies habitat, semperque tenemus
<claud. rapt. pros 2.287>	quod superi meruere semel. nec mollia desunt
<claud. rapt. pros 2.288>	prata tibi; Zephyris illic melioribus halant
<claud. rapt. pros 2.289>	perpetui flores, quos nec tua protulit Henna,
<claud. rapt. pros 2.290>	est etiam lucis arbor praedives opacis 
<claud. rapt. pros 2.291>	fulgentes viridi ramos curvata metallo:
<claud. rapt. pros 2.292>	haec tibi sacra datur fortunatumque tenebis
<claud. rapt. pros 2.293>	autumnum et fulvis semper ditabere pomis.
<claud. rapt. pros 2.294>	parva loquor: quidquid liquidus complectitur aer,
<claud. rapt. pros 2.295>	quidquid alit tellus, quidquid maris aequora verrunt,
<claud. rapt. pros 2.296>	quod fluvii volvunt, quod nutrivere paludes, 
<claud. rapt. pros 2.297>	cuncta tuis pariter cedent animalia regnis
<claud. rapt. pros 2.298>	lunari subiecta globo, qui septimus auras
<claud. rapt. pros 2.299>	ambit et aeternis mortalia separat astris.
<claud. rapt. pros 2.300>	sub tua purpurei venient vestigia reges 
<claud. rapt. pros 2.301>	deposito luxu turba cum paupere mixti
<claud. rapt. pros 2.302>	(omnia mors aequat); tu damnatura nocentes,
<claud. rapt. pros 2.303>	tu requiem latura piis; te iudice sontes
<claud. rapt. pros 2.304>	improba cogentur vitae commissa fateri.
<claud. rapt. pros 2.305>	accipe Lethaeo famulas cum gurgite Parcas, 
<claud. rapt. pros 2.306>	sitque ratum quodcumque voles." Haec fatus ovantes
<claud. rapt. pros 2.307>	exhortatur equos et Tartara mitior intrat.
<claud. rapt. pros 2.308>	conveniunt animae, quantas violentior Auster
<claud. rapt. pros 2.309>	decutit arboribus frondes aut nubibus imbres
<claud. rapt. pros 2.310>	colligit aut frangit fluctus aut torquet harenas; 
<claud. rapt. pros 2.311>	cunctaque praecipiti stipantur saecula cursu
<claud. rapt. pros 2.312>	insignem visura nurum. mox ipse serenus
<claud. rapt. pros 2.313>	ingreditur facili passus mollescere risu
<claud. rapt. pros 2.314>	dissimilisque sui. dominis intrantibus ingens
<claud. rapt. pros 2.315>	adsurgit Phlegethon: flagrantibus hispida rivis 
<claud. rapt. pros 2.316>	barba madet totoque fluunt incendia vultu.
<claud. rapt. pros 2.317>	Occurrunt properi lecta de plebe ministri:
<claud. rapt. pros 2.318>	pars altos revocant currus frenisque solutis
<claud. rapt. pros 2.319>	vertunt emeritos ad pascua nota iugales;
<claud. rapt. pros 2.320>	pars aulaea tenent; alii praetexere ramis 
<claud. rapt. pros 2.321>	limina et in thalamum cultas extollere vestes.
<claud. rapt. pros 2.322>	reginam casto cinxerunt agmine matres
<claud. rapt. pros 2.323>	Elysiae teneroque levant sermone timores
<claud. rapt. pros 2.324>	et sparsos religant crines et vultibus addunt
<claud. rapt. pros 2.325>	flammea sollicitum pudorem. 
<claud. rapt. pros 2.326>	Pallida laetatur regio gentesque sepultae
<claud. rapt. pros 2.327>	luxuriant epulisque vacant genialibus umbrae.
<claud. rapt. pros 2.328>	grata coronati peragunt convivia Manes;
<claud. rapt. pros 2.329>	rumpunt insoliti tenebrosa silentia cantus;
<claud. rapt. pros 2.330>	sedantur gemitus. Erebi se sponte relaxat 
<claud. rapt. pros 2.331>	squalor et aeternam patitur rarescere noctem,
<claud. rapt. pros 2.332>	urna nec incertas versat Minoia sortes.
<claud. rapt. pros 2.333>	verbera nulla sonant nulloque frementia luctu
<claud. rapt. pros 2.334>	impia dilatis respirant Tartara poenis:
<claud. rapt. pros 2.335>	non rota suspensum praeceps Ixiona torquet; 
<claud. rapt. pros 2.336>	non aqua Tantaleis subducitur invida labris.
<claud. rapt. pros 2.337>	solvitur Ixion et Tantalus invenit undas
<claud. rapt. pros 2.338>	et Tityos tandem spatiosos erigit artus
<claud. rapt. pros 2.339>	squalentisque novem detexit iugera campi
<claud. rapt. pros 2.340>	(tantus erat), laterisque piger sulcator opaci 
<claud. rapt. pros 2.341>	invitus trahitur lasso de pectore vultur
<claud. rapt. pros 2.342>	abreptasque dolet iam non sibi crescere fibras.
<claud. rapt. pros 2.343>	Oblitae scelerum formidatique furoris
<claud. rapt. pros 2.344>	Eumenides cratera parant et vina feroci
<claud. rapt. pros 2.345>	crine bibunt flexisque minis iam lene canentes 
<claud. rapt. pros 2.346>	extendunt socios ad pocula plena cerastas
<claud. rapt. pros 2.347>	et festas alio succendunt lumine taedas.
<claud. rapt. pros 2.348>	tunc et pestiferi pacatum flumen Averni
<claud. rapt. pros 2.349>	innocuae transistis, aves, flatumque repressit
<claud. rapt. pros 2.350>	Amsanctus: fixo tacuit torrente vorago. 
<claud. rapt. pros 2.351>	tunc Acheronteos mutato gurgite fontes
<claud. rapt. pros 2.352>	lacte novo tumuisse ferunt, hederisque virentem
<claud. rapt. pros 2.353>	Cocyton dulci perhibent undasse Lyaeo.
<claud. rapt. pros 2.354>	stamina nec rumpit Lachesis; nec turbida sacris
<claud. rapt. pros 2.355>	obstrepitant lamenta choris. mors nulla vagatur 
<claud. rapt. pros 2.356>	in terris, nullique rogum planxere parentes.
<claud. rapt. pros 2.357>	navita non moritur fluctu, non cuspide miles;
<claud. rapt. pros 2.358>	oppida funerei pollent inmunia leti,
<claud. rapt. pros 2.359>	impexamque senex velavit harundine frontem
<claud. rapt. pros 2.360>	portitor et vacuos egit cum carmine remos. 
<claud. rapt. pros 2.361>	Iam suus inferno processerat Hesperus orbi:
<claud. rapt. pros 2.362>	ducitur in thalamum virgo. stat pronuba iuxta
<claud. rapt. pros 2.363>	stellantes Nox picta sinus tangensque cubile
<claud. rapt. pros 2.364>	omina perpetuo genitalia foedere sancit;
<claud. rapt. pros 2.365>	exultant cum voce pii Ditisque sub aula 
<claud. rapt. pros 2.366>	talia pervigili sumunt exordia plausu:
<claud. rapt. pros 2.367>	"Nostra potens Iuno tuque o germane Tonantis
<claud. rapt. pros 2.368>	et gener, unanimi consortia discite somni
<claud. rapt. pros 2.369>	mutuaque alternis innectite vota lacertis.
<claud. rapt. pros 2.370>	iam felix oritur proles; iam laeta futuros 
<claud. rapt. pros 2.371>	expectat Natura deos. nova numina rebus
<claud. rapt. pros 2.372>	addite et optatos Cereri proferte nepotes."
<claud. rapt. pros 3.1>	Iuppiter interea cinctam Thaumantida nimbis
<claud. rapt. pros 3.2>	ire iubet totoque deos arcessere mundo.
<claud. rapt. pros 3.3>	ilia colorato Zephyros illapsa volatu
<claud. rapt. pros 3.4>	numina conclamat pelagi Nymphasque morantes
<claud. rapt. pros 3.5>	increpat et Fluvios umentibus evocat antris. 
<claud. rapt. pros 3.6>	ancipites trepidique ruunt, quae causa quietos
<claud. rapt. pros 3.7>	excierit, tanto quae res agitanda tumultu.
<claud. rapt. pros 3.8>	ut patuit stellata domus, considere iussi,
<claud. rapt. pros 3.9>	nec confusus honor: caelestibus ordine sedes
<claud. rapt. pros 3.10>	prima datur; tractum proceres tenuere secundum 
<claud. rapt. pros 3.11>	aequorei, placidus Nereus reverendaque Phorci
<claud. rapt. pros 3.12>	canities; Glaucum series extrema biformem
<claud. rapt. pros 3.13>	accipit et certo mansurum Protea vultu.
<claud. rapt. pros 3.14>	nec non et senibus Fluviis concessa sedendi
<claud. rapt. pros 3.15>	gloria; plebeio stat cetera more iuventus, 
<claud. rapt. pros 3.16>	mille Amnes. liquidis incumbunt patribus udae
<claud. rapt. pros 3.17>	Naides et taciti mirantur sidera Fauni.
<claud. rapt. pros 3.18>	Tum gravis ex alto genitor sic orsus Olympo:
<claud. rapt. pros 3.19>	abduxere meas iterum mortalia curas
<claud. rapt. pros 3.20>	iam pridem neglecta mihi, Saturnia postquam 
<claud. rapt. pros 3.21>	otia et ignavi senium cognovimus aevi;
<claud. rapt. pros 3.22>	sopitosque diu populos torpore paterno
<claud. rapt. pros 3.23>	sollicitae placuit stimulis impellere vitae,
<claud. rapt. pros 3.24>	incultis ne sponte seges grandesceret arvis,
<claud. rapt. pros 3.25>	undaret neu silva favis, neu vina tumerent 
<claud. rapt. pros 3.26>	fontibus et totae fremerent in pocula ripae
<claud. rapt. pros 3.27>	(haud equidem invideo  neque enim livescere fas est
<claud. rapt. pros 3.28>	vel nocuisse deos  sed, quod dissuasor honesti
<claud. rapt. pros 3.29>	luxus et humanas oblimat copia mentes),
<claud. rapt. pros 3.30>	provocet ut segnes animos rerumque remotas 
<claud. rapt. pros 3.31>	ingeniosa vias paulatim exploret egestas
<claud. rapt. pros 3.32>	utque artes pariat sollertia, nutriat usus.
<claud. rapt. pros 3.33>	Nunc mihi cum magnis instat Natura querellis
<claud. rapt. pros 3.34>	humanum relevare genus, durumque tyrannum
<claud. rapt. pros 3.35>	inmitemque vocat regnataque saecula patri 
<claud. rapt. pros 3.36>	commemorat parcumque Iovem se divite clamat,
<claud. rapt. pros 3.37>	qui campos horrere situ dumisque repleri
<claud. rapt. pros 3.38>	rura velim, nullis exornem fructibus annum.
<claud. rapt. pros 3.39>	se iam, quae genetrix mortalibus ante fuisset,
<claud. rapt. pros 3.40>	in dirae subito mores transisse novercae; 
<claud. rapt. pros 3.41>	"quid mentem traxisse polo, quid profuit altum
<claud. rapt. pros 3.42>	erexisse caput, pecudum si more pererrant
<claud. rapt. pros 3.43>	avia, si frangunt communia pabula glandes?
<claud. rapt. pros 3.44>	haecine vita iuvat silvestribus abdita lustris,
<claud. rapt. pros 3.45>	indiscreta feris?" tales cum saepe parentis 
<claud. rapt. pros 3.46>	pertulerim questus, tandem clementior orbi
<claud. rapt. pros 3.47>	Chaonio statui gentes avertere victu:
<claud. rapt. pros 3.48>	atque adeo Cererem, quae nunc ignara malorum
<claud. rapt. pros 3.49>	verberat Idaeos torva cum matre leones,
<claud. rapt. pros 3.50>	per mare, per terras avido discurrere luctu 
<claud. rapt. pros 3.51>	decretum, natae donec laetata repertae
<claud. rapt. pros 3.52>	indicio tribuat fruges, currusque feratur
<claud. rapt. pros 3.53>	nubibus ignotas populis sparsurus aristas
<claud. rapt. pros 3.54>	et iuga caerulei subeant Actaea dracones.
<claud. rapt. pros 3.55>	quodsi quis Cereri raptorem prodere divum 
<claud. rapt. pros 3.56>	audeat, imperii molem pacemque profundam
<claud. rapt. pros 3.57>	obtestor rerum, natus licet ille sororve
<claud. rapt. pros 3.58>	vel coniunx fuerit natarumve agminis una,
<claud. rapt. pros 3.59>	se licet ilia meo conceptam vertice iactet: 
<claud. rapt. pros 3.60>	sentiet iratum procul aegide, sentiet ictum 
<claud. rapt. pros 3.61>	fulminis et genitum divina sorte pigebit
<claud. rapt. pros 3.62>	optabitque mori: tunc vulnere saucius ipsi
<claud. rapt. pros 3.63>	tradetur genero, passurus prodita regna,
<claud. rapt. pros 3.64>	et sciet an propriae conspirent Tartara causae.
<claud. rapt. pros 3.65>	hoc sanctum; mansura fluant hoc ordine fata.
<claud. rapt. pros 3.66>	dixit et horrendo concussit sidera motu.
<claud. rapt. pros 3.67>	At procul armisoni Cererem sub rupibus antri
<claud. rapt. pros 3.68>	securam placidamque diu iam certa peracti
<claud. rapt. pros 3.69>	terrebant simulacra mali, noctesque timorem
<claud. rapt. pros 3.70>	ingeminant omnique perit Proserpina somno. 
<claud. rapt. pros 3.71>	namque modo adversis invadi viscera telis,
<claud. rapt. pros 3.72>	nunc sibi mutatas horret nigrescere vestes,
<claud. rapt. pros 3.73>	nunc steriles mediis frondere penatibus ornos.
<claud. rapt. pros 3.74>	stabat praeterea luco dilectior omni
<claud. rapt. pros 3.75>	laurus, virgineos quondam quae fronde pudica 
<claud. rapt. pros 3.76>	umbrabat thalamos: hanc imo stipite caesam
<claud. rapt. pros 3.77>	vidit et incomptos focdari pulvere ramos
<claud. rapt. pros 3.78>	quaesivitque nefas. Dryades dixere gementes
<claud. rapt. pros 3.79>	Tartarea Furias debellavisse bipenni.
<claud. rapt. pros 3.80>	Sed tunc ipsa sui iam non ambagibus ullis 
<claud. rapt. pros 3.81>	nuntia materno facies ingesta sopori:
<claud. rapt. pros 3.82>	namque videbatur tenebroso obtecta recessu
<claud. rapt. pros 3.83>	carceris et saevis Proserpina vincta catenis,
<claud. rapt. pros 3.84>	non qualem Siculis olim mandaverat arvis
<claud. rapt. pros 3.85>	nec qualem roseis nuper convallibus Aetnae 
<claud. rapt. pros 3.86>	suspexere deae: squalebat pulchrior auro
<claud. rapt. pros 3.87>	caesaries et nox oculorum infecerat ignes
<claud. rapt. pros 3.88>	exhaustusque gelu pallet rubor, ille superbi
<claud. rapt. pros 3.89>	flammeus oris honos, et non cessura pruinis
<claud. rapt. pros 3.90>	membra colorantur picei caligine regni. 
<claud. rapt. pros 3.91>	ergo hanc ut dubio vix tandem agnoscere visu
<claud. rapt. pros 3.92>	evaluit: "cuius tot poenae criminis?" inquit
<claud. rapt. pros 3.93>	"unde haec informis macies? cui tanta potestas
<claud. rapt. pros 3.94>	in me saevitiae? rigidi cur vincula ferri
<claud. rapt. pros 3.95>	vix aptanda feris molles meruere lacerti? 
<claud. rapt. pros 3.96>	tu mea, tu proles? an vana fallimur umbra?"
<claud. rapt. pros 3.97>	Ilia refert: "heu dira parens nataeque peremptae
<claud. rapt. pros 3.98>	immemor! heu fulvas animo transgressa leaenas!
<claud. rapt. pros 3.99>	tantane te nostri tenuere oblivia? tantum
<claud. rapt. pros 3.100>	unica despicior? certe Proserpina nomen 
<claud. rapt. pros 3.101>	dulce tibi, tali quae nunc, ut cernis, hiatu
<claud. rapt. pros 3.102>	suppliciis inclusa teror! tu saeva choreis
<claud. rapt. pros 3.103>	indulges? Phrygias vel nunc interstrepis urbes?
<claud. rapt. pros 3.104>	quodsi non omnem pepulisti pectore matrem,
<claud. rapt. pros 3.105>	si tua nata, Ceres, et non me Caspia tigris 
<claud. rapt. pros 3.106>	edidit, his, oro, miseram defende cavernis
<claud. rapt. pros 3.107>	inque superna refer, prohibent si fata reverti,
<claud. rapt. pros 3.108>	vel tantum visura veni." Sic fata trementes
<claud. rapt. pros 3.109>	tendere conatur palmas. vis improba ferri
<claud. rapt. pros 3.110>	impedit et motae somnum solvere catenae. 
<claud. rapt. pros 3.111>	obriguit visis; gaudet non vera fuisse;
<claud. rapt. pros 3.112>	complexu caruisse dolet. penetralibus amens
<claud. rapt. pros 3.113>	prosilit et tali compellat voce Cybeben:
<claud. rapt. pros 3.114>	"iam non ulterius Phrygia tellure morabor,
<claud. rapt. pros 3.115>	sancta parens: revocat tandem custodia cari 
<claud. rapt. pros 3.116>	pignoris et cunctis obiecti fraudibus anni,
<claud. rapt. pros 3.117>	nec mihi Cyelopum quamvis extructa caminis
<claud. rapt. pros 3.118>	culmina fida satis, timeo ne fama latebras
<claud. rapt. pros 3.119>	prodiderit leviusque meum Trinacria celet
<claud. rapt. pros 3.120>	depositum. terret nimium vulgata locorum 
<claud. rapt. pros 3.121>	nobilitas. aliis sedes obscurior oris
<claud. rapt. pros 3.122>	exquirenda mihi; gemitu flammisque propinquis
<claud. rapt. pros 3.123>	Enceladi nequeunt umbracula nostra taceri.
<claud. rapt. pros 3.124>	somnia quin etiam variis infausta figuris
<claud. rapt. pros 3.125>	saepe monent, nullusque dies non triste minatur 
<claud. rapt. pros 3.126>	augurium. quotiens flaventia serta comarum
<claud. rapt. pros 3.127>	sponte cadunt! quotiens exundat ab ubere sanguis!
<claud. rapt. pros 3.128>	larga vel invito prorumpunt flumina vultu
<claud. rapt. pros 3.129>	iniussaeque manus mirantia pectora tundunt.
<claud. rapt. pros 3.130>	si buxus inflare velim, ferale gemiscunt; 
<claud. rapt. pros 3.131>	tympana si quatiam, planctus mihi tympana reddunt.
<claud. rapt. pros 3.132>	ah vereor, ne quid portendant omina veri!
<claud. rapt. pros 3.133>	hae longae nocuere morae" "Procul inrita venti
<claud. rapt. pros 3.134>	dicta ferant" subicit Cybele; "nec tanta Tonanti
<claud. rapt. pros 3.135>	segnities, ut non pro pignore fulmina mittat. 
<claud. rapt. pros 3.136>	i tamen et nullo turbata revertere casu."
<claud. rapt. pros 3.137>	Haec ubi, digreditur templis. sed nulla ruenti
<claud. rapt. pros 3.138>	mobilitas: tardos queritur non ire dracones
<claud. rapt. pros 3.139>	inmeritasque movens alterno verbere pennas
<claud. rapt. pros 3.140>	Sicaniam quaerit, cum necdum absconderit Idam. 
<claud. rapt. pros 3.141>	cuncta pavet speratque nihil, sic aestuat ales,
<claud. rapt. pros 3.142>	quae teneros humili fetus commiserit orno
<claud. rapt. pros 3.143>	adlatura cibos, et plurima cogitat absens:
<claud. rapt. pros 3.144>	ne gracilem ventus decusserit arbore nidum,
<claud. rapt. pros 3.145>	ne furtum pateant homini, ne praeda colubris. 
<claud. rapt. pros 3.146>	Ut domus excubiis incustodita remotis
<claud. rapt. pros 3.147>	et resupinati neglecto cardine postes
<claud. rapt. pros 3.148>	flebilis et tacitae species adparuit aulae,
<claud. rapt. pros 3.149>	non expectato respectu cladis amictus
<claud. rapt. pros 3.150>	conscidit et fractas cum crine avellit aristas. 
<claud. rapt. pros 3.151>	haeserunt lacrimae; nec vox aut spiritus oris
<claud. rapt. pros 3.152>	redditur, atque imis vibrat tremor ossa medullis;
<claud. rapt. pros 3.153>	succidui titubant gressus; foribusque reclusis,
<claud. rapt. pros 3.154>	dum vacuas sedes et desolata pererrat
<claud. rapt. pros 3.155>	atria, semirutas confuso stamine telas 
<claud. rapt. pros 3.156>	atque interceptas agnoscit pectinis artes.
<claud. rapt. pros 3.157>	divinus perit ille labor, spatiumque relictum
<claud. rapt. pros 3.158>	audax sacrilego supplebat aranea textu.
<claud. rapt. pros 3.159>	Nee deflet plangitve malum; tantum oscula telae
<claud. rapt. pros 3.160>	figit et abrumpit mutas in fila querellas: 
<claud. rapt. pros 3.161>	attritosque manu radios proiectaque pensa
<claud. rapt. pros 3.162>	cunctaque virgineo sparsa oblectamina ludo
<claud. rapt. pros 3.163>	ceu natam pressat gremio; castumque cubile
<claud. rapt. pros 3.164>	desertosque toros et, sicubi sederat olim,
<claud. rapt. pros 3.165>	perlegit: attonitus stabulo ceu pastor inani, 
<claud. rapt. pros 3.166>	cui pecus aut rabies Poenorum inopina leonum
<claud. rapt. pros 3.167>	aut populatrices infestavere catervae;
<claud. rapt. pros 3.168>	serus at ille redit vastataque pascua lustrans
<claud. rapt. pros 3.169>	non responsuros ciet imploratque iuvencos.
<claud. rapt. pros 3.170>	Atque ibi secreta tectorum in parte iacentem 
<claud. rapt. pros 3.171>	conspicit Electram, natae quae sedula nutrix
<claud. rapt. pros 3.172>	Oceani priscas inter notissima Nymphas.
<claud. rapt. pros 3.173>	par Cereri pietas; haec post cunabula dulci
<claud. rapt. pros 3.174>	ferre sinu summoque Iovi deducere parvam
<claud. rapt. pros 3.175>	sueverat et genibus ludentem aptare paternis. 
<claud. rapt. pros 3.176>	haec comes, haec custos, haec proxima mater haberi.
<claud. rapt. pros 3.177>	tunc laceras effusa comas et pulvere cano
<claud. rapt. pros 3.178>	sordida sidereae raptus lugebat alumnae.
<claud. rapt. pros 3.179>	Hanc adgressa Ceres, postquam suspiria tandem
<claud. rapt. pros 3.180>	laxavit frenosque dolor: "quod cernimus" inquit 
<claud. rapt. pros 3.181>	"excidium? cui praeda feror? regnatne maritus
<claud. rapt. pros 3.182>	an caelum Titanes habent? quae talia vivo
<claud. rapt. pros 3.183>	ausa Tonante manus? rupitne Typhoia cervix
<claud. rapt. pros 3.184>	Inarimen? fractane iugi compage Vesevi
<claud. rapt. pros 3.185>	Alcyoneus Tyrrhena pedes per stagna cucurrit? 
<claud. rapt. pros 3.186>	an vicina mihi quassatis faucibus Aetna
<claud. rapt. pros 3.187>	protulit Enceladum? nostros an forte penates
<claud. rapt. pros 3.188>	adpetiit centum Briareia turba lacertis?
<claud. rapt. pros 3.189>	heu, ubi nunc es, nata, mihi? quo, mille ministrae,
<claud. rapt. pros 3.190>	quo, Cyane? volucres quae vis Sirenas abegit? 
<claud. rapt. pros 3.191>	haecine vestra fides? sic fas aliena tueri
<claud. rapt. pros 3.192>	pignora?"Contremuit nutrix, maerorque pudori
<claud. rapt. pros 3.193>	cedit, et adspectus miserae non ferre parentis
<claud. rapt. pros 3.194>	emptum morte velit longumque inmota moratur
<claud. rapt. pros 3.195>	auctorem dubium certumque expromere funus. 
<claud. rapt. pros 3.196>	vix tamen haec: "Acies utinam vesana Gigantum
<claud. rapt. pros 3.197>	hanc dederit cladem! levius communia tangunt.
<claud. rapt. pros 3.198>	sed divae, multoque minus quod rere, sorores
<claud. rapt. pros 3.199>	in nostras (nimium!) coniuravere ruinas.
<claud. rapt. pros 3.200>	insidias superum, cognatae vulnera cernis 
<claud. rapt. pros 3.201>	invidiae. Phlegra nobis infensior aether.
<claud. rapt. pros 3.202>	Florebat tranquilla domus; nec limina virgo
<claud. rapt. pros 3.203>	linquere nec virides audebat visere saltus
<claud. rapt. pros 3.204>	praeceptis obstricta tuis. telae labor illi;
<claud. rapt. pros 3.205>	Sirenes requies. sermonum gratia mecum, 
<claud. rapt. pros 3.206>	mecum somnus erat cautique per atria ludi:
<claud. rapt. pros 3.207>	cum subito (dubium quonam monstrante latebras
<claud. rapt. pros 3.208>	rescierit) Cytherea venit suspectaque nobis
<claud. rapt. pros 3.209>	ne foret, hinc Phoeben comites, hinc Pallada iunxit.
<claud. rapt. pros 3.210>	protinus effuso laetam se fingere risu 
<claud. rapt. pros 3.211>	nec semel amplecti nomenque iterare sororis
<claud. rapt. pros 3.212>	ct dura de matre queri, quae tale recessu
<claud. rapt. pros 3.213>	maluerit damnare decus vetitamque dearum
<claud. rapt. pros 3.214>	colloquio patriis procul amandaverit astris.
<claud. rapt. pros 3.215>	nostra rudis gaudere malis et nectare largo 
<claud. rapt. pros 3.216>	instaurare dapes. nunc arma habitumque Dianae
<claud. rapt. pros 3.217>	induitur digitisque attemptat mollibus arcum,
<claud. rapt. pros 3.218>	nunc crinita iubis galeam, laudante Minerva,
<claud. rapt. pros 3.219>	implet et ingentem clipeum gestare laborat.
<claud. rapt. pros 3.220>	Prima Venus campos Aetnaeaque rura maligno
<claud. rapt. pros 3.221>	ingerit adflatu. vicinos callida flores 
<claud. rapt. pros 3.222>	ingeminat meritumque loci velut inscia quaerit
<claud. rapt. pros 3.223>	nec credit, quod bruma rosas innoxia servet,
<claud. rapt. pros 3.224>	quod gelidi rubeant alieno germine menses
<claud. rapt. pros 3.225>	verna nec iratum timeant virgulta Booten. 
<claud. rapt. pros 3.226>	dum loca miratur, studio dum flagrat eundi,
<claud. rapt. pros 3.227>	persuadet; teneris heu lubrica moribus aetas!
<claud. rapt. pros 3.228>	quos ego nequidquam planctus, quas inrita fudi
<claud. rapt. pros 3.229>	ore preces! ruit ilia tamen confisa sororum
<claud. rapt. pros 3.230>	praesidio; famulae longo post ordine Nymphae.
<claud. rapt. pros 3.231>	Itur in aeterno vestitos gramine colles
<claud. rapt. pros 3.232>	et prima sub luce legunt, cum rore serenus
<claud. rapt. pros 3.233>	albet ager sparsosque bibunt violaria sucos.
<claud. rapt. pros 3.234>	sed postquam medio sol altior institit axi,
<claud. rapt. pros 3.235>	ecce polum nox foeda rapit tremefactaque nutat 
<claud. rapt. pros 3.236>	insula cornipedum pulsu strepituque rotarum.
<claud. rapt. pros 3.237>	nosse nec aurigam licuit: seu mortifer ille
<claud. rapt. pros 3.238>	seu Mors ipsa fuit. livor permanat in herbas;
<claud. rapt. pros 3.239>	deficiunt rivi; squalent rubigine prata
<claud. rapt. pros 3.240>	et nihil adflatura vivit: pallere ligustra, 
<claud. rapt. pros 3.241>	expirare rosas, decrescere lilia vidi.
<claud. rapt. pros 3.242>	ut rauco reduces tractu detorsit habenas,
<claud. rapt. pros 3.243>	nox sua prosequitur currum, lux redditur orbi.
<claud. rapt. pros 3.244>	Persephone nusquam. voto rediere peracto
<claud. rapt. pros 3.245>	nec mansere deae. mediis invenimus arvis 
<claud. rapt. pros 3.246>	exanimem Cyanen: cervix redimita iacebat
<claud. rapt. pros 3.247>	et caligantes marcebant fronte coronae.
<claud. rapt. pros 3.248>	adgredimur subito et casus scitamur eriles
<claud. rapt. pros 3.249>	(nam propior cladi steterat): quis vultus equorum?
<claud. rapt. pros 3.250>	quis regat? ilia nihil, tacito sed laesa veneno 
<claud. rapt. pros 3.251>	solvitur in laticem: subrepit crinibus umor;
<claud. rapt. pros 3.252>	liquitur in roremque pedes et brachia manant
<claud. rapt. pros 3.253>	nostraque mox lambit vestigia perspicuus fons.
<claud. rapt. pros 3.254>	discedunt aliae. rapidis Acheloides alis
<claud. rapt. pros 3.255>	sublatae Siculi latus obsedere Pelori 
<claud. rapt. pros 3.256>	accensaeque malo iam non impune canoras
<claud. rapt. pros 3.257>	in pestem vertere lyras: vox blanda carinas
<claud. rapt. pros 3.258>	adligat; audito frenantur carmine remi.
<claud. rapt. pros 3.259>	sola domi luctu senium tractura relinquor.
<claud. rapt. pros 3.260>	Haeret adhuc suspensa Ceres et singula demens
<claud. rapt. pros 3.261>	ceu nondum transacta timet; mox lumina torquens
<claud. rapt. pros 3.262>	vultu ad caelicolas furiato pectore fertur.
<claud. rapt. pros 3.263>	arduus Hyrcana quatitur sic matre Niphates,
<claud. rapt. pros 3.264>	cuius Achaemenio regi ludibria natos
<claud. rapt. pros 3.265>	advexit tremebundus eques: fremit ilia marito 
<claud. rapt. pros 3.266>	mobilior Zephyro totamque virentibus iram
<claud. rapt. pros 3.267>	dispergit maculis timidumque hausura profundo
<claud. rapt. pros 3.268>	ore virum vitreae tardatur imagine formae.
<claud. rapt. pros 3.269>	Haud aliter toto genetrix bacchatur Olympo
<claud. rapt. pros 3.270>	"reddite" vociferans. "non me vagus edidit amnis;
<claud. rapt. pros 3.271>	non Dryadum de plebe sumus. turrita Cybebe 
<claud. rapt. pros 3.272>	me quoque Saturno genuit. quo iura deorum,
<claud. rapt. pros 3.273>	quo leges cecidere poli? quid vivere recte
<claud. rapt. pros 3.274>	proderit? en audet noti Cytherea pudoris
<claud. rapt. pros 3.275>	ostentare suos post Lemnia vincula vultus! 
<claud. rapt. pros 3.276>	hos animos bonus ille sopor castumque cubile
<claud. rapt. pros 3.277>	praebuit! amplexus hoc promeruere pudici!
<claud. rapt. pros 3.278>	nec mirum, si turpe nihil post talia ducit.
<claud. rapt. pros 3.279>	quid vos expertes thalami? tantumne relictus
<claud. rapt. pros 3.280>	virginitatis honos? tantum mutata voluntas? 
<claud. rapt. pros 3.281>	iam Veneri iunctae, sociis raptoribus, itis?
<claud. rapt. pros 3.282>	o templis Scythiae atque hominem sitientibus aris
<claud. rapt. pros 3.283>	utraque digna coli! tanti quae causa furoris?
<claud. rapt. pros 3.284>	quam mea vel tenui dicto Proserpina laesit?
<claud. rapt. pros 3.285>	scilicet aut caris pepulit te, Delia, silvis 
<claud. rapt. pros 3.286>	aut tibi commissas rapuit, Tritonia, pugnas.
<claud. rapt. pros 3.287>	an gravis eloquio? vestros an forte petebat
<claud. rapt. pros 3.288>	importuna choros? atqui Trinacria longe,
<claud. rapt. pros 3.289>	esset ne vobis oneri, deserta colebat.
<claud. rapt. pros 3.290>	quid latuisse iuvat? rabiem livoris acerbi 
<claud. rapt. pros 3.291>	nulla potest placare quies." His increpat omnes
<claud. rapt. pros 3.292>	vocibus. ast illae (prohibet sententia patris)
<claud. rapt. pros 3.293>	aut reticent aut nosse negant responsaque matri
<claud. rapt. pros 3.294>	dant lacrimas. quid agat? rursus se victa remittit
<claud. rapt. pros 3.295>	inque humiles devecta preces: "Ignoscite, si quid 
<claud. rapt. pros 3.296>	intumuit pietas, si quid flagrantius actum
<claud. rapt. pros 3.297>	quam miseros decuit. supplex miserandaque vestris
<claud. rapt. pros 3.298>	advolvor genibus: liceat cognoscere sortem:
<claud. rapt. pros 3.299>	hoc tantum liceat  certos habuisse dolores.
<claud. rapt. pros 3.300>	scire peto, quae forma mali; quamcumque dedistis
<claud. rapt. pros 3.301>	fortunam, sit nota: feram fatumque putabo, 
<claud. rapt. pros 3.302>	non scelus. adspectum, precor, indulgete parenti;
<claud. rapt. pros 3.303>	non repetam. quaesita manu securus habeto
<claud. rapt. pros 3.304>	quisquis es; adfirmo praedam; desiste vereri.
<claud. rapt. pros 3.305>	quodsi nos aliquo praevenit foedere raptor, 
<claud. rapt. pros 3.306>	tu certe, Latona, refer; confessa Diana
<claud. rapt. pros 3.307>	forte tibi. nosti quid sit Lucina, quis horror
<claud. rapt. pros 3.308>	pro genitis et quantus amor, partusque tulisti
<claud. rapt. pros 3.309>	tu geminos: haec una mihi. sic crine fruaris
<claud. rapt. pros 3.310>	semper Apollineo, sic me felicior aevum mater agas."
<claud. rapt. pros 3.311>	Largis tunc imbribus ora madescunt.
<claud. rapt. pros 3.312>	"quid? tantum dignum fieri dignumque taceri?
<claud. rapt. pros 3.313>	hei mihi, discedunt omnes. quid vana moraris
<claud. rapt. pros 3.314>	ulterius? non bella palam caelestia sentis?
<claud. rapt. pros 3.315>	quin potius natam pelago terrisque requiris? 
<claud. rapt. pros 3.316>	accingar lustrare diem, per devia rerum
<claud. rapt. pros 3.317>	indefessa ferar. nulla cessabitur hora,
<claud. rapt. pros 3.318>	non requies, non somnus erit, dum pignus ademptum
<claud. rapt. pros 3.319>	inveniam, gremio quamvis mergatur Hiberae
<claud. rapt. pros 3.320>	Tethyos et Rubro iaceat vallata profundo. 
<claud. rapt. pros 3.321>	non Rheni glacies, non me Riphaea tenebunt
<claud. rapt. pros 3.322>	frigora; non dubio Syrtis cunctabitur aestu.
<claud. rapt. pros 3.323>	stat finem penetrare Noti Boreaeque nivalem
<claud. rapt. pros 3.324>	vestigare domum; primo calcabitur Atlas
<claud. rapt. pros 3.325>	occasu facibusque meis lucebit Hydaspes. 
<claud. rapt. pros 3.326>	impius errantem videat per rura, per urbes
<claud. rapt. pros 3.327>	luppiter; extincta satietur paelice Iuno.
<claud. rapt. pros 3.328>	insultate mihi, caelo regnate superbi,
<claud. rapt. pros 3.329>	ducite praeclarum Cereris de stirpe triumphum!"
<claud. rapt. pros 3.330>	Haec fatur notaeque iugis inlabitur Aetnae 
<claud. rapt. pros 3.331>	noctivago taedas informatura labori.
<claud. rapt. pros 3.332>	Lucus erat prope flumen Acin, quod Candida praefert
<claud. rapt. pros 3.333>	saepe mari pulchroque secat Galatea natatu,
<claud. rapt. pros 3.334>	densus et innexis Aetnaea cacumina ramis
<claud. rapt. pros 3.335>	qua licet usque tegens. illic posuisse cruentam 
<claud. rapt. pros 3.336>	acgida captivamque pater post proelia praedam
<claud. rapt. pros 3.337>	advexisse datur. Phlegraeis silva superbit
<claud. rapt. pros 3.338>	exuviis totumque nemus victoria vestit.
<claud. rapt. pros 3.339>	hic patuli rietus et prodigiosa Gigantum
<claud. rapt. pros 3.340>	tergora dependent, et adhuc crudele minantur 
<claud. rapt. pros 3.341>	adfixae truncis facies, inmaniaque ossa
<claud. rapt. pros 3.342>	serpentum passim cumulis exanguibus albent,
<claud. rapt. pros 3.343>	et rigidae multo suspirant fulmine pelles;
<claud. rapt. pros 3.344>	nullaque non magni iactat se nominis arbor:
<claud. rapt. pros 3.345>	haec centumgemini strictos Aegaeonis enses 
<claud. rapt. pros 3.346>	curvata vix fronde levat; liventibus ilia
<claud. rapt. pros 3.347>	exultat Coei spoliis; haec arma Mimantis
<claud. rapt. pros 3.348>	sustinet; hos onerat ramos exutus Ophion.
<claud. rapt. pros 3.349>	altior at cunctis abies umbrosaque late
<claud. rapt. pros 3.350>	ipsius Enceladi fumantia gestat opima, 
<claud. rapt. pros 3.351>	summi terrigenum regis, caderetque gravata
<claud. rapt. pros 3.352>	pondere, ni lassam fulciret proxima quercus.
<claud. rapt. pros 3.353>	inde timor numenque loco, nemorisque senectae
<claud. rapt. pros 3.354>	parcitur, aetheriisque nefas nocuisse tropaeis.
<claud. rapt. pros 3.355>	pascere nullus oves nec robora laedere Cyclops 
<claud. rapt. pros 3.356>	audet et ipse fugit sacra Polyphemus ab umbra.
<claud. rapt. pros 3.357>	Non tamen hoc tardata Ceres, accenditur ultro
<claud. rapt. pros 3.358>	relligione loci vibratque infesta securim
<claud. rapt. pros 3.359>	ipsum etiam feritura Iovem: succidere pinus
<claud. rapt. pros 3.360>	aut magis enodes dubitat prosternere cedros 
<claud. rapt. pros 3.361>	exploratque habiles truncos rectique tenorem
<claud. rapt. pros 3.362>	stipitis et certo pertemptat brachia nisu.
<claud. rapt. pros 3.363>	sic, qui vecturus longinqua per aequora merces
<claud. rapt. pros 3.364>	molitur tellure ratem vitamque procellis
<claud. rapt. pros 3.365>	obiectare parat, fagos metitur et alnos 
<claud. rapt. pros 3.366>	et varium rudibus silvis accommodat usum:
<claud. rapt. pros 3.367>	quae longa est, tumidis praebebit cornua velis;
<claud. rapt. pros 3.368>	quae fortis, clavo potior; quae lenta, favebit
<claud. rapt. pros 3.369>	remigio; stagni patiens aptanda carinae.
<claud. rapt. pros 3.370>	Tollebant geminae capita inviolata cupressus 
<claud. rapt. pros 3.371>	caespite vicino: quales non rupibus Idae
<claud. rapt. pros 3.372>	miratur Simois, quales non divite ripa
<claud. rapt. pros 3.373>	lambit Apollinei nemoris nutritor Orontes.
<claud. rapt. pros 3.374>	germanas adeo credas; sic frontibus aequis
<claud. rapt. pros 3.375>	adstant et socio despectant vertice lucum. 
<claud. rapt. pros 3.376>	hae placuere faces, pernix invadit utramque
<claud. rapt. pros 3.377>	cincta sinus, exerta manus, armata bipenni
<claud. rapt. pros 3.378>	alternasque ferit totisque obnixa trementes
<claud. rapt. pros 3.379>	viribus impellit. pariter traxere ruinam
<claud. rapt. pros 3.380>	et pariter posuere comas campoque recumbunt, 
<claud. rapt. pros 3.381>	Faunorum Dryadumque dolor, complectitur ambas,
<claud. rapt. pros 3.382>	sicut erant, alteque levat retroque solutis
<claud. rapt. pros 3.383>	crinibus ascendit fastigia montis anheli
<claud. rapt. pros 3.384>	exuperatque aestus et nulli pervia saxa
<claud. rapt. pros 3.385>	atque indignantes vestigia calcat harenas: 
<claud. rapt. pros 3.386>	qualis pestiferas animare ad crimina taxos
<claud. rapt. pros 3.387>	torva Megaera ruit, Cadmi seu moenia poscat
<claud. rapt. pros 3.388>	sive Thyesteis properet saevire Mycenis:
<claud. rapt. pros 3.389>	dant tenebrae manesque locum plantisque resultant
<claud. rapt. pros 3.390>	Tartara ferratis, donec Phlegethontis ad undam 
<claud. rapt. pros 3.391>	constitit et plenos excepit lampade fluctus.
<claud. rapt. pros 3.392>	Postquam perventum scopuli flagrantis in ora,
<claud. rapt. pros 3.393>	protinus arsuras aversa fronte cupressus
<claud. rapt. pros 3.394>	faucibus iniecit mediis lateque cavernas
<claud. rapt. pros 3.395>	texit et undantem flammarum obstruxit hiatum. 
<claud. rapt. pros 3.396>	compresso mons igne tonat claususque laborat
<claud. rapt. pros 3.397>	Mulciber: obducti nequeunt exire vapores.
<claud. rapt. pros 3.398>	coniferi micuere apices crevitque favillis
<claud. rapt. pros 3.399>	Aetna novis: strident admisso sulphure rami.
<claud. rapt. pros 3.400>	tum, ne deficerent tantis erroribus, ignes 
<claud. rapt. pros 3.401>	semper inocciduos insopitosque manere
<claud. rapt. pros 3.402>	iussit et arcano perfudit robora suco,
<claud. rapt. pros 3.403>	quo Phaethon inrorat equos, quo Luna iuvencos.
<claud. rapt. pros 3.404>	Iamque soporiferas nocturna silentia terris
<claud. rapt. pros 3.405>	explicuere vices: laniato pectore longas 
<claud. rapt. pros 3.406>	incohat ilia vias et sic ingressa profatur:
<claud. rapt. pros 3.407>	"Non tales gestare tibi, Proserpina, taedas
<claud. rapt. pros 3.408>	sperabam; sed vota mihi communia matrum
<claud. rapt. pros 3.409>	et thalami festaeque faces caeloque canendus
<claud. rapt. pros 3.410>	ante oculos hymenaeus erat. sic numina fatis 
<claud. rapt. pros 3.411>	volvimur et nullo Lachesis discrimine saevit?
<claud. rapt. pros 3.412>	quam nuper sublimis eram quantisque procorum
<claud. rapt. pros 3.413>	cingebar studiis! quae non mihi pignus ob unum
<claud. rapt. pros 3.414>	cedebat numerosa parens! tu prima voluptas,
<claud. rapt. pros 3.415>	tu postrema mihi; per te fecunda ferebar. 
<claud. rapt. pros 3.416>	o decus, o requies, o grata superbia matris,
<claud. rapt. pros 3.417>	qua gessi florente deam, qua sospite numquam
<claud. rapt. pros 3.418>	inferior Iunone fui: nunc squalida, vilis.
<claud. rapt. pros 3.419>	hoc placitum patri. cur autem adscribimus illum
<claud. rapt. pros 3.420>	his lacrimis? ego te, fateor, crudelis ademi, 
<claud. rapt. pros 3.421>	quae te deserui solamque instantibus ultro
<claud. rapt. pros 3.422>	hostibus exposui. raucis secura fruebar
<claud. rapt. pros 3.423>	nimirum thiasis et laeta sonantibus armis
<claud. rapt. pros 3.424>	iungebam Phrygios, cum tu raperere, leones,
<claud. rapt. pros 3.425>	accipe quas merui poenas. en ora fatiscunt 
<claud. rapt. pros 3.426>	vulneribus grandesque rubent in pectore sulci,
<claud. rapt. pros 3.427>	immemor en uterus crebro contunditur ictu.
<claud. rapt. pros 3.428>	Qua te parte poli, quo te sub cardine quaeram?
<claud. rapt. pros 3.429>	quis monstrator erit? quae me vestigia ducent?
<claud. rapt. pros 3.430>	qui currus? ferus ipse quis est? terraene, marisne 
<claud. rapt. pros 3.431>	incola? quae volucrum deprendam signa rotarum?
<claud. rapt. pros 3.432>	ibo, ibo quocumque pedes, quocumque iubebit
<claud. rapt. pros 3.433>	casus; sic Venerem quaerat deserta Dione.
<claud. rapt. pros 3.434>	Efficietne labor? rursus te, nata, licebit
<claud. rapt. pros 3.435>	amplecti? manet ille decor, manet ille genarum 
<claud. rapt. pros 3.436>	fulgor? an infelix talem fortasse videbo,
<claud. rapt. pros 3.437>	qualis nocte venis, qualem per somnia vidi?"
<claud. rapt. pros 3.438>	Sic ait et prima gressus molitur ab Aetna
<claud. rapt. pros 3.439>	exitiique reos flores ipsumque rapinae
<claud. rapt. pros 3.440>	detestata locum sequitur dispersa viarum 
<claud. rapt. pros 3.441>	indicia et pleno rimatur lumine campos
<claud. rapt. pros 3.442>	inclinatque faces, omnis madet orbita fletu;
<claud. rapt. pros 3.443>	omnibus admugit, quocumque it in aequore, sulcis.
<claud. rapt. pros 3.444>	adnatat umbra fretis extremaque lucis imago
<claud. rapt. pros 3.445>	Italiam Libyamque ferit: clarescit Etruscum 
<claud. rapt. pros 3.446>	litus et accenso resplendent aequore Syrtes.
<claud. rapt. pros 3.447>	antra procul Scyllaea petit canibusque reductis
<claud. rapt. pros 3.448>	pars stupefacta silet, pars nondum exterrita latrat.
