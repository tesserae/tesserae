<carm_tim. 1>	...... instanti optatus quae contigit anno
<carm_tim. 2>	...... eum Romam sudor agebat iter.
<carm_tim. 3>	Haec series quoniam nota est, percurrere plectro
<carm_tim. 4>	.... strictim nostra Thalia cito.
<carm_tim. 5>	Timo comes missusque tuus rex inclite, quidam
<carm_tim. 6>	Iura bonis reddens, iure malos quaciens,
<carm_tim. 7>	Noricus in regnum qua se diffudit agellus,
<carm_tim. 8>	Neglectum legis restituebat opus.
<carm_tim. 9>	Furibus exosus, raptoribus atque perosus,
<carm_tim. 10>	Osor erat litis iusticiamque tuens.
<carm_tim. 11>	Noverat ista placere tibi, dignissime regum,
<carm_tim. 12>	Exercebat ob hoc munia digna tibi.
<carm_tim. 13>	Regia, crede mihi, res est inhibere nocentes,
<carm_tim. 14>	Insontumque gravi colla levare iugo.
<carm_tim. 15>	Regia prorsus enim res est succurrere paci,
<carm_tim. 16>	Discreta et regni sceptra movere manu
<carm_tim. 17>	Exemplo nusquam meliore iuvabere, quam si
<carm_tim. 18>	Gesta David relegas orsaque discucias.
<carm_tim. 19>	Turbidus ille malis, placabilis ille benignis,
<carm_tim. 20>	Ultor in effrenis, mitis in innocuis.
<carm_tim. 21>	Ipse teredo vorax, vermisque tenerrimus ipse
<carm_tim. 22>	Uno octingentos impete conteruit.
<carm_tim. 23>	Iob quoque dicta ferunt, quanto moderamine vitam,
<carm_tim. 24>	Quanta et subiectos rexerit arte, suam.
<carm_tim. 25>	Contrivisse molas sese testatur iniqui,
<carm_tim. 26>	Dentibus et praedam eripuisse feris.
<carm_tim. 27>	Cumque sederet uti rex circumstante caterva,
<carm_tim. 28>	Solamen mestis, murus erat miseris.
<carm_tim. 29>	Dissimulans siluit facienda silensque quievit
<carm_tim. 30>	Haud simulans, sed erat dissimulanter agens.
<carm_tim. 31>	Namque ridens magis ambiguos reddebat adentes,
<carm_tim. 32>	In terram radii nec cecidere sui.
<carm_tim. 33>	Lumen erat ceco seu sustentatio claudo,
<carm_tim. 34>	Orfanus illius tegmine tutus erat.
<carm_tim. 35>	Sic Moyses homines ultra mitissimus omnes,
<carm_tim. 36>	Eius et electus discipulus Iosue,
<carm_tim. 37>	Mitibus aequales, trucibusque fuere feroces,
<carm_tim. 38>	Virga quibus baculum ferrea saepe tulit.
<carm_tim. 39>	Nonne Ioseph fratricidis cum fratribus asper
<carm_tim. 40>	Extitit, admissum diluit arte scelus?
<carm_tim. 41>	Publica res tunc est felix, quando inperat ille
<carm_tim. 42>	Qui sapit, aut certe qui regit ipse sapit.
<carm_tim. 43>	Rex sapiens stabilimentum quia plebis habetur,
<carm_tim. 44>	Terra beata, regit quam bene rex sapiens.
<carm_tim. 45>	Cuius oportuno princeps in tempore vesci
<carm_tim. 46>	Cogitat et pastum plus rationis amat.
<carm_tim. 47>	Iuncta salus orbi multorum cum sapientum
<carm_tim. 48>	Consiliis et iam bella patrata silent:
<carm_tim. 49>	Faxit hoc ut sileant, cuius virtute subegit
<carm_tim. 50>	Hostes lampadibus sive tubis Gedeon.
<carm_tim. 51>	Quod cito proveniet per partes fasce levato,
<carm_tim. 52>	Ad genus a specie si fluat alma salus.
<carm_tim. 53>	Interior fuerit cum pax infusa per artus,
<carm_tim. 54>	Exterior vires corpus in omne dabit.
<carm_tim. 55>	Hanc, rex, rite volens praesens absensque creari,
<carm_tim. 56>	Quicquid iusticiae est continuando studes.
<carm_tim. 57>	Inde comes proprio dictus cognomine Timo,
<carm_tim. 58>	Iussa voluntatis perficiendo tuae,
<carm_tim. 59>	Frigisiensis adit frondosa cacumina collis,
<carm_tim. 60>	Quo Stephanus facta martyr in aede micat.
<carm_tim. 61>	Edita surrexere novi fastigia templi,
<carm_tim. 62>	Eminus adveniens quod procul aspiciat.
<carm_tim. 63>	Haec te, praesul Alexander martyrque, parato
<carm_tim. 64>	Expectant gremio cunctipotentis ope.
<carm_tim. 65>	Ergo comes veniens censet pendere latrones,
<carm_tim. 66>	Furibus et furvas semper habere genas.
<carm_tim. 67>	Detruncare reis inhonesto vulnere nares,
<carm_tim. 68>	Iste pedem perdit, perdit et ille manum.
<carm_tim. 69>	Disceptamen erat varium certante tumultu,
<carm_tim. 70>	Alter habet male quod vindicat alter idem.
<carm_tim. 71>	Cum ferro ferrum, cum scutis scuta repugnant,
<carm_tim. 72>	Cum plumbo plumbum, cumque sudes sudibus.
<carm_tim. 73>	Ignis, aqua occultos rimantur frustra reatus,
<carm_tim. 74>	Quod ratio prorsus futtile vera probat.
<carm_tim. 75>	Nam si obstrusa queunt retegi prodentibus undis,
<carm_tim. 76>	Proditor aut dubiis actibus esse focus,
<carm_tim. 77>	Haud opus est ratio, sapientia nulla necesse est,
<carm_tim. 78>	Totus in ambiguum sermo loquax teritur.
<carm_tim. 79>	Sanctorum nutat series incerta librorum;
<carm_tim. 80>	Argumenta sacrae cum fidei pereunt.
<carm_tim. 81>	Postremo cur iudicium speratur habendum,
<carm_tim. 82>	Si in vita hac homines nulla latere queunt?
<carm_tim. 83>	Verum alias haec: nunc, quod causa reposcit, agamus,
<carm_tim. 84>	Quae per se cuiquam frivula iure patent.
<carm_tim. 85>	Sunt super his exempla, quibus studiosa voluntas
<carm_tim. 86>	Quod nostrae fidei congruit inspiciat.
<carm_tim. 87>	Mons igitur cuius supra caput eminet aula,
<carm_tim. 88>	Se nimis australi climate praecipitat.
<carm_tim. 89>	Cetera planicie descendere constat aperta,
<carm_tim. 90>	Quam bene scandentis ungula pulset equi.
<carm_tim. 91>	Inde supercilio clivi quod vergit ad austros,
<carm_tim. 92>	Elicitur profluis unda means scatebris.
<carm_tim. 93>	Haud natura loci profudit origine fontem
<carm_tim. 94>	Illum, haud has tenuis fistula ducit aquas:
<carm_tim. 95>	Corbinianus eum Christi de munere praesul
<carm_tim. 96>	Iussit inexhaustas fundere semper aquas.
<carm_tim. 97>	Ardebant omnes uti novitate liquoris,
<carm_tim. 98>	Gaudebantque frui munere, credo, dei.
<carm_tim. 99>	Pluribus inde salus potantibus hausta cucurrit,
<carm_tim. 100>	Fert ut fama, fuit cum cito pulsa febris.
<carm_tim. 101>	Vena salutiferas donare creata medellas
<carm_tim. 102>	Sueverat et morbos fonte fugare suo.
<carm_tim. 103>	Sed quid, avaricia, non cogis sulphure fervens
<carm_tim. 104>	Mortales, cuius libera pestis eris!
<carm_tim. 105>	Munera quapropter domini manifesta maligni
<carm_tim. 106>	Vendere temptantes his caruere bonis.
<carm_tim. 107>	Cum coepere canum ad pastum inreverenter abuti
<carm_tim. 108>	Lymfa, quam dominus christicolis dederat,
<carm_tim. 109>	Amisere, simul sicco nec gurgite tranat
<carm_tim. 110>	Gutta, nec arentem stilla respergit humum.
<carm_tim. 111>	Transactis igitur per tempora plura diebus,
<carm_tim. 112>	Concessas quondam plebs siciebat aquas.
<carm_tim. 113>	Accendunt animos in vota precesque retexunt,
<carm_tim. 114>	Ipse fatigatur voce polus querula.
<carm_tim. 115>	Ieiunant itaque et tridui statione peracta,
<carm_tim. 116>	Quaeritur admotis forte locus crucibus.
<carm_tim. 117>	Affuit et cambutta patris quam suspicit arca
<carm_tim. 118>	Eius pendentem desuper ossa fovens.
<carm_tim. 119>	Hac freti clerus, plebs, innuptaeque puellae
<carm_tim. 120>	Assunt et Christum supplice voce rogant.
<carm_tim. 121>	Explorant baculo fossam, tum scindere temptant,
<carm_tim. 122>	Tempore sed lusit error eos modico.
<carm_tim. 123>	Noster Oudalbaldus donec memor ecce: "Negati
<carm_tim. 124>	Istic fontis", ait, "rivus erat profluus".
<carm_tim. 125>	Instant ergo viri certatim, terra cavernis
<carm_tim. 126>	Egeritur rastro, viva vocatur aqua.
<carm_tim. 127>	Fluxit et ecce liquor, salientibus exsilit undis,
<carm_tim. 128>	Levia raucisonus temperat arva latex.
<carm_tim. 129>	Porro liquor dulcis, potabilis unda salubres
<carm_tim. 130>	Haustus poscenti praebet habunda modo.
<carm_tim. 131>	Hanc nec durat hyems, torrente nec aret ab aestu,
<carm_tim. 132>	Nec sentit solem, nec pavet alluviem.
<carm_tim. 133>	Monticolis illic et qui servire beatis
<carm_tim. 134>	Martyribus cupiunt, sufficit ille latex.
<carm_tim. 135>	Absistant tantum sordes ac turpia dictu,
<carm_tim. 136>	Solus honestus enim quaeritur usus ibi.
<carm_tim. 137>	Hinc canis exemplum comitis monstravit habendum
<carm_tim. 138>	Iam dicti, quem se est fassus amasse nimis.
<carm_tim. 139>	Perficeret siquidem placitum censorius eius
<carm_tim. 140>	In summo montis vertice cum dominus,
<carm_tim. 141>	Ille parum providus medicatas attigit aescas,
<carm_tim. 142>	Mox letale truci virus in ore fuit.
<carm_tim. 143>	Toxica perstringunt instante venena supremo
<carm_tim. 144>	Viscus et in fibris perfurit atra lues.
<carm_tim. 145>	Limfa nocet profutura homini, canis interit aesca,
<carm_tim. 146>	Qua rationalis fit bene pasta caro.
<carm_tim. 147>	Idem potus ab humano pecus ore revulsit,
<carm_tim. 148>	Unde homo nempe viget, occidit inde canis.
<carm_tim. 149>	Quis tibi, fare canis, vitalia lambere suasit
<carm_tim. 150>	Pocula, quis stillam sorde piare sacram?