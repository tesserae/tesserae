<berthar_cas. carm_bened. 1>	O Benedicte pater cunctis celeberrime terris,
<berthar_cas. carm_bened. 2>	Qui in caelo et in terra culmen honoris habes:
<berthar_cas. carm_bened. 3>	Te deus a puero conservans, caelitus atque
<berthar_cas. carm_bened. 4>	Instituit sanctum semper adesse patrem.
<berthar_cas. carm_bened. 5>	Tu via, tu ductor, pastor doctorque beate,
<berthar_cas. carm_bened. 6>	Instruis en cunctos scandere lucis iter.
<berthar_cas. carm_bened. 7>	Cunctaque tempsisti praeclarae dogmata Romae
<berthar_cas. carm_bened. 8>	Dans domini supplex colla beata iugo.
<berthar_cas. carm_bened. 9>	Nec non parentum tempsisti moenia sollers
<berthar_cas. carm_bened. 10>	Ob domini regnum, quod paradysus habet.
<berthar_cas. carm_bened. 11>	Tu precibus fractum iunxisti concite vasclum,
<berthar_cas. carm_bened. 12>	Obsequiis vestris quod pedagoga tulit.
<berthar_cas. carm_bened. 13>	En lapidis iactu confregit invidus hostis
<berthar_cas. carm_bened. 14>	Signaclum mensae, o Benedicte, tuae.
<berthar_cas. carm_bened. 15>	Sed solitum puero non cessit reddere gustum
<berthar_cas. carm_bened. 16>	Romanus frater, vir bonitate pius.
<berthar_cas. carm_bened. 17>	Prandia magna tibi conduntur namque sacerdos:
<berthar_cas. carm_bened. 18>	Nil habet in pastu servulus enne meus?
<berthar_cas. carm_bened. 19>	Surge, puer, domini transmissam excipe caenam,
<berthar_cas. carm_bened. 20>	Quam tibi dat paschae tempus amore dei.
<berthar_cas. carm_bened. 21>	Tetra nimis volucris quin gessit vultibus almis,
<berthar_cas. carm_bened. 22>	Quae quondam inspexit noxia mente puer.
<berthar_cas. carm_bened. 23>	Sentibus iniectus calcasti sordida carnis
<berthar_cas. carm_bened. 24>	Exuperans vulnus vulnere namque pio.
<berthar_cas. carm_bened. 25>	Frangitur arte crucis vitreum vas concite sanctae
<berthar_cas. carm_bened. 26>	Et placido vultu talia dicta dedit:
<berthar_cas. carm_bened. 27>	"Moribus en patrem vestris perquirite fratres,
<berthar_cas. carm_bened. 28>	Nam repetam montis frondea tecta celer."
<berthar_cas. carm_bened. 29>	"Cur sacras laudes refugis, stultissime frater,
<berthar_cas. carm_bened. 30>	Et pueri tetri horrida terga teris?"
<berthar_cas. carm_bened. 31>	Percutit hunc virga tanto pro scelere pastor:
<berthar_cas. carm_bened. 32>	Laudibus in sanctis sic bene mente fuit.
<berthar_cas. carm_bened. 33>	Suscipe, sancte pater, pueros, quos gloria Romae
<berthar_cas. carm_bened. 34>	Ad tua transmisit limina mente pia.
<berthar_cas. carm_bened. 35>	Fratribus ipse tibi commissis mons dedit amnem,
<berthar_cas. carm_bened. 36>	Ut refluat cursim tempus in omne suum.
<berthar_cas. carm_bened. 37>	Excipe, Gothe, tuum repetens a gurgite ferrum
<berthar_cas. carm_bened. 38>	Et operis coeptum concite comple tui.
<berthar_cas. carm_bened. 39>	Assiduam Placidus dum ferret gurgitis amnem
<berthar_cas. carm_bened. 40>	Obsequiis sanctis, hunc tulit unda fluens.
<berthar_cas. carm_bened. 41>	"Perge celer, Maure frater, iuvamine Christi,
<berthar_cas. carm_bened. 42>	Ut repetas puerum, quem tenet unda procul."
<berthar_cas. carm_bened. 43>	Iussa ferens sancta terrenis gressibus instar
<berthar_cas. carm_bened. 44>	Discipulus ecce scandit in amne viam.
<berthar_cas. carm_bened. 45>	Promptus ad omne malum dira cum mente sacerdos
<berthar_cas. carm_bened. 46>	Toxica quae gessit, sustulit ipse prius.
<berthar_cas. carm_bened. 47>	Corruit ecce miser celso cum culmine tecti
<berthar_cas. carm_bened. 48>	Corpore confractus Tartara regna tenens,
<berthar_cas. carm_bened. 49>	Talia discipulus dum confert nuncia cursim,
<berthar_cas. carm_bened. 50>	Concussit sancti intima corda patris.
<berthar_cas. carm_bened. 51>	Discipulo indixit, tali pro gaudio mortis
<berthar_cas. carm_bened. 52>	Ut lacrimis culpam defleat ipse suam.
<berthar_cas. carm_bened. 53>	"Tolle, corax, panem infectum felle colubri,
<berthar_cas. carm_bened. 54>	Quem nullus unquam cernere possit homo."
<berthar_cas. carm_bened. 55>	Tu meritis sanctis falsorum templa deorum
<berthar_cas. carm_bened. 56>	Vertisti in laudem semper habenda dei.
<berthar_cas. carm_bened. 57>	Perfidus ille draco caelo demersus ab alto,
<berthar_cas. carm_bened. 58>	Cuius opus numquam perstat in orbe bonum,
<berthar_cas. carm_bened. 59>	Orrida nam semper depromens verba malignus
<berthar_cas. carm_bened. 60>	In famulum Christi talia dicta dedit:
<berthar_cas. carm_bened. 61>	"Quid, Maledicte, tibi gessi? - nam non: Benedicte.
<berthar_cas. carm_bened. 62>	Quid me persequeris nocte dieque simul?"
<berthar_cas. carm_bened. 63>	Stat lapis immobilis gravi prae pondere fixus,
<berthar_cas. carm_bened. 64>	Quo residens hostis impius arte premit:
<berthar_cas. carm_bened. 65>	Tollitur ecce lapis Benedicti concite iussu:
<berthar_cas. carm_bened. 66>	"Siste procul, sessor: nil tua iura valent."
<berthar_cas. carm_bened. 67>	Falsa vorax flamma conscendens tecta culinae,
<berthar_cas. carm_bened. 68>	Adveniens pastor - falsitas omnis abest.
<berthar_cas. carm_bened. 69>	Atterit en pueri parietis confractio membra,
<berthar_cas. carm_bened. 70>	Ad operis coeptum iussit adire pater.
<berthar_cas. carm_bened. 71>	"Prandia multigeno retinens nunc ventre lyeo,
<berthar_cas. carm_bened. 72>	Non mihi clam sistunt fraudibus acta tuis."
<berthar_cas. carm_bened. 73>	Hospes adest simplex, quem fallit callidus hostis;
<berthar_cas. carm_bened. 74>	Mollibus in pratis prandia falsa dedit.
<berthar_cas. carm_bened. 75>	Arguit hunc pastor tali pro scelere sanctus:
<berthar_cas. carm_bened. 76>	Et veniam culpae expetit ipse suae.
<berthar_cas. carm_bened. 77>	Veste comes splendens fraudenter Riggo tyranni,
<berthar_cas. carm_bened. 78>	"Non tua sunt," inquit "quae tua dorsa gerunt.
<berthar_cas. carm_bened. 79>	Totila rex veniens prostrato corpore supplex
<berthar_cas. carm_bened. 80>	Praescivit vitae commoda cuncta suae.
<berthar_cas. carm_bened. 81>	"Bis quinis annis retinebis culmina regni;
<berthar_cas. carm_bened. 82>	Mors tibi succedit: moribus esto pius."
<berthar_cas. carm_bened. 83>	Desinit in factis extunc fervescere mente,
<berthar_cas. carm_bened. 84>	Blanditius vixit tempora data sibi.
<berthar_cas. carm_bened. 85>	Excole, Roma, tuo vatem de germine ductum,
<berthar_cas. carm_bened. 86>	Qui tua per saecla moenia salva monet:
<berthar_cas. carm_bened. 87>	"Turbinibus multis quassaris, fluctibus atque;
<berthar_cas. carm_bened. 88>	Nullus adest hostis, qui tua septa petat."
<berthar_cas. carm_bened. 89>	"Non carnis escam, non sacri ordinis umquam
<berthar_cas. carm_bened. 90>	Excipias quaestum, clerice: salvus eris."
<berthar_cas. carm_bened. 91>	Fraudis amicus adest, repetit vas perditus olim.
<berthar_cas. carm_bened. 92>	Ut vatis sanctus dixerat ore prius.
<berthar_cas. carm_bened. 93>	"Quaeque piis monachis congessi munere Christi,
<berthar_cas. carm_bened. 94>	Iudicio domini perdita cuncta manent.
<berthar_cas. carm_bened. 95>	Vix potui precibus dominum pulsare beatis,
<berthar_cas. carm_bened. 96>	Ut animas fratrum abderet ipse deus."
<berthar_cas. carm_bened. 97>	Nam gens adveniens Bardorum tempore noctis,
<berthar_cas. carm_bened. 98>	Omnia vastantes cuncta tulere simul.
<berthar_cas. carm_bened. 99>	Aeterni regis salvati munere fratres,
<berthar_cas. carm_bened. 100>	Perstitit illaesa concio sancta simul.
<berthar_cas. carm_bened. 101>	Vas retinens serpens transmissum munere fratris,
<berthar_cas. carm_bened. 102>	Ammonet, ut sollers vas retinere queat.
<berthar_cas. carm_bened. 103>	"Mappula testis adest, retines quam pectore, frater;
<berthar_cas. carm_bened. 104>	Cuncta procul sistant noxia, cessa, tibi."
<berthar_cas. carm_bened. 105>	"Non mihi clam sistunt, retines quae mente superba
<berthar_cas. carm_bened. 106>	Corda maligna gerens: concite siste procul."
<berthar_cas. carm_bened. 107>	Fratribus en nullus consistit panis in antris:
<berthar_cas. carm_bened. 108>	Cras pietate dei horrea plena manent.
<berthar_cas. carm_bened. 109>	Sacra monachorum satagens dum condere septa,
<berthar_cas. carm_bened. 110>	Per somnium instans condere monstrat opus.
<berthar_cas. carm_bened. 111>	Redduntur tumulis, semper quae more sorores
<berthar_cas. carm_bened. 112>	In famulos Christi noxia verba dabant.
<berthar_cas. carm_bened. 113>	Parvulus namque puer dum tecta requirit
<berthar_cas. carm_bened. 114>	Iniussus pergens, lapsus ad ima ruit.
<berthar_cas. carm_bened. 115>	Cuius non potuit corpus retinere sepulcrum,
<berthar_cas. carm_bened. 116>	Hunc domini corpus post sociavit humo.
<berthar_cas. carm_bened. 117>	Ore patens anguis medio stat calle malignus,
<berthar_cas. carm_bened. 118>	Quem cernens frater ad pia septa redit;
<berthar_cas. carm_bened. 119>	Et repetens cursim Benedicti ad culmina sancti
<berthar_cas. carm_bened. 120>	Promeruit semper vivere mente deo.
<berthar_cas. carm_bened. 121>	Rusticus ecce venit variato corpore perstans:
<berthar_cas. carm_bened. 122>	Abscessit sospes glorificando deum.
<berthar_cas. carm_bened. 123>	Aurea dona tibi funduntur caelitus ecce,
<berthar_cas. carm_bened. 124>	Ut habeat poscens munera sancta tua.
<berthar_cas. carm_bened. 125>	Vas vitreum iussit montis per concava mergi;
<berthar_cas. carm_bened. 126>	Vas precibus implens iutus ab ethre pater.
<berthar_cas. carm_bened. 127>	"Quo properas cursim medicorum more, satelles?"
<berthar_cas. carm_bened. 128>	"Pestiferum mixtum fratribus addo tuis."
<berthar_cas. carm_bened. 129>	Rusticus ecce venit constrictus vinculo Zallae:
<berthar_cas. carm_bened. 130>	Intuitu sancto stat resolutus homo.
<berthar_cas. carm_bened. 131>	Dextera sancta senem perculsum daemonis ictu,
<berthar_cas. carm_bened. 132>	Salvavit fratrem mox pietate dei.
<berthar_cas. carm_bened. 133>	Postulat orbatus, animam ut corpori reddat:
<berthar_cas. carm_bened. 134>	Surrexit infans perdita morte celer.
<berthar_cas. carm_bened. 135>	Sacra soror precibus diffudit caelitus imbrem:
<berthar_cas. carm_bened. 136>	Pastor adest pernox corda beata monens.
<berthar_cas. carm_bened. 137>	Sanctorum animas caelum conscendere cernit
<berthar_cas. carm_bened. 138>	Angelicis ulnis corde precando deum.
<berthar_cas. carm_bened. 139>	Testis adest ospes Servandus nomine iustus,
<berthar_cas. carm_bened. 140>	Luminis en partem cernit et ipse simul.
<berthar_cas. carm_bened. 141>	Totus adest orbis collectus solis ad instar
<berthar_cas. carm_bened. 142>	Tempore sub noctis visibus, alme, tuis.
<berthar_cas. carm_bened. 143>	Regula namque tua magno moderamine compta
<berthar_cas. carm_bened. 144>	Corda monens fratrum, ut pia dicta colant,
<berthar_cas. carm_bened. 145>	Quos tua prex sancta iugiter transmittit ad aethra,
<berthar_cas. carm_bened. 146>	Consocians sanctis hos sine fine choris.
<berthar_cas. carm_bened. 147>	Flat domini famulus animam cum laudibus almis
<berthar_cas. carm_bened. 148>	Angelicis ulnis vectus ad astra poli.
<berthar_cas. carm_bened. 149>	Pallia sternuntur divino lumine mixta,
<berthar_cas. carm_bened. 150>	In quibus ascendit ad pia regna pater.
<berthar_cas. carm_bened. 151>	Congaudens sanctus frater de morte sororis
<berthar_cas. carm_bened. 152>	Exequiis sanctis hanc tumulare monet.
<berthar_cas. carm_bened. 153>	Aurea sanctorum retinet nunc arca piorum
<berthar_cas. carm_bened. 154>	Pignora, quae terris iunxit et aethre deus.
<berthar_cas. carm_bened. 155>	Perdita mente manens mulier per devia scandens,
<berthar_cas. carm_bened. 156>	Quam bene salvavit zetula sancta patris.
<berthar_cas. carm_bened. 157>	Plurima signa tibi concessit Christus ab astris,
<berthar_cas. carm_bened. 158>	O pater insignis, modo quae lingua silet.
<berthar_cas. carm_bened. 159>	Sed tua quis, doctor, mundi per climata perstat,
<berthar_cas. carm_bened. 160>	Qui tua facta pia pangere rite queat?
<berthar_cas. carm_bened. 161>	Quaeque tuis famulis monstrasti, vultibus almis
<berthar_cas. carm_bened. 162>	Tu prius implesti, semper in orbe pater?
<berthar_cas. carm_bened. 163>	Atque micant sancta signorum facta priorum,
<berthar_cas. carm_bened. 164>	Temporibus istis gesta beata simul.
<berthar_cas. carm_bened. 165>	Nam veniens ospes Germano germine cretus -
<berthar_cas. carm_bened. 166>	Andreas languens nomine dictus erat,
<berthar_cas. carm_bened. 167>	Corpore confractus matris a viscere perstans,
<berthar_cas. carm_bened. 168>	Qui nullis umquam gressibus ire valet -
<berthar_cas. carm_bened. 169>	Terra tenus pergens devota mente misellus
<berthar_cas. carm_bened. 170>	Ad tua conscendit limina sancta, pater.
<berthar_cas. carm_bened. 171>	At ubi promeruit sanctum conscendere templum,
<berthar_cas. carm_bened. 172>	Quo tua per saecla pignora sancta manent,
<berthar_cas. carm_bened. 173>	Extimplo meruit totus consistere sospes,
<berthar_cas. carm_bened. 174>	Vocibus et celsis personat ore deum.
<berthar_cas. carm_bened. 175>	Alter adest validae constrictus funere pestis,
<berthar_cas. carm_bened. 176>	Serpentem gestans ventris in arce sui.
<berthar_cas. carm_bened. 177>	Nocte dieque miser spectabat funera mortis,
<berthar_cas. carm_bened. 178>	Obstaculum nullum nec medicina dabat;
<berthar_cas. carm_bened. 179>	Concite sed scandens pietatis munera poscens
<berthar_cas. carm_bened. 180>	Ad tua conscendit limina sancta, pater:
<berthar_cas. carm_bened. 181>	Evomuit anguem, carpsit qui viscera leto,
<berthar_cas. carm_bened. 182>	Perstitit incolumis hinc pietate dei.
<berthar_cas. carm_bened. 183>	David alter erat, genuit quem Cymbria tellus,
<berthar_cas. carm_bened. 184>	Corpore contractus, orrida membra gerens:
<berthar_cas. carm_bened. 185>	At ubi sancta tua calcavit septa, beate,
<berthar_cas. carm_bened. 186>	Concite salvatus semper in orbe fuit.
<berthar_cas. carm_bened. 187>	Eia, pater sancte, tanta qui gloria fulgis
<berthar_cas. carm_bened. 188>	Sedibus in superis, Christi et pietate coruscas,
<berthar_cas. carm_bened. 189>	Esto tuis famulis custos doctorque per aevum,
<berthar_cas. carm_bened. 190>	Ne lupus insidians nec hostis pestifer umquam
<berthar_cas. carm_bened. 191>	De grege tollat ovem, retines quam iure beato.
<berthar_cas. carm_bened. 192>	Meque tuum famulum commendo Berthari supplex,
<berthar_cas. carm_bened. 193>	Ductus amore tuo parvum qui carmine compsi.
<berthar_cas. carm_bened. 194>	Tu quoque cunctipotens, salvas qui cuncta potenter,
<berthar_cas. carm_bened. 195>	Qui caelum terramque regis per saecula, Christe,
<berthar_cas. carm_bened. 196>	Ipse tuis famulis veniam per saecula cuncta,
<berthar_cas. carm_bened. 197>	Ut tua salvati consistant gratia semper,
<berthar_cas. carm_bened. 198>	Post capiant nec non paradysi gaudia sancta
<berthar_cas. carm_bened. 199>	Et tribuat Christus sanctas sine fine coronas.