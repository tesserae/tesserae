<wandalb. creat_mund. 1>	Simplex purus et unus
<wandalb. creat_mund. 2>	Aeterni pater atque
<wandalb. creat_mund. 3>	Summae fons bonitatis,
<wandalb. creat_mund. 4>	Existens sine fine,
<wandalb. creat_mund. 5>	Aevi principioque,
<wandalb. creat_mund. 6>	Concrevit deus orbem:
<wandalb. creat_mund. 7>	Verbo cuncta creante
<wandalb. creat_mund. 8>	Rerum machina constat,
<wandalb. creat_mund. 9>	Volvens quam rotat axis,
<wandalb. creat_mund. 10>	Par patri genitoque
<wandalb. creat_mund. 11>	Lustrans lumine cuncta
<wandalb. creat_mund. 12>	Mundum spiritus implet,
<wandalb. creat_mund. 13>	Una et trina potestas
<wandalb. creat_mund. 14>	Distincto moderatur
<wandalb. creat_mund. 15>	Complexa omnia nutu.
<wandalb. creat_mund. 16>	Prima hinc extat origo,
<wandalb. creat_mund. 17>	Carnis libera nexu,
<wandalb. creat_mund. 18>	Caeli quae tenet aulam,
<wandalb. creat_mund. 19>	Regem quaeque videndo
<wandalb. creat_mund. 20>	Legem iure beatam
<wandalb. creat_mund. 21>	Servat militiamque.
<wandalb. creat_mund. 22>	Vero haec lumine nobis
<wandalb. creat_mund. 23>	Lux et fonte perenni
<wandalb. creat_mund. 24>	Illustrata patescit:
<wandalb. creat_mund. 25>	Hanc quae sponte reliquit
<wandalb. creat_mund. 26>	Pars, dum caeca superbit,
<wandalb. creat_mund. 27>	Nocte haec horret et umbris,
<wandalb. creat_mund. 28>	Discernit sed utramque
<wandalb. creat_mund. 29>	Regnator deus, inque
<wandalb. creat_mund. 30>	Dignos disparat ortus.
<wandalb. creat_mund. 31>	Haec spernenda furoris
<wandalb. creat_mund. 32>	Virus nequitiaeque
<wandalb. creat_mund. 33>	Caecis mentibus addit:
<wandalb. creat_mund. 34>	Vitae ast illa beatae
<wandalb. creat_mund. 35>	Virtutisque benignae
<wandalb. creat_mund. 36>	Sensim spargit amorem.
<wandalb. creat_mund. 37>	Mox caelum deus altum,
<wandalb. creat_mund. 38>	Informique creavit
<wandalb. creat_mund. 39>	Mersam pondere terram,
<wandalb. creat_mund. 40>	Quae magnum per inane
<wandalb. creat_mund. 41>	Lucis munere, primum
<wandalb. creat_mund. 42>	Undis tecta, careret.
<wandalb. creat_mund. 43>	His concreta fuerunt
<wandalb. creat_mund. 44>	Ignis semina puri,
<wandalb. creat_mund. 45>	Siccusque aeris humor;
<wandalb. creat_mund. 46>	Nempe his cuncta coactis
<wandalb. creat_mund. 47>	Sensu corpora nullo
<wandalb. creat_mund. 48>	Afflatove moventur.
<wandalb. creat_mund. 49>	Caeli hinc proxima terris
<wandalb. creat_mund. 50>	Pars est condita, tetris
<wandalb. creat_mund. 51>	Saepe obnoxia fumis,
<wandalb. creat_mund. 52>	Undae namque supernae
<wandalb. creat_mund. 53>	Telluremque tegentes
<wandalb. creat_mund. 54>	Iuncta mole ruebant.
<wandalb. creat_mund. 55>	Has inter deus auctor
<wandalb. creat_mund. 56>	Firmavit nebulosam
<wandalb. creat_mund. 57>	Speram nubiferamque.
<wandalb. creat_mund. 58>	Haec vis nempe liquentis
<wandalb. creat_mund. 59>	Undantisque elementi
<wandalb. creat_mund. 60>	Caeli temperat ignes.
<wandalb. creat_mund. 61>	Hoc ex ordine demum
<wandalb. creat_mund. 62>	Formosi sator orbis
<wandalb. creat_mund. 63>	Undis arva retexit;
<wandalb. creat_mund. 64>	Magnos inque meatus
<wandalb. creat_mund. 65>	Moles sparsa fluentis
<wandalb. creat_mund. 66>	Naturae est mare dicta;
<wandalb. creat_mund. 67>	Fontes, flumina, rivi,
<wandalb. creat_mund. 68>	Stagna et maxima ripis
<wandalb. creat_mund. 69>	Mox distincta mearunt,
<wandalb. creat_mund. 70>	Tellus nuda repente
<wandalb. creat_mund. 71>	Formam laeta virentem
<wandalb. creat_mund. 72>	Frondis compsit honore,
<wandalb. creat_mund. 73>	Arbor semina quaeque,
<wandalb. creat_mund. 74>	Foetus herba sativos
<wandalb. creat_mund. 75>	Verbo urgente crearunt.
<wandalb. creat_mund. 76>	Neve haec cuncta
<wandalb. creat_mund. 77>	Carerent claro lucis honore
<wandalb. creat_mund. 78>	Spirantique calore,
<wandalb. creat_mund. 79>	Solis conditor ignem
<wandalb. creat_mund. 80>	Lunae et lampada finxit
<wandalb. creat_mund. 81>	Stellarumque nitores.
<wandalb. creat_mund. 82>	Speris astra sub amplis
<wandalb. creat_mund. 83>	Haec infixa manere,
<wandalb. creat_mund. 84>	Haec sunt iussa moveri,
<wandalb. creat_mund. 85>	Quae annis atque diebus
<wandalb. creat_mund. 86>	Signis prodigiisque
<wandalb. creat_mund. 87>	Praeessent temporibusque.
<wandalb. creat_mund. 88>	Phoebo sidera ab uno
<wandalb. creat_mund. 89>	Lumen cuncta capessunt,
<wandalb. creat_mund. 90>	Nox quis horrida cedit,
<wandalb. creat_mund. 91>	Quin et luna meatu
<wandalb. creat_mund. 92>	Diverso variante
<wandalb. creat_mund. 93>	Orbe incerta vagansque
<wandalb. creat_mund. 94>	Solis lumine plena
<wandalb. creat_mund. 95>	Nunc crescit radiatque,
<wandalb. creat_mund. 96>	Nunc obducta recedit.
<wandalb. creat_mund. 97>	Postquam sidere pleno
<wandalb. creat_mund. 98>	Concors est radiata
<wandalb. creat_mund. 99>	Lex et fabrica rerum,
<wandalb. creat_mund. 100>	Viventis iubet hortum
<wandalb. creat_mund. 101>	Naturae inde creator
<wandalb. creat_mund. 102>	Spirantisque moveri.
<wandalb. creat_mund. 103>	Undis mira repente
<wandalb. creat_mund. 104>	Emersit specierum
<wandalb. creat_mund. 105>	Moles innumerarum,
<wandalb. creat_mund. 106>	Mox quaecumque natatu
<wandalb. creat_mund. 107>	Complent aequora quaeque
<wandalb. creat_mund. 108>	Scandunt aera pennis;
<wandalb. creat_mund. 109>	Diversum genus atque
<wandalb. creat_mund. 110>	Formae corpora magnae et
<wandalb. creat_mund. 111>	Cete ingentia surgunt;
<wandalb. creat_mund. 112>	Mox grandes modicique
<wandalb. creat_mund. 113>	Pisces saltibus undas
<wandalb. creat_mund. 114>	Squamisque exuperantes;
<wandalb. creat_mund. 115>	Testis mox quoque clausa
<wandalb. creat_mund. 116>	Surgit turba marisque
<wandalb. creat_mund. 117>	Vis inmensa feracis,
<wandalb. creat_mund. 118>	Pictae moxque volucres
<wandalb. creat_mund. 119>	Silvis, rure vel undis
<wandalb. creat_mund. 120>	Suetae ex aequore manant.
<wandalb. creat_mund. 121>	Iamque hinc inde sonoro
<wandalb. creat_mund. 122>	Mulcens aethera plausu
<wandalb. creat_mund. 123>	Alis turba coibat,
<wandalb. creat_mund. 124>	Amnes pisce fluebant
<wandalb. creat_mund. 125>	Naturisque elementa
<wandalb. creat_mund. 126>	Iuncta ornaverat auctor:
<wandalb. creat_mund. 127>	Telluris superabat
<wandalb. creat_mund. 128>	Pars quae iussa animatas
<wandalb. creat_mund. 129>	Posset gignere formas:
<wandalb. creat_mund. 130>	Iussit hanc quoque munus
<wandalb. creat_mund. 131>	Auctor sumere vivae et
<wandalb. creat_mund. 132>	Spirantis speciei.
<wandalb. creat_mund. 133>	Tum diversa per omnem
<wandalb. creat_mund. 134>	Surgunt corpora terram
<wandalb. creat_mund. 135>	Limo educta repente,
<wandalb. creat_mund. 136>	Tum quaecumque iumentis
<wandalb. creat_mund. 137>	Forma est, quae pecus agri
<wandalb. creat_mund. 138>	Distinguit variatque,
<wandalb. creat_mund. 139>	Quae silvestria motu
<wandalb. creat_mund. 140>	Quassat menbra ferino,
<wandalb. creat_mund. 141>	Iussu concita currit,
<wandalb. creat_mund. 142>	Necnon belua quaeque
<wandalb. creat_mund. 143>	Inmitisque voraci
<wandalb. creat_mund. 144>	Fluxit turba fremore.
<wandalb. creat_mund. 145>	Cunctis quae grege quaeve
<wandalb. creat_mund. 146>	Sola incedere gaudent,
<wandalb. creat_mund. 147>	Tum venere figurae.
<wandalb. creat_mund. 148>	Iamque impleta placebat
<wandalb. creat_mund. 149>	Mundi machina primi,
<wandalb. creat_mund. 150>	Dixit cum sator orbis:
<wandalb. creat_mund. 151>	"Facto nunc opus hic est:
<wandalb. creat_mund. 152>	Nunc demum faciamus,
<wandalb. creat_mund. 153>	Cunctis qui superesse
<wandalb. creat_mund. 154>	Possit quaeque creata
<wandalb. creat_mund. 155>	Constant, quemque superna
<wandalb. creat_mund. 156>	Iam commendet imago".
<wandalb. creat_mund. 157>	Mox limum sator ille
<wandalb. creat_mund. 158>	Compegit, stabilemque
<wandalb. creat_mund. 159>	Formavit deus arcem,
<wandalb. creat_mund. 160>	Perfectumque opus ipse
<wandalb. creat_mund. 161>	Inspirans animavit,
<wandalb. creat_mund. 162>	Mens quae aeterna maneret.
<wandalb. creat_mund. 163>	Nempe haec portio caeli est
<wandalb. creat_mund. 164>	Divinaeque figurae
<wandalb. creat_mund. 165>	Hinc vertex micat altus.
<wandalb. creat_mund. 166>	Hanc vim nulla locali
<wandalb. creat_mund. 167>	Motu menbra coercent,
<wandalb. creat_mund. 168>	Quamvis saepe retardent.
<wandalb. creat_mund. 169>	Distinguens moderator
<wandalb. creat_mund. 170>	Post formam fecit, ut vir
<wandalb. creat_mund. 171>	Sit, nec femina desit:
<wandalb. creat_mund. 172>	Inmissus sopor artus
<wandalb. creat_mund. 173>	Confestim irrigat, hinc fit
<wandalb. creat_mund. 174>	Sumpto ex osse virago.
<wandalb. creat_mund. 175>	Cunctis imperitare,
<wandalb. creat_mund. 176>	Quos summus iubet auctor,
<wandalb. creat_mund. 177>	Natura variante
<wandalb. creat_mund. 178>	Quae undis aere humique
<wandalb. creat_mund. 179>	Inceduntve volantve
<wandalb. creat_mund. 180>	Nunc repuntve creata.
<wandalb. creat_mund. 181>	Simplex inde iubetur
<wandalb. creat_mund. 182>	Aesca insonsque parari,
<wandalb. creat_mund. 183>	Ramis quam daret arbor.
<wandalb. creat_mund. 184>	Latum nam paradisum
<wandalb. creat_mund. 185>	Frondentemque creator
<wandalb. creat_mund. 186>	Multo providus ante
<wandalb. creat_mund. 187>	Fructu impleverat atque
<wandalb. creat_mund. 188>	Amnis fonte perennis,
<wandalb. creat_mund. 189>	Hac ut sede beatum
<wandalb. creat_mund. 190>	Iam tunc iure futurum
<wandalb. creat_mund. 191>	Cultorem indigenamque
<wandalb. creat_mund. 192>	Lex aeterna teneret.
<wandalb. creat_mund. 193>	Senis deinde diebus
<wandalb. creat_mund. 194>	Completo orbe peractis,
<wandalb. creat_mund. 195>	Naturae optimus auctor
<wandalb. creat_mund. 196>	Postquam cuncta placere
<wandalb. creat_mund. 197>	Recto vidit in ortu,
<wandalb. creat_mund. 198>	Septeno requievit.
<wandalb. creat_mund. 199>	Cernens nunc homo, quam te
<wandalb. creat_mund. 200>	Tantus diligat auctor,
<wandalb. creat_mund. 201>	Temet nosce videndo.
<wandalb. creat_mund. 202>	Nempe haec omnia iussu
<wandalb. creat_mund. 203>	Sunt exorta volentis,
<wandalb. creat_mund. 204>	Rerum quis meat ordo.
<wandalb. creat_mund. 205>	Te summus sapiensque
<wandalb. creat_mund. 206>	Aeternusque repertor
<wandalb. creat_mund. 207>	Limo finxit et artus
<wandalb. creat_mund. 208>	Formatos animando
<wandalb. creat_mund. 209>	Erexit superantem,
<wandalb. creat_mund. 210>	Cuncta ut mente videret.
<wandalb. creat_mund. 211>	Omnis machina caeli,
<wandalb. creat_mund. 212>	Te propterque creatus
<wandalb. creat_mund. 213>	Mundus te docet omnis
<wandalb. creat_mund. 214>	Alter tuque vocaris
<wandalb. creat_mund. 215>	Prisco nomine mundus,
<wandalb. creat_mund. 216>	Haec cui fabrica cedit.
<wandalb. creat_mund. 217>	Te lux illa perennis
<wandalb. creat_mund. 218>	Primaevo edita iussu
<wandalb. creat_mund. 219>	Lucis monstrat alumnum.
<wandalb. creat_mund. 220>	Lumen nam tibi mentis
<wandalb. creat_mund. 221>	Formans indidit auctor,
<wandalb. creat_mund. 222>	Quae pars te alma bearet.
<wandalb. creat_mund. 223>	Hinc quaecumque per imos
<wandalb. creat_mund. 224>	Errat portio sensus,
<wandalb. creat_mund. 225>	Caecis horret in umbris:
<wandalb. creat_mund. 226>	Debet portio praestans
<wandalb. creat_mund. 227>	Partem efferre sed imam
<wandalb. creat_mund. 228>	Torpentemque levare.
<wandalb. creat_mund. 229>	Hoc firmata per undas
<wandalb. creat_mund. 230>	Caeli spera docere
<wandalb. creat_mund. 231>	Unda et sparsa videtur;
<wandalb. creat_mund. 232>	Hoc torpentibus arvis
<wandalb. creat_mund. 233>	Tellus visa repente
<wandalb. creat_mund. 234>	Faeta et germine prompsit,
<wandalb. creat_mund. 235>	Namque haec optima vitae est
<wandalb. creat_mund. 236>	Virtus formaque nostrae,
<wandalb. creat_mund. 237>	Pigros quae erigit actus,
<wandalb. creat_mund. 238>	Quae torpentia novit
<wandalb. creat_mund. 239>	Corda accendere, cuique
<wandalb. creat_mund. 240>	Pars cedit vitiosa.
<wandalb. creat_mund. 241>	Tu magnas modicasve
<wandalb. creat_mund. 242>	Cum proferre patrando
<wandalb. creat_mund. 243>	Virtutes meditaris,
<wandalb. creat_mund. 244>	Fructus herba vel arbos
<wandalb. creat_mund. 245>	Mixto semine gignens,
<wandalb. creat_mund. 246>	Cultu frondet amoeno.
<wandalb. creat_mund. 247>	Solis mox tibi lumen
<wandalb. creat_mund. 248>	Caelestis radiare
<wandalb. creat_mund. 249>	Splendorque incipit almus;
<wandalb. creat_mund. 250>	Tum proferre gerendo
<wandalb. creat_mund. 251>	Mens lustrata videbit
<wandalb. creat_mund. 252>	Caeli digna favore,
<wandalb. creat_mund. 253>	Tum discernere facta
<wandalb. creat_mund. 254>	Luci aptanda vel umbris,
<wandalb. creat_mund. 255>	Tum frenare pudenda;
<wandalb. creat_mund. 256>	Mox accensa, latentes
<wandalb. creat_mund. 257>	Cordis tegmine sensus
<wandalb. creat_mund. 258>	Passim mittet in auras.
<wandalb. creat_mund. 259>	Hi vel celsa capessunt
<wandalb. creat_mund. 260>	Mentis culmine vecti
<wandalb. creat_mund. 261>	Arcanoque volatu,
<wandalb. creat_mund. 262>	Curis sive voluti
<wandalb. creat_mund. 263>	Instantique labore
<wandalb. creat_mund. 264>	Mundi commoda quaerunt.
<wandalb. creat_mund. 265>	Quin et corporis ipsa
<wandalb. creat_mund. 266>	Terreni gravis atque
<wandalb. creat_mund. 267>	Vergens pondere moles
<wandalb. creat_mund. 268>	Aut mundos parit actus
<wandalb. creat_mund. 269>	Cum mente innocuosque,
<wandalb. creat_mund. 270>	Vitae et munere dignos;
<wandalb. creat_mund. 271>	Impurosve creando,
<wandalb. creat_mund. 272>	Saevos atque cruentos,
<wandalb. creat_mund. 273>	Celsum fedat honorem.
<wandalb. creat_mund. 274>	Vero lumine mentis
<wandalb. creat_mund. 275>	Tunc demum ille vigebit
<wandalb. creat_mund. 276>	Caelestique homo sensu,
<wandalb. creat_mund. 277>	Motus qui reget omnis
<wandalb. creat_mund. 278>	Obscaenosque premendo
<wandalb. creat_mund. 279>	Castos exeret actus.
<wandalb. creat_mund. 280>	Aeterni hunc paradisi
<wandalb. creat_mund. 281>	Flos fructusque perennis
<wandalb. creat_mund. 282>	Vitae fonsque fovebit.
<wandalb. creat_mund. 283>	Tali haerede creator
<wandalb. creat_mund. 284>	Clauso temporis orbe
<wandalb. creat_mund. 285>	Perfectoque quiescet.