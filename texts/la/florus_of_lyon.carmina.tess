<flor_lugd. carm. 1.1>	Primus euangelici scripsit mysteria regni
<flor_lugd. carm. 1.2>	Matheus ex teloneo ad caeli lucra vocatus.
<flor_lugd. carm. 1.3>	Haec canat almus amor, haec dulci voce resultet.
<flor_lugd. carm. 1.4>	Nascitur in Bethlehem sancta de virgine Christus,
<flor_lugd. carm. 1.5>	Advenere magi caelesti sidere ducti.
<flor_lugd. carm. 1.6>	Ioseph cum puero Aegyptum migrare iubetur.
<flor_lugd. carm. 1.7>	Caeduntur pueri regis livore cruenti.
<flor_lugd. carm. 1.8>	Iesus ab Aegypto Nazareth revocatur in urbem.
<flor_lugd. carm. 1.9>	Iohannes populos tinguit Iordanis in undis.
<flor_lugd. carm. 1.10>	Suscipit et Christus humilis baptisma Iohannis,
<flor_lugd. carm. 1.11>	Inde quater denis ieiunans ipse diebus
<flor_lugd. carm. 1.12>	Temptatus zabuli vincit molimina diri.
<flor_lugd. carm. 1.13>	Piscantes Petrum, Andream, Iacobum atque Iohannem
<flor_lugd. carm. 1.14>	Evocat: illi almis parent mox sedule iussis,
<flor_lugd. carm. 1.15>	Retibus abiectis et navi ac patre relictis.
<flor_lugd. carm. 1.16>	His ille assumptis Galileam circuit omnem,
<flor_lugd. carm. 1.17>	Ac varios hominum languores curat ubique,
<flor_lugd. carm. 1.18>	Discipulos mandata docet, dat iura beatis.
<flor_lugd. carm. 1.19>	Sanguinis effusi vice vitandam admonet iram,
<flor_lugd. carm. 1.20>	Munera grata deo, fraternam reddere pacem,
<flor_lugd. carm. 1.21>	Moechiam cordis fugiendam pectore casto.
<flor_lugd. carm. 1.22>	Scandala si generent oculi qui more coluntur,
<flor_lugd. carm. 1.23>	Sive manus dextrae pulsi procul ire iubentur.
<flor_lugd. carm. 1.24>	Semper nexa viro, nisi constet adultera, coniunx.
<flor_lugd. carm. 1.25>	Iuramenta vetat, quia sunt periuria iuxta,
<flor_lugd. carm. 1.26>	Est et non, statuit veraci voce tenendum;
<flor_lugd. carm. 1.27>	Altera caedenti detur maxilla libenter.
<flor_lugd. carm. 1.28>	Ut pius almus amor inimicos diligat ipsos,
<flor_lugd. carm. 1.29>	Ut pietatis opus sine laeva dextera reddat,
<flor_lugd. carm. 1.30>	Utque placere patri cupiat oratio soli;
<flor_lugd. carm. 1.31>	Ut mens munda deo ieiunia laeta frequentet,
<flor_lugd. carm. 1.32>	Nec facie tristi laudem petat illa caducam,
<flor_lugd. carm. 1.33>	Thesaurum caelo condendum, fur ubi nullus.
<flor_lugd. carm. 1.34>	Corporis est oculus operis intentio simplex.
<flor_lugd. carm. 1.35>	Haec si pura viget, totos inluminat artus,
<flor_lugd. carm. 1.36>	Nec tenebrosa fient quae lucis amore geruntur.
<flor_lugd. carm. 1.37>	Nullum posse aeque dominis servire duobus,
<flor_lugd. carm. 1.38>	Nec mamonae atque deo divisa mente placere,
<flor_lugd. carm. 1.39>	Pellendas animo curas et vestis et escae.
<flor_lugd. carm. 1.40>	Si volucres caeli pascit opulentia patris,
<flor_lugd. carm. 1.41>	Molliaque aureolo depingit lilia flore,
<flor_lugd. carm. 1.42>	Quando suis umquam natis pia dona negabit?
<flor_lugd. carm. 1.43>	Quapropter sua cuique satis sit cura diei,
<flor_lugd. carm. 1.44>	Crastina non crucient, quia sunt incerta caducis.
<flor_lugd. carm. 1.45>	Iustitia est quaerenda dei, reliqua ultro dabuntur.
<flor_lugd. carm. 1.46>	Occulta alterius damnet se iudice nemo,
<flor_lugd. carm. 1.47>	Ex oculo fratris festucam educere quaerens,
<flor_lugd. carm. 1.48>	Ipse prius proprio pellat de lumine tignum.
<flor_lugd. carm. 1.49>	Ira vetusta trabis, levior festuca notatur,
<flor_lugd. carm. 1.50>	Purget ab ira animum, qui vult pietate mederi,
<flor_lugd. carm. 1.51>	Nempe odio extinctus nil rectum cernit ocellus,
<flor_lugd. carm. 1.52>	Ne margaritum calcandum exponere porcis
<flor_lugd. carm. 1.53>	Quis velit aut sanctum canibus dare dilacerandum.
<flor_lugd. carm. 1.54>	Mitibus et mundis prosunt mysteria pacis.
<flor_lugd. carm. 1.55>	Postulet alma fides, ut possit sumere dona,
<flor_lugd. carm. 1.56>	Quaerat amor sitiens, ut mox obtata reportet,
<flor_lugd. carm. 1.57>	Pulset opus studiumque pium, tum clausa patebunt.
<flor_lugd. carm. 1.58>	Vitandi sunt falsi exsecrandique prophetae,
<flor_lugd. carm. 1.59>	Quos sub pelle ovium rabies agit atra luporum,
<flor_lugd. carm. 1.60>	Sacramenta ferunt fidei, sed funere vivunt.
<flor_lugd. carm. 1.61>	Aedificanda domus verae fundamine petrae,
<flor_lugd. carm. 1.62>	Dum procul omnis humus fundo purgatur ab imo,
<flor_lugd. carm. 1.63>	Ac pietate proba Christi mandata geruntur.
<flor_lugd. carm. 1.64>	Vitandum prorsus fluxae fundamen harenae,
<flor_lugd. carm. 1.65>	Ne leviter positam subitus ruat impetus aedem,
<flor_lugd. carm. 1.66>	Sic immota imbres, ventos et flumina temnet.
<flor_lugd. carm. 1.67>	Caligosi imbres errorum nube pluuntur,
<flor_lugd. carm. 1.68>	Venti alternantes adversa et prospera mundi,
<flor_lugd. carm. 1.69>	Repit humo ut fluvius carnis lutulenta voluptas.
<flor_lugd. carm. 1.70>	Iesus item mundat descendens monte leprosum.
<flor_lugd. carm. 1.71>	"Si vis", ille inquit, "potes en mihi ferre medellam".
<flor_lugd. carm. 1.72>	Ille "volo" ut dixit, fugit illico lurida pestis.
<flor_lugd. carm. 1.73>	Paralysi fessum puerum quoque centurionis
<flor_lugd. carm. 1.74>	Et socrum Petri letali febre iacentem
<flor_lugd. carm. 1.75>	Atque alios plures salvat virtute potenti.
<flor_lugd. carm. 1.76>	Fallacem scribam reprobat, nec prorsus habere,
<flor_lugd. carm. 1.77>	Quo ponat recline caput sese asserit usquam,
<flor_lugd. carm. 1.78>	Vulpibus hoc foveam dicens magis esse dolosis.
<flor_lugd. carm. 1.79>	Ast alium functi neglecto corpore patris
<flor_lugd. carm. 1.80>	Se iubet ipse sequi et morituris mortua linqui.
<flor_lugd. carm. 1.81>	Imperitat ventis, iussu maris aequora sedat.
<flor_lugd. carm. 1.82>	Daemonicam humano legionem pectore pellit,
<flor_lugd. carm. 1.83>	Et maris hanc taetras cum porcis mergit in undas.
<flor_lugd. carm. 1.84>	Paralysi ereptum mandat sibi ferre grabattum.
<flor_lugd. carm. 1.85>	Matheum vocat et mundi dat spernere lucra,
<flor_lugd. carm. 1.86>	Ac propriae dignans publicanos iungere mensae,
<flor_lugd. carm. 1.87>	Aegrotos medico potius testatur egere.
<flor_lugd. carm. 1.88>	Ieiunii veri commendans mystice cultum,
<flor_lugd. carm. 1.89>	Discipulis sacri zelantibus ecce Iohannis,
<flor_lugd. carm. 1.90>	Parabolam panni vinique utriumque reponit.
<flor_lugd. carm. 1.91>	Fessa cruore diu mulier sine lege fluenti
<flor_lugd. carm. 1.92>	Attactu sacrae vestis purgata recedit,
<flor_lugd. carm. 1.93>	Redditur et vitae iam funere functa puella.
<flor_lugd. carm. 1.94>	Mox amissa diu redduntur lumina caecis.
<flor_lugd. carm. 1.95>	Daemonium mutum surdumque expellit Iesus.
<flor_lugd. carm. 1.96>	Lumen apostolicum populis iubet ire docendis.
<flor_lugd. carm. 1.97>	Petrus et Andreas, Iacobus simul atque Iohannes,
<flor_lugd. carm. 1.98>	Bartholomeus, Thomas, Matheus pariterque Philippus,
<flor_lugd. carm. 1.99>	Alfei Iacobus, Thaddeus, Simon et Scariothes.
<flor_lugd. carm. 1.100>	Hi sunt quos misit verbum reboare salutis,
<flor_lugd. carm. 1.101>	Curare infirmos et pellere daemones atros.
<flor_lugd. carm. 1.102>	Et tamen ex ipsis periit, quia prodidit, unus.
<flor_lugd. carm. 1.103>	Dirigit ad Christum Iohannes carcere clausus,
<flor_lugd. carm. 1.104>	Increpat ille urbes. quae tot miranda videntes,
<flor_lugd. carm. 1.105>	Duritia immani non penituere dolentes.
<flor_lugd. carm. 1.106>	Exultans Iesus patris mysteria laudat
<flor_lugd. carm. 1.107>	Atque suum lene esse iugum clementius infit.
<flor_lugd. carm. 1.108>	Discipuli spicas solventes sabbata vellunt.
<flor_lugd. carm. 1.109>	Arentem dextram concesso robore sanat,
<flor_lugd. carm. 1.110>	Daemonio eiecto caecum mutumque resalvat;
<flor_lugd. carm. 1.111>	Quod Satanas nequeat Satanan expellere monstrat.
<flor_lugd. carm. 1.112>	Temptanti turbae signum promittit Ionae.
<flor_lugd. carm. 1.113>	Esse sibi matrem vel fratres sive sorores,
<flor_lugd. carm. 1.114>	Hos tantum agnoscit, qui patris iussa secuntur.
<flor_lugd. carm. 1.115>	Parabolas plures vario sermone profatur,
<flor_lugd. carm. 1.116>	Secreta eructans absconsa ab origine mundi,
<flor_lugd. carm. 1.117>	Vatis et antiqui complens sacro ordine dicta.
<flor_lugd. carm. 1.118>	Agricolam ponit, triplici qui fruge redundans
<flor_lugd. carm. 1.119>	Tricenum ex cultis fructum percepit ab agris,
<flor_lugd. carm. 1.120>	Sexagenoque etiam centenum accrescere gaudens.
<flor_lugd. carm. 1.121>	De lolio mundae segeti quod sparserat hostis,
<flor_lugd. carm. 1.122>	De grano minimi late crescente sinapis,
<flor_lugd. carm. 1.123>	De fermento etiam quo vim trahit undique massa,
<flor_lugd. carm. 1.124>	Discipulis lolii segetisque enigmata solvit.
<flor_lugd. carm. 1.125>	Parabolam subdit thesauri rure latentis
<flor_lugd. carm. 1.126>	Margaritae etiam preciosa luce micantis,
<flor_lugd. carm. 1.127>	Et missi in pelagus retis, genus omne natantum
<flor_lugd. carm. 1.128>	Quod trahit ad litus, ubi fit discretio sollers.
<flor_lugd. carm. 1.129>	Vasa bonos capiunt, diversos proicit usus.
<flor_lugd. carm. 1.130>	Caeditur Herodis iussu baptista Iohannes,
<flor_lugd. carm. 1.131>	Et caput in disco scelerata ad gaudia fertur.
<flor_lugd. carm. 1.132>	Discipuli adveniunt, condunt pia membra sepulcro
<flor_lugd. carm. 1.133>	Milia quinque virum de panum quinque paratu
<flor_lugd. carm. 1.134>	Piscibus et geminis Christi virtute replentur.
<flor_lugd. carm. 1.135>	Bis cofinos etiam cumularunt fragmina senos.
<flor_lugd. carm. 1.136>	Iesus per fluctus graditur, maris aequora calcat,
<flor_lugd. carm. 1.137>	Mergentem Petrum placida dat sistere dextra.
<flor_lugd. carm. 1.138>	Gennesar in populis multorum incommoda curat.
<flor_lugd. carm. 1.139>	De manuum lavacro Pharisaeus murmurat error.
<flor_lugd. carm. 1.140>	Ille docet cordis verum interiusque lavacrum.
<flor_lugd. carm. 1.141>	Obtinuit natae mulier Chananaea salutem.
<flor_lugd. carm. 1.142>	Monte Galileae miserorum examina curat,
<flor_lugd. carm. 1.143>	Quattuor ex septem mox milia panibus implet.
<flor_lugd. carm. 1.144>	Fermentum, Pharisaee, tuum docet esse cavendum.
<flor_lugd. carm. 1.145>	Clarificat Christum felix confessio Petri,
<flor_lugd. carm. 1.146>	Accipit et claves regni caelestis ab ipso.
<flor_lugd. carm. 1.147>	Praecipit ille crucem propriam cuique esse ferendam.
<flor_lugd. carm. 1.148>	Testatur quosdam duram non cernere mortem,
<flor_lugd. carm. 1.149>	Donec in proprio Christum fulgescere regno
<flor_lugd. carm. 1.150>	Felici intuitu videant laetique pavescant.
<flor_lugd. carm. 1.151>	Discipulis in monte tribus se protinus ipse
<flor_lugd. carm. 1.152>	Caelestis formae vestitum lumine monstrat:
<flor_lugd. carm. 1.153>	Cui simul Heliam Moysenque assistere cernunt.
<flor_lugd. carm. 1.154>	Confestim trepidos circumdat lucida nubes,
<flor_lugd. carm. 1.155>	Et vox clara patris testantis ab aethere venit:
<flor_lugd. carm. 1.156>	"Filius hic meus est, huius praecepta tenete".
<flor_lugd. carm. 1.157>	His etiam Heliam post haec ex monte revertens
<flor_lugd. carm. 1.158>	Iam venisse canit, nec hunc tamen esse receptum,
<flor_lugd. carm. 1.159>	His illi in verbis iustum sensere Iohannem.
<flor_lugd. carm. 1.160>	Mox puerum curat, fugit hunc lunatica pestis,
<flor_lugd. carm. 1.161>	Vivacemque fidem similem vult esse sinapi.
<flor_lugd. carm. 1.162>	Solvit caesareum piscis ex ore tributum.
<flor_lugd. carm. 1.163>	Ad pueri formam humiles iubet esse fideles.
<flor_lugd. carm. 1.164>	Scandalizantem oculum propria vult sede revelli.
<flor_lugd. carm. 1.165>	Id pedis atque manus etiam discrimine monstrat.
<flor_lugd. carm. 1.166>	Nec minimos umquam temnendos esse fideles,
<flor_lugd. carm. 1.167>	Pro quibus angelicae invigilat custodia curae.
<flor_lugd. carm. 1.168>	Nam saxo oppressus laedens mergetur abysso.
<flor_lugd. carm. 1.169>	Ignoscendum omni clementi pectore fratri,
<flor_lugd. carm. 1.170>	Ut deus ignoscat nec duris dura rependat.
<flor_lugd. carm. 1.171>	Coniugii vinclum servandum iure fideli.
<flor_lugd. carm. 1.172>	Heunuchos laudat, qui caeli regna requirunt,
<flor_lugd. carm. 1.173>	Diligit innocuos pueros, benedicit eisdem,
<flor_lugd. carm. 1.174>	Divitibus dure reserari limina vitae.
<flor_lugd. carm. 1.175>	Centiplicem fructum capient, qui cuncta relinquent.
<flor_lugd. carm. 1.176>	Parabolam profert varie vineta colentum,
<flor_lugd. carm. 1.177>	Qua docet extremos fieri plerumque priores.
<flor_lugd. carm. 1.178>	Zebedei natis avidis ad culmen honoris
<flor_lugd. carm. 1.179>	Ante calix tristis proponitur esse bibendus.
<flor_lugd. carm. 1.180>	Praeteriens dominus geminis dat luminat caecis.
<flor_lugd. carm. 1.181>	Ducitur ad Iesum pullus cum matre sedendus,
<flor_lugd. carm. 1.182>	Mercantes templo pellit, patris expiat aulam.
<flor_lugd. carm. 1.183>	Gaudentes pueri pie Christo osanna resultant.
<flor_lugd. carm. 1.184>	Frondosam ficum, fructu quia forte carebat,
<flor_lugd. carm. 1.185>	Iussit et extimplo damnata exaruit arbor,
<flor_lugd. carm. 1.186>	Fructiferos quia Christus amat, sine fructibus odit.
<flor_lugd. carm. 1.187>	Pontifices rogitant, unde illi tanta potestas;
<flor_lugd. carm. 1.188>	Sed confusi abeunt testantis voce Iohannis,
<flor_lugd. carm. 1.189>	Nec verum falsi nec vera audire merentes.
<flor_lugd. carm. 1.190>	Parabolam subdit natorum forte duorum,
<flor_lugd. carm. 1.191>	Qui patris imperiis diversa sorte resistunt,
<flor_lugd. carm. 1.192>	Ac scribis praefert meretrices iure superbis.
<flor_lugd. carm. 1.193>	Tradita ruricolis rursum vineta feruntur,
<flor_lugd. carm. 1.194>	Qui ad sese missos crudeli morte necarunt,
<flor_lugd. carm. 1.195>	Postremo et domini perimentes impie natum.
<flor_lugd. carm. 1.196>	Parabola invitans ad regis prandia plures,
<flor_lugd. carm. 1.197>	Quos quia tempserunt, mox ultio digna secuta est.
<flor_lugd. carm. 1.198>	Veste carens digna mersatur et ipse tenebris.
<flor_lugd. carm. 1.199>	Ut divina deo reddantur, regia regi,
<flor_lugd. carm. 1.200>	Quod venturo aevo carnis conubia cessent,
<flor_lugd. carm. 1.201>	Quod Christus David dominus et filius extet.
<flor_lugd. carm. 1.202>	In cathedra Moysi legis residere peritos,
<flor_lugd. carm. 1.203>	Horum dicta sequi, vitari exempla iubentur.
<flor_lugd. carm. 1.204>	Increpat hos Christus quod perdant quemque lucrantur;
<flor_lugd. carm. 1.205>	Quod iusiurandum violent, quod maxime sanctum est,
<flor_lugd. carm. 1.206>	Quod culicem excolent, studeant gluttire camelum,
<flor_lugd. carm. 1.207>	Sectantes minima, temnentes maxima legis;
<flor_lugd. carm. 1.208>	Quod calicem et cyatum exterius mundare laborent,
<flor_lugd. carm. 1.209>	Nec labem interius latitantem extergere curent,
<flor_lugd. carm. 1.210>	Cum foris atque intus hominis sit conditor unus.
<flor_lugd. carm. 1.211>	Ingemit hos similes albatis calce sepulcris,
<flor_lugd. carm. 1.212>	Quae speciosa foris, orrenda intrinsecus extant:
<flor_lugd. carm. 1.213>	Saxa nitent oculis, sunt omnia taetra latebris.
<flor_lugd. carm. 1.214>	Splendida qui sanctis condant monumenta prophetis
<flor_lugd. carm. 1.215>	Nilque ex hoc aliud nisi sanguinis esse probentur
<flor_lugd. carm. 1.216>	Haeredes vatum, in dominum quia credere nollent.
<flor_lugd. carm. 1.217>	Hierusalem plangit, templum se linquere dicit,
<flor_lugd. carm. 1.218>	Omnia et in cineres subito lapsura minatur,
<flor_lugd. carm. 1.219>	Hisque suos vultus post hac negat esse videndos.
<flor_lugd. carm. 1.220>	Extremos quae signa dies praecurrere constet
<flor_lugd. carm. 1.221>	Exsequitur, falsos meminit consurgere christos
<flor_lugd. carm. 1.222>	Et falsos vates, erroribus omnia plena.
<flor_lugd. carm. 1.223>	Adventus proprii terrorem et tempora pandit,
<flor_lugd. carm. 1.224>	Decidere stellas, tota astra nigrescere caeli.
<flor_lugd. carm. 1.225>	Exemplis vigilare monet, furemque cavendum.
<flor_lugd. carm. 1.226>	Lumina virgineis ne sint macentia vasis,
<flor_lugd. carm. 1.227>	Sed potius pingui semper foveantur olivo.
<flor_lugd. carm. 1.228>	Sumpta talenta piis usuris crescere mandat.
<flor_lugd. carm. 1.229>	Iudicii in solio cum sederit ille tremendo,
<flor_lugd. carm. 1.230>	A dextris stare infit oves, hedosque sinistris:
<flor_lugd. carm. 1.231>	Hos ire in flammas, illos ad pascua vitae.
<flor_lugd. carm. 1.232>	Pontifices dominum quaerunt occidere Christum.
<flor_lugd. carm. 1.233>	Unguento felix mulier perfundit Iesum.
<flor_lugd. carm. 1.234>	Ut Christum prodat, Iudas dona irrita quaerit.
<flor_lugd. carm. 1.235>	Hunc dominus caenans designat voce gementi:
<flor_lugd. carm. 1.236>	Corporis ipse sui sanctis mysteria tradit.
<flor_lugd. carm. 1.237>	Praedicit Petro, quod se ter nocte negaret.
<flor_lugd. carm. 1.238>	Orat, ut instantis calicis pertranseat hora,
<flor_lugd. carm. 1.239>	Sed magis ut patris fiat praefixa voluntas.
<flor_lugd. carm. 1.240>	Oscula dat Iudas tradendi signa magistri.
<flor_lugd. carm. 1.241>	Concilio insano falsos producere testes
<flor_lugd. carm. 1.242>	In Christum placuit, mendax sibi lingua repugnat.
<flor_lugd. carm. 1.243>	Damnatus probris inluditur undique Iesus.
<flor_lugd. carm. 1.244>	Abnegat hunc Petrus, lacrimis mox plangit amaris,
<flor_lugd. carm. 1.245>	Vinctus Pilato perimendus traditur ipse.
<flor_lugd. carm. 1.246>	Emerunt figuli pretio de sanguinis agrum.
<flor_lugd. carm. 1.247>	Pilatus populo permittit perdere Christum;
<flor_lugd. carm. 1.248>	Passio sacra pii completur in ordine Iesu.
<flor_lugd. carm. 1.249>	Mox elementa tremunt, scindit sua pallia templum.
<flor_lugd. carm. 1.250>	Ille subit mortem, proculcat Tartara victor,
<flor_lugd. carm. 1.251>	E tumulo surgit, clara virtute refulget,
<flor_lugd. carm. 1.252>	Discipulis mandata dedit, baptisma sacravit.
<flor_lugd. carm. 1.253>	Cui laus et virtus, cui gloria summa per aevum
<flor_lugd. carm. 1.254>	Sit cum patre deo caelesti in sede beato
<flor_lugd. carm. 1.255>	Spiritui sancto consors, et sidera clament:
<flor_lugd. carm. 1.256>	AMEN.

<flor_lugd. carm. 2.1>	Innocui pueri, Christo benedicite regi,
<flor_lugd. carm. 2.2>	Sit domini celsum benedictum in saecula nomen.
<flor_lugd. carm. 2.3>	Solis ad occasum dulcis sonet ymnus ab ortu.
<flor_lugd. carm. 2.4>	Cantemus domino, magna est cui gloria. Christo,
<flor_lugd. carm. 2.5>	Qui solus virtute sua sessoris iniqui
<flor_lugd. carm. 2.6>	Stravit equum, victosque simul summersit abysso.
<flor_lugd. carm. 2.7>	Ecce deus mira salvator luce coruscat,
<flor_lugd. carm. 2.8>	Ipse salus nobis, ipse est in saecula virtus.
<flor_lugd. carm. 2.9>	Confidat devota fides, timor omnis abesto.
<flor_lugd. carm. 2.10>	Libemus dulces Iesu de fontibus undas,
<flor_lugd. carm. 2.11>	Gestaque magnifici reboemus in ordine Christi,
<flor_lugd. carm. 2.12>	Hoc polus, hoc tellus, hoc ponti personet aequor.
<flor_lugd. carm. 2.13>	Quattuor haec uno cecinerunt ore beati,
<flor_lugd. carm. 2.14>	Quattuor ut surgunt paradisi flumina fonte,
<flor_lugd. carm. 2.15>	Quae cunctum largo fecundant gurgite mundum.
<flor_lugd. carm. 2.16>	Hic igitur paradysus adest, hic arbore vitae
<flor_lugd. carm. 2.17>	Aurea carpuntur florenti vertice mala,
<flor_lugd. carm. 2.18>	Dirus abest anguis, exuberat alma voluptas.
<flor_lugd. carm. 2.19>	Zachariae sancto sacris incensa ferenti
<flor_lugd. carm. 2.20>	Angelus assistit, promittit gaudia nati,
<flor_lugd. carm. 2.21>	Qui domino Christo populorum corda pararet.
<flor_lugd. carm. 2.22>	Mittitur ad Mariam Gabrihel sacer ore corusco,
<flor_lugd. carm. 2.23>	Nuntiat intacta venturum virgine Christum,
<flor_lugd. carm. 2.24>	Cui regnum aeternum, cui gloria fulget in aevum.
<flor_lugd. carm. 2.25>	Zachariae uxorem virgo veneranda salutat;
<flor_lugd. carm. 2.26>	Protinus exultat materno in ventre Iohannes,
<flor_lugd. carm. 2.27>	Et quem voce nequit promit per gaudia Christum.
<flor_lugd. carm. 2.28>	Mox etiam matrem complevit spiritus almus,
<flor_lugd. carm. 2.29>	Exclamat domini praesentem assistere matrem,
<flor_lugd. carm. 2.30>	Illa dei laudes pudibundo concinit ore.
<flor_lugd. carm. 2.31>	Iohannes oritur, genitoris lingua profatur.
<flor_lugd. carm. 2.32>	Ipse etiam in silvis vitam puer exigit almam,
<flor_lugd. carm. 2.33>	Donec ad Israhel certo se tempore monstret.
<flor_lugd. carm. 2.34>	Nascitur in Bethleem sancta de virgine Christus.
<flor_lugd. carm. 2.35>	Pastores vigilant, affatur et angelus illos
<flor_lugd. carm. 2.36>	Ac regem natum caeli cecinere catervae.
<flor_lugd. carm. 2.37>	Suscipit ipse humilis veteris mysteria legis,
<flor_lugd. carm. 2.38>	Sanctificatque pium patrum pro tempore ritum,
<flor_lugd. carm. 2.39>	Sic priscis finem statuit, nova surgere fecit.
<flor_lugd. carm. 2.40>	Accipit hunc laetis Symeon sanctissimus ulnis,
<flor_lugd. carm. 2.41>	Dumque deo offertur, dum dat pia munera templo,
<flor_lugd. carm. 2.42>	Hunc dominum lucis, hunc fert regem esse salutis.
<flor_lugd. carm. 2.43>	Anna etiam devota deo, viduata marito,
<flor_lugd. carm. 2.44>	Iam longaeva annis, iam religione vetusta
<flor_lugd. carm. 2.45>	Agnoscit, gratesque refert, populisque prophetat.
<flor_lugd. carm. 2.46>	Ecce magi adveniunt imis orientis ab oris,
<flor_lugd. carm. 2.47>	Se stellam vidisse ferunt, quae nuntia regis
<flor_lugd. carm. 2.48>	Clareat et Christum iubeat venerarier ortum.
<flor_lugd. carm. 2.49>	Pergunt sidereo laeti radiante ducatu,
<flor_lugd. carm. 2.50>	Inveniunt puerum, proni reverenter adorant,
<flor_lugd. carm. 2.51>	Munera dant alacres, Christum hunc pietate fatentur.
<flor_lugd. carm. 2.52>	Angelico monitu Aegyptum transfertur Iesus.
<flor_lugd. carm. 2.53>	Caeduntur pueri regis livore cruenti,
<flor_lugd. carm. 2.54>	Protinus hunc dirae sequitur sors debita mortis.
<flor_lugd. carm. 2.55>	Rursus ab Aegypto Nazareth defertur Iesus,
<flor_lugd. carm. 2.56>	Unde Nazarei sumpsit cognomen in aevum,
<flor_lugd. carm. 2.57>	Ut pridem veterum cecinit vox consona vatum.
<flor_lugd. carm. 2.58>	Praevius hunc magno reboans clamore Iohannes,
<flor_lugd. carm. 2.59>	Austerus victu, saetoso hirsutus amictu,
<flor_lugd. carm. 2.60>	Gurgite Iordanis credentum membra lavabat.
<flor_lugd. carm. 2.61>	Iudaei proceres Christum hunc esse putantes,
<flor_lugd. carm. 2.62>	Attoniti veniunt, quem se velit ille requirunt
<flor_lugd. carm. 2.63>	Praeconem Christi se supplice voce fatetur.
<flor_lugd. carm. 2.64>	Agnum hunc esse dei, hunc crimina tollere mundi
<flor_lugd. carm. 2.65>	Clamitat, hunc prona cunctis pietate sequendum
<flor_lugd. carm. 2.66>	Praedicat et digito praesentem assistere monstrat.
<flor_lugd. carm. 2.67>	Ipse etiam sacro dignatus flumine tingui
<flor_lugd. carm. 2.68>	Iesus adest humilemque viam sic dedicat altus,
<flor_lugd. carm. 2.69>	Sanctificat latices, exemplum consecrat ingens.
<flor_lugd. carm. 2.70>	Panduntur caeli, mox spiritus ore columbae
<flor_lugd. carm. 2.71>	Devolat et placido mitis requiescit Iesu.
<flor_lugd. carm. 2.72>	Ipse pater carum conclamat ab aethere natum.
<flor_lugd. carm. 2.73>	Protinus nunc heremi rapit in secreta benignus
<flor_lugd. carm. 2.74>	Spiritus et zabuli temptandum affatibus offert,
<flor_lugd. carm. 2.75>	Vincit vincendum prece ieiuniisque tyrannum.
<flor_lugd. carm. 2.76>	Ille superba monens in panes vertere saxa
<flor_lugd. carm. 2.77>	Suggerit aut summo delapsum culmine Christum
<flor_lugd. carm. 2.78>	Angelicas sperare manus seu regna tenere.
<flor_lugd. carm. 2.79>	Ille suis humilem monstrans insistere callem,
<flor_lugd. carm. 2.80>	Praeceptis obedire dei super omnia praefert.
<flor_lugd. carm. 2.81>	Sic victor zabuli angelicis dat iussa ministris.
<flor_lugd. carm. 2.82>	Regressus mira in populis virtute coruscat,
<flor_lugd. carm. 2.83>	Vertit aquas vino, pandit deitatis honorem:
<flor_lugd. carm. 2.84>	Discipuli credunt, dominumque deumque secuntur.
<flor_lugd. carm. 2.85>	Paschalis festi laeta inter gaudia templo
<flor_lugd. carm. 2.86>	Milia mercantum modico fugat ille flagello;
<flor_lugd. carm. 2.87>	Mirantur populi, multorum pectora credunt.
<flor_lugd. carm. 2.88>	Praedicit propriae carnis venerabile templum
<flor_lugd. carm. 2.89>	Solvendum manibus suscepta in morte cruentis.
<flor_lugd. carm. 2.90>	Seque illud trinis spondet reparare diebus.
<flor_lugd. carm. 2.91>	Mystica Nicodemo baptismi munera pandit,
<flor_lugd. carm. 2.92>	Credentum populos proprio baptismate tinguit,
<flor_lugd. carm. 2.93>	Undique concurrunt, vitalia dona frequentant.
<flor_lugd. carm. 2.94>	Exultat baptista sacer ac provocat omnes,
<flor_lugd. carm. 2.95>	Nam Christum sponsum, se sponsi dicit amicum:
<flor_lugd. carm. 2.96>	Illum crescere, se minui debere fatetur.
<flor_lugd. carm. 2.97>	"Filius ille dei est", inquit, "qui credit in illum,
<flor_lugd. carm. 2.98>	Possidet aeternam felix per saecula vitam.
<flor_lugd. carm. 2.99>	Qui negat, ira dei super ipsum regnat in aevum".
<flor_lugd. carm. 2.100>	Interea Herodem conubia foeda petentem
<flor_lugd. carm. 2.101>	Obiurgat mortemque pati quam vera silere
<flor_lugd. carm. 2.102>	Eligit, hinc caeco damnatur carcere iustus.
<flor_lugd. carm. 2.103>	Tum Galileorum in partes secedit Iesus,
<flor_lugd. carm. 2.104>	Absolvit reguli mortis de limine prolem,
<flor_lugd. carm. 2.105>	Atque Capharneae versatur moenibus urbis.
<flor_lugd. carm. 2.106>	Aequoreis undis piscantia lina ferentes
<flor_lugd. carm. 2.107>	Andream Petrumque vocat Iacobum atque Iohannem:
<flor_lugd. carm. 2.108>	Omnia mox linquunt, domini pia iussa secuntur.

<flor_lugd. carm. 3.1>	Dulci euangelium cantemus voce Iohannis,
<flor_lugd. carm. 3.2>	Et domini clara modulemur in ordine gesta:
<flor_lugd. carm. 3.3>	Sit nobis iucundus amor, sint gaudia sancta.
<flor_lugd. carm. 3.4>	Verbum unigenitum semper cum patre manebat,
<flor_lugd. carm. 3.5>	Hic lux, hic virtus, hic est sapientia patris,
<flor_lugd. carm. 3.6>	Vita hominum angelicis lucens super aethera turmis.
<flor_lugd. carm. 3.7>	Per hunc ipse pater et mundum et saecula fecit,
<flor_lugd. carm. 3.8>	Omnia constituit, quae sunt a vertice>	
<flor_lugd. carm. 3.9>	Usque sub extremum fundum nigrantis abyssi.
<flor_lugd. carm. 3.10>	Clarior hic stellis, sole est speciosior ipso,
<flor_lugd. carm. 3.11>	Omni luce prior, quam nox offuscat et umbra,
<flor_lugd. carm. 3.12>	Hic tenebras vincit, mediisque refulget in umbris.
<flor_lugd. carm. 3.13>	Venit homo eximius clara virtute Iohannes,
<flor_lugd. carm. 3.14>	Caelitus, ut testis fieret de lumine, missus,
<flor_lugd. carm. 3.15>	Non lux ille fuit, sed lucis praeco refulsit.
<flor_lugd. carm. 3.16>	Lux vera ille aderat, hominum quae pectora lustrat.
<flor_lugd. carm. 3.17>	Illa inde aversos animos mersosque tenebris
<flor_lugd. carm. 3.18>	Sponte sua inradiat, dignata invisere mundum.
<flor_lugd. carm. 3.19>	Ipse in mundo aderat et mundum fecerat ipse,
<flor_lugd. carm. 3.20>	Nec tamen hunc caeco cognovit pectore mundus.
<flor_lugd. carm. 3.21>	In propria venit, proprii hunc sprevere superbi.
<flor_lugd. carm. 3.22>	Quique autem illius credentes nomine sacro
<flor_lugd. carm. 3.23>	Mente receperunt humili et pietate fideli,
<flor_lugd. carm. 3.24>	Hos dedit esse deo claros in saecula natos,
<flor_lugd. carm. 3.25>	Quos non sanguinibus genitos, non carne creatos,
<flor_lugd. carm. 3.26>	Nec prorsus ulla inlecebra generante virili
<flor_lugd. carm. 3.27>	Divinam in prolem divinus spiritus edit.
<flor_lugd. carm. 3.28>	Verbum etiam patris caro factum habitavit in isto,
<flor_lugd. carm. 3.29>	Naturae nostrae mortali corpore clemens,
<flor_lugd. carm. 3.30>	Ut nos ad vitam posset revocare perennem.
<flor_lugd. carm. 3.31>	Hinc oculis mentis nova lux exorta refulsit,
<flor_lugd. carm. 3.32>	Claruit hinc eius sublimis gloria nobis,
<flor_lugd. carm. 3.33>	Ut patris unigenum possemus noscere natum.
<flor_lugd. carm. 3.34>	Qui plenus veritate cluit, cui gratia summa est,
<flor_lugd. carm. 3.35>	Nam verus cum patre deus mortalia nostra
<flor_lugd. carm. 3.36>	Dignanter sumpsit, nec propria linquere novit.
<flor_lugd. carm. 3.37>	Hunc testis verax clamat dicitque Iohannes:
<flor_lugd. carm. 3.38>	"Post me vir veniet, quem me maiora decebunt,
<flor_lugd. carm. 3.39>	Me prior ille fuit, mihi sit praelatus oportet.
<flor_lugd. carm. 3.40>	Illius aeterno cuncti de fonte rigamur.
<flor_lugd. carm. 3.41>	Per Moysen terrens praemissa est littera legis,
<flor_lugd. carm. 3.42>	Per Christum indulgens aderit modo gratia Iesum.
<flor_lugd. carm. 3.43>	Nemo dei faciem mortalis conspicit umquam,
<flor_lugd. carm. 3.44>	Unicus hunc solus novit, qui permanet alto
<flor_lugd. carm. 3.45>	In gremio patris, hic dignis digna revelat.
<flor_lugd. carm. 3.46>	In hunc sidereae vultu radiante columbae
<flor_lugd. carm. 3.47>	Spiritus adveniens aeterna sede quievit:
<flor_lugd. carm. 3.48>	Filius iste dei est, huius mihi gloria claret".
<flor_lugd. carm. 3.49>	Talia dum populis loquitur, dum talia clamat,
<flor_lugd. carm. 3.50>	Ecce sacerdotes Solymis venere rogantes,
<flor_lugd. carm. 3.51>	An Christum sese credi velit ipse Iohannes.
<flor_lugd. carm. 3.52>	Protinus ille negans: "Non sum, quem creditis" inquit,
<flor_lugd. carm. 3.53>	"Vox ego clamantis, praesentem nuntio Christum,
<flor_lugd. carm. 3.54>	Cuius ego non sum caligam contingere dignus".
<flor_lugd. carm. 3.55>	Vidit item Christum coram transire Iohannes,
<flor_lugd. carm. 3.56>	"Agnus", ait, "ecce dei qui tollit crimina mundi".
<flor_lugd. carm. 3.57>	Discipuli adstabant gemini Iesumque secuntur.
<flor_lugd. carm. 3.58>	Ex his Andreas, frater Petri, extitit unus.
<flor_lugd. carm. 3.59>	Repperit hic fratrem, "Messiam invenimus" inquit.
<flor_lugd. carm. 3.60>	Ad Christum veniunt, mox Christi dona reportant.
<flor_lugd. carm. 3.61>	Eligit ipse viros dignos, vocat ipse Philippum,
<flor_lugd. carm. 3.62>	Nuntiat ille pio mox gaudens Nathanaheli,
<flor_lugd. carm. 3.63>	Quem lex et sacri Christum cecinere prophetae.
<flor_lugd. carm. 3.64>	Nathanahel properat, ille hunc ubi videt adesse,
<flor_lugd. carm. 3.65>	"Israhelita ecce verus huc advenit" inquit,
<flor_lugd. carm. 3.66>	"Cui nullus sub corde dolus cui pectora pura.
<flor_lugd. carm. 3.67>	Hunc procul absentem ficus sub tegmine vidi,
<flor_lugd. carm. 3.68>	Cum nuper positus frondosa staret in umbra,
<flor_lugd. carm. 3.69>	Necdum illi fidus dederat pia verba Philippus".
<flor_lugd. carm. 3.70>	Ille admiratus celsi praesagia Christi:
<flor_lugd. carm. 3.71>	"Vere", ait, "ecce dei sublimis filius hic est,
<flor_lugd. carm. 3.72>	Iste Israhelis rex est per saecula verus".
<flor_lugd. carm. 3.73>	Credenti Christus spondet maiora videnda.
<flor_lugd. carm. 3.74>	"Cernetis" inquit "reserari culmina caeli,
<flor_lugd. carm. 3.75>	Angelicosque choros famulari in saecula Christo".
<flor_lugd. carm. 3.76>	Cuiusdam ad thalamos sancta cum matre vocatus
<flor_lugd. carm. 3.77>	In vinum subito naturam vertit aquarum.
<flor_lugd. carm. 3.78>	Discipuli credunt, divina et facta pavescunt.
<flor_lugd. carm. 3.79>	Eicit ex sacro mercantum milia templo.
<flor_lugd. carm. 3.80>	Solvendam propriae carnis denuntiat aulam,
<flor_lugd. carm. 3.81>	Caelesti signo in triduo quam suscitet ipse.
<flor_lugd. carm. 3.82>	Mystica Nicodemo baptismi munera pandit,
<flor_lugd. carm. 3.83>	Abluit ipse suo tinguens baptismate turbas.
<flor_lugd. carm. 3.84>	Concurrunt alacres, capiunt pia dona salutis.
<flor_lugd. carm. 3.85>	Haec ubi cognovit, sanctus baptista Iohannes,
<flor_lugd. carm. 3.86>	Impleta exclamat sua gaudia, provocat omnes,
<flor_lugd. carm. 3.87>	Se minui gaudet, illum subcrescere gestit.
<flor_lugd. carm. 3.88>	Samariae ad puteum mulieri mystica fatur,
<flor_lugd. carm. 3.89>	Pandit aquam vitae, Christum sese esse fatetur.
<flor_lugd. carm. 3.90>	Agnoscunt cives mundi advenisse salutem.
<flor_lugd. carm. 3.91>	In patria propria dicit sine honore prophetam,
<flor_lugd. carm. 3.92>	Et reguli prolem mortis ex fauce reducit,
<flor_lugd. carm. 3.93>	Sermone absentem vitae de funere reddens.
<flor_lugd. carm. 3.94>	Paralysi antiqua iam pene in morte iacentem
<flor_lugd. carm. 3.95>	Bethsaidae in Solymis piscinae erexit ad undas.
<flor_lugd. carm. 3.96>	Exsilit aeger ovans, proprium gerit ipse grabatum.
<flor_lugd. carm. 3.97>	Iudaeis loquitur mysteria plurima vitae,
<flor_lugd. carm. 3.98>	Se simul et patrem aeque facere omnia dicit,
<flor_lugd. carm. 3.99>	Qui Moysi credant, prorsus sibi credere firmat.
<flor_lugd. carm. 3.100>	Milia quinque virum quinis de panibus ille
<flor_lugd. carm. 3.101>	Piscibus et geminis mira virtute refecit.
<flor_lugd. carm. 3.102>	Fragmina bis senos cofinos ablata replerunt.
<flor_lugd. carm. 3.103>	Attoniti hunc populi quaerunt sibi ponere regem,
<flor_lugd. carm. 3.104>	Ille fuga montem petiit, hic solus adorat.
<flor_lugd. carm. 3.105>	Non capiunt Christum regni mortalis honores.
<flor_lugd. carm. 3.106>	Discipuli in pelago vento obsistente laborant,
<flor_lugd. carm. 3.107>	Christus adest placidus gradiens in fluctibus atris.
<flor_lugd. carm. 3.108>	Navicula optatum tenuit mox libera portum.
<flor_lugd. carm. 3.109>	Alloquitur populos veteris de munere mannae,
<flor_lugd. carm. 3.110>	Se panem vivum caelo venisse fatetur,
<flor_lugd. carm. 3.111>	Quem quicumque capit, mortem non sentit in aevum.
<flor_lugd. carm. 3.112>	Discipuli plures ex hoc sermone recedunt,
<flor_lugd. carm. 3.113>	Petrus cum sotiis Christo gaudenter adhaeret,
<flor_lugd. carm. 3.114>	E quibus ille unum zabuli sub nomine damnat.
<flor_lugd. carm. 3.115>	Festa dies aderat, qua sunt umbracula iussa,
<flor_lugd. carm. 3.116>	Ille docet populos, promittit flumina vitae.
<flor_lugd. carm. 3.117>	Spiritus ille dei quem dat credentibus haec sunt.
<flor_lugd. carm. 3.118>	De Christo exoritur contentio magna superbis.
<flor_lugd. carm. 3.119>	Nicodemum exagitant, urgent sine iure ministros.
<flor_lugd. carm. 3.120>	Simplicibus turbis maledicunt ore protervo.
<flor_lugd. carm. 3.121>	Ad dominum mulier defertur adultera Christum.
<flor_lugd. carm. 3.122>	Hanc ille in miseros larga pietate redundans,
<flor_lugd. carm. 3.123>	Iuditio mortis pariter et crimine solvit.
<flor_lugd. carm. 3.124>	Hinc lucem mundi claro se praedicat ore:
<flor_lugd. carm. 3.125>	"Effugient mortis tenebras quicumque secuntur,
<flor_lugd. carm. 3.126>	Lux illis vitae totum fulgebit in aevum".
<flor_lugd. carm. 3.127>	Principium Christus se praedicat ore sereno,
<flor_lugd. carm. 3.128>	Quod loquitur puris infulgens mentibus intus,
<flor_lugd. carm. 3.129>	Omnis qui peccat, peccati servus habetur.
<flor_lugd. carm. 3.130>	Mendacii taetrum zabulum docet esse parentem,
<flor_lugd. carm. 3.131>	Hic necis humanae ferus extitit auctor ab aevo,
<flor_lugd. carm. 3.132>	Nec stetit infelix in vero lumine fallax.
<flor_lugd. carm. 3.133>	Ante Abraham Christus semper sese esse fatetur.
<flor_lugd. carm. 3.134>	Ille alacri Christum cupiebat cernere voto,
<flor_lugd. carm. 3.135>	Vidit et exultans felici est mente gavisus.
<flor_lugd. carm. 3.136>	Caeci natu oculos sputo limoque salubri
<flor_lugd. carm. 3.137>	Inlinit et Siloae puris inluminat undis,
<flor_lugd. carm. 3.138>	Caecum hominem inradiat quoniam baptisma salutis.
<flor_lugd. carm. 3.139>	Electis ovibus, quod sit pia ianua monstrat.
<flor_lugd. carm. 3.140>	Per hunc intrantes pergunt ad pascua vitae.
<flor_lugd. carm. 3.141>	Huius sanguis oves aeterna a morte redemit.
<flor_lugd. carm. 3.142>	Dum graditur templi speciosa per atria Iesus,
<flor_lugd. carm. 3.143>	Iudaeis populis quis sit quaerentibus, ipse
<flor_lugd. carm. 3.144>	Clara voce patrem seseque unum esse fatetur.
<flor_lugd. carm. 3.145>	Quarta dies Lazarum monumenti clauserat antro,
<flor_lugd. carm. 3.146>	Adstabant tristi plorantes voce sorores,
<flor_lugd. carm. 3.147>	Turba ingens aderat solatia mesta ferentum.
<flor_lugd. carm. 3.148>	Allevat ille oculos, patri dat munera laudis.
<flor_lugd. carm. 3.149>	Defunctum inclamat, prodit mox ille sepulcro.
<flor_lugd. carm. 3.150>	Nexibus exuitur et dulcia tecta revisit.
<flor_lugd. carm. 3.151>	Unguento Iesum perfundit sacra Maria,
<flor_lugd. carm. 3.152>	Iucundo impletur late domus omnis odore,
<flor_lugd. carm. 3.153>	Ut redolet toto felix ecclesia mundo.
<flor_lugd. carm. 3.154>	Rex mitis placido Iesus consedit asello,
<flor_lugd. carm. 3.155>	Palmigeris turbae manibus dant cantica laudum.
<flor_lugd. carm. 3.156>	Sic Solimam ingreditur, adit et pia moenia templi.
<flor_lugd. carm. 3.157>	Gentiles clarum quaerebant cernere Iesum.
<flor_lugd. carm. 3.158>	Frumenti granum dicit se protinus ille,
<flor_lugd. carm. 3.159>	Quod terrae inmoriens multa cum fruge resurgit.
<flor_lugd. carm. 3.160>	Oranti vox clara patris respondit ab astris:
<flor_lugd. carm. 3.161>	"Clarificavi", inquit, "te, nate, et clarificabo",
<flor_lugd. carm. 3.162>	Expavit populus divinae vocis honorem,
<flor_lugd. carm. 3.163>	Multi e principibus magnalia tanta videntes
<flor_lugd. carm. 3.164>	Pectore credebant, metuebant ore fateri,
<flor_lugd. carm. 3.165>	Non divina illos, sed mundi gloria traxit.
<flor_lugd. carm. 3.166>	Abluit ille pedes veneranda in nocte suorum.
<flor_lugd. carm. 3.167>	Pelvi infundit aquas, tergentia lintea gestat.
<flor_lugd. carm. 3.168>	O quanta humilitas, quanta est clementia Christi!
<flor_lugd. carm. 3.169>	Designat Iudam buccella panis iniquum,
<flor_lugd. carm. 3.170>	Ter sese a Petro praenuntiat esse negandum,
<flor_lugd. carm. 3.171>	Discipulis propriis signum praescribit amoris.
<flor_lugd. carm. 3.172>	Inde suos nosci voluit, si pectora fratrum
<flor_lugd. carm. 3.173>	Alterna caritate sibi conexa vigerent,
<flor_lugd. carm. 3.174>	Quali nos primus dilexit caelitus ipse.
<flor_lugd. carm. 3.175>	Se docet in patre et patrem venerarier in se,
<flor_lugd. carm. 3.176>	Maiestas una est et gloria compar utrique.
<flor_lugd. carm. 3.177>	Quicquid agit genitus, totum est operatio patris.
<flor_lugd. carm. 3.178>	Paraclytum spondet se mittere protinus illis,
<flor_lugd. carm. 3.179>	Cum mox e tumulo devicta morte resurgens,
<flor_lugd. carm. 3.180>	Inclytus ascendens penetraverit ardua caeli.
<flor_lugd. carm. 3.181>	Se vitem veram loquitur, propriosque fideles
<flor_lugd. carm. 3.182>	Palmitibus similes in se monet ille manere,
<flor_lugd. carm. 3.183>	Ne iaceant steriles iugi tradantur et igni.
<flor_lugd. carm. 3.184>	Discipulos clemens patri commendat Iesus,
<flor_lugd. carm. 3.185>	Traditur a Iuda, Pilato addicitur insons,
<flor_lugd. carm. 3.186>	Verberibus caesus populo datur ipse necandus.
<flor_lugd. carm. 3.187>	Exiit ipse crucem sibimet mitissime portans,
<flor_lugd. carm. 3.188>	Passio gustato Christi completur aceto,
<flor_lugd. carm. 3.189>	Mandatur tumulo, distructa morte resurgit.
<flor_lugd. carm. 3.190>	Ad tumulum Maria lacrimas fundebat amoris,
<flor_lugd. carm. 3.191>	Sublatum insidiis corpus credebat Iesu:
<flor_lugd. carm. 3.192>	Ille repente micat, dat huic mandata salutis.
<flor_lugd. carm. 3.193>	E tumulo sacrae redeunt gaudendo sodales,
<flor_lugd. carm. 3.194>	His cursu in medio fulgens occurrit Iesus,
<flor_lugd. carm. 3.195>	Dat clementer ave, pedibus illae oscula figunt.
<flor_lugd. carm. 3.196>	Flebat amare nimis Christi Petrus ille negati
<flor_lugd. carm. 3.197>	Crimen, huic clemens apparet protinus ille,
<flor_lugd. carm. 3.198>	Solatur maestum, trepidantis pectora firmat.
<flor_lugd. carm. 3.199>	Ibant forte duo castellum invisere quoddam,
<flor_lugd. carm. 3.200>	His subito in habitu peregrini occurrit Iesus,
<flor_lugd. carm. 3.201>	Tecta rogatus adit, pandit se in fragmine panis.
<flor_lugd. carm. 3.202>	Discipuli clauso residebant forte timentes
<flor_lugd. carm. 3.203>	Conclavi, his subito radians assistit Iesus;
<flor_lugd. carm. 3.204>	Agnoscunt dominum, clavorum signa recensent.
<flor_lugd. carm. 3.205>	Thomas defuerat, cum se deus ille magister
<flor_lugd. carm. 3.206>	Monstrarat sotiis, lateris pia vulnera pandens.
<flor_lugd. carm. 3.207>	Christus adest iterum, dominum ille deumque fatetur.
<flor_lugd. carm. 3.208>	Cum sotiis Petrus piscans nil ceperat undis:
<flor_lugd. carm. 3.209>	Litore stat Christus, iactari retia mandat,
<flor_lugd. carm. 3.210>	Fit captura ingens, clarus convescitur illis.
<flor_lugd. carm. 3.211>	Monte Galileae, sicut promiserat ipse,
<flor_lugd. carm. 3.212>	Clarificum sancti Iesum reverenter adorant;
<flor_lugd. carm. 3.213>	In caelo et terris dicit sibi subdita cuncta.
<flor_lugd. carm. 3.214>	Ultima discipulis iungens convivia sacris,
<flor_lugd. carm. 3.215>	Mandat euangelium per hoc toto orbe coruscet,
<flor_lugd. carm. 3.216>	Credentesque omnes sancto baptismate tingui.
<flor_lugd. carm. 3.217>	Montis Oliveti petiit mox ille cacumen,
<flor_lugd. carm. 3.218>	Assistunt sancti, benedicit caelitus illis,
<flor_lugd. carm. 3.219>	Sideream penetrans ipsis cernentibus aulam.
<flor_lugd. carm. 3.220>	A dextris sedet ille dei, virtutibus ipsis
<flor_lugd. carm. 3.221>	Celsior angelicis venturus et inde coruscus,
<flor_lugd. carm. 3.222>	Iudicet aeternis ut totum legibus orbem.
<flor_lugd. carm. 3.223>	Hunc caelum et tellus, hunc Tartarus ipse profundus
<flor_lugd. carm. 3.224>	Cunctorum dominum cum patre in secla potentem
<flor_lugd. carm. 3.225>	Ac spiritu sancto laudet, huic sidera clament
<flor_lugd. carm. 3.226>	AMEN.

<flor_lugd. carm. 4.1>	O virtus aeterna dei, quam machina mundi
<flor_lugd. carm. 4.2>	Suscipit auctorem, cui servit terra polusque,
<flor_lugd. carm. 4.3>	Principium rerum, per quam pater omnia fecit!
<flor_lugd. carm. 4.4>	Cum flatu aeterno super aequora vasta cubante,
<flor_lugd. carm. 4.5>	Tu pressus quondam tenebris horrentibus undas
<flor_lugd. carm. 4.6>	Luce nova inradians noctemque diemque creasti,
<flor_lugd. carm. 4.7>	Ut varios hominum revelet lux blanda labores
<flor_lugd. carm. 4.8>	Et nocturna quies attritos recreet artus.
<flor_lugd. carm. 4.9>	Tu geminas sedes discretis fluctibus aptans,
<flor_lugd. carm. 4.10>	Hos agis in pelagus, illos super astra recondis,
<flor_lugd. carm. 4.11>	Arida quo posset fructum producere tellus
<flor_lugd. carm. 4.12>	Pastibus et gratis animantia cuncta foveret.
<flor_lugd. carm. 4.13>	Tu lunae solisque globum stellasque micantes
<flor_lugd. carm. 4.14>	In varias causas per culmina celsa locasti,
<flor_lugd. carm. 4.15>	Tu terrae ex utero pecudes ac reptile cunctum
<flor_lugd. carm. 4.16>	In lucem sola procedere voce dedisti.
<flor_lugd. carm. 4.17>	Tu lymphis etiam spirantia corpora condens
<flor_lugd. carm. 4.18>	Alitibus ventos, ditasti piscibus aequor.
<flor_lugd. carm. 4.19>	Tu torpentis humi corpus de corpore sumptum
<flor_lugd. carm. 4.20>	Vivifico sacri spiraminis erigis haustu,
<flor_lugd. carm. 4.21>	Idque hominem vocitans totum regnare per orbem
<flor_lugd. carm. 4.22>	Praecipis et totius rationis legibus imples,
<flor_lugd. carm. 4.23>	Quo genus in terris uno factore creatum,
<flor_lugd. carm. 4.24>	Ut genus in caelis uno rectore regatur.
<flor_lugd. carm. 4.25>	O virtus aeterna dei, quam machina mundi
<flor_lugd. carm. 4.26>	Suscipit auctorem, cui servit terra polusque,
<flor_lugd. carm. 4.27>	Tu primum non passa virum consistere solum
<flor_lugd. carm. 4.28>	Coniugis egregiae solatia casta creasti,
<flor_lugd. carm. 4.29>	Quam nec terra tulit, materna nec edidit alvus,
<flor_lugd. carm. 4.30>	Sed tua de costa formavit dextra virili.
<flor_lugd. carm. 4.31>	Tu scelus amborum punisti morte benigna,
<flor_lugd. carm. 4.32>	Et serpentinam damnasti pulvere linguam,
<flor_lugd. carm. 4.33>	Quae docuit miseros contempnere iussa tonantis,
<flor_lugd. carm. 4.34>	Numinis et summi summum sibi quaerere nomen.
<flor_lugd. carm. 4.35>	O virtus aeterna dei, quam machina mundi
<flor_lugd. carm. 4.36>	Suscipit auctorem, cui servit terra polusque,
<flor_lugd. carm. 4.37>	Tu iusti interitum, quem fratris dextra peremit,
<flor_lugd. carm. 4.38>	In poenam auctoris iusta sub lege retorques.
<flor_lugd. carm. 4.39>	Tu quendam ex primis primi mortalibus aevi
<flor_lugd. carm. 4.40>	Ignarum mortis vitae ad secreta tulisti.
<flor_lugd. carm. 4.41>	Cum tamen interea vitiis ferventibus omnes
<flor_lugd. carm. 4.42>	Polluerent pulchrum per mille piacula mundum.
<flor_lugd. carm. 4.43>	Tu totum validis involvens fluctibus orbem
<flor_lugd. carm. 4.44>	Terrigenis terras viduasti, flumina ripis.
<flor_lugd. carm. 4.45>	Tu iustum quendam propria cum prole domoque
<flor_lugd. carm. 4.46>	Diluvii ex undis archa vectrice reservas,
<flor_lugd. carm. 4.47>	Ut genus in terris uno de semine surgens,
<flor_lugd. carm. 4.48>	Una morte ruens, una de stirpe resurgat,
<flor_lugd. carm. 4.49>	Atque homines mundos tellus mundata foveret,
<flor_lugd. carm. 4.50>	Nec vita indigni fruerentur munere vitae.
<flor_lugd. carm. 4.51>	O virtus aeterna dei, quam machina mundi
<flor_lugd. carm. 4.52>	Suscipit auctorem, cui servit terra polusque,
<flor_lugd. carm. 4.53>	Tu tibi sublimes quaerens coniungere amicos,
<flor_lugd. carm. 4.54>	Ignibus ex mediis primum sine labe vocasti,
<flor_lugd. carm. 4.55>	Qui patriae fines et tristia regna relinquens
<flor_lugd. carm. 4.56>	Crevit in ingentes peregrino in limite gentes.
<flor_lugd. carm. 4.57>	Nam primogenitum serva quem matre creavit,
<flor_lugd. carm. 4.58>	Bis senos generasse duces lex aurea cantat,
<flor_lugd. carm. 4.59>	Posterior natu genetrix quem libera fudit,
<flor_lugd. carm. 4.60>	Suscepit geminos una de coniuge natos.
<flor_lugd. carm. 4.61>	Alter Idumeos mixto de sanguine condit,
<flor_lugd. carm. 4.62>	Hebraeos alter duodena ex stirpe propagat.
<flor_lugd. carm. 4.63>	Hic habuit geminas prisco de more iugales,
<flor_lugd. carm. 4.64>	Et totidem servas uxorum munere sumptas,
<flor_lugd. carm. 4.65>	E quibus antiquam gentem populumque potentem
<flor_lugd. carm. 4.66>	Protulit et claris sua semina contulit astris.
<flor_lugd. carm. 4.67>	Cum tamen infando rursum gens impia quendam
<flor_lugd. carm. 4.68>	Fluctibus ablutum macularet crimine mundum,
<flor_lugd. carm. 4.69>	Quem delere parans Sodomitica moenia flammis
<flor_lugd. carm. 4.70>	Sulphureoque igni subvertis tecta Gomorrae,
<flor_lugd. carm. 4.71>	Quin et finitimas miseris cum civibus urbes
<flor_lugd. carm. 4.72>	In cinerem solvis et gurgite deprimis alto.
<flor_lugd. carm. 4.73>	Indicio sunt poma locis quae nata sub hisdem
<flor_lugd. carm. 4.74>	Pulchra foris vacuis intus sunt plena favillis.
<flor_lugd. carm. 4.75>	Attamen ex ipsis quendam tua dextera iustum
<flor_lugd. carm. 4.76>	Ereptum flammis scelerata eduxit ab urbe.
<flor_lugd. carm. 4.77>	Quem geminae natae misera cum matre secuntur,
<flor_lugd. carm. 4.78>	Et montana petunt, tanta ne in strage perirent,
<flor_lugd. carm. 4.79>	Sed nimium infelix subito perculsa fragore
<flor_lugd. carm. 4.80>	Respexit coniunx poenamque experta remansit.
<flor_lugd. carm. 4.81>	Hic natae solo solae cum patre relictae,
<flor_lugd. carm. 4.82>	Mortales periisse ratae, sic fraudibus usae
<flor_lugd. carm. 4.83>	Vina seni miscent, bina et sub nocte vicissim
<flor_lugd. carm. 4.84>	Succumbunt patri et concepto semine surgunt.
<flor_lugd. carm. 4.85>	Hinc duo gignuntur post saeva incendia fratres
<flor_lugd. carm. 4.86>	Et mortale genus Sodomis pereuntibus augent
<flor_lugd. carm. 4.87>	Alter Anon, alter vario cognomine Moab
<flor_lugd. carm. 4.88>	Dicitur et geminas condunt ab origine gentes.
<flor_lugd. carm. 4.89>	O virtus aeterna dei, quam machina mundi
<flor_lugd. carm. 4.90>	Suscipit auctorem, cui servit terra polusque,
<flor_lugd. carm. 4.91>	Tu iustum quendam distractum crimine fratrum
<flor_lugd. carm. 4.92>	Memphycolis praefers atque orbem pascis egentem.
<flor_lugd. carm. 4.93>	Tu populum sanctum duro sub fasce gementem
<flor_lugd. carm. 4.94>	Ad patrias sedes mira virtute reducis.
<flor_lugd. carm. 4.95>	Ob hunc Aegyptum quino bis verbere plectis,
<flor_lugd. carm. 4.96>	E caelo et terris mittens portenta vel undas
<flor_lugd. carm. 4.97>	Scindis purpureum lymphis durantibus aequor,
<flor_lugd. carm. 4.98>	Callibus et siccis plebem deducis ovantem.
<flor_lugd. carm. 4.99>	Cui noctu dux ignis erat praeeunte columna,
<flor_lugd. carm. 4.100>	Et mediis gratas nubes dabat aestibus umbras.
<flor_lugd. carm. 4.101>	Pastum caelestis praebebat panis et omni
<flor_lugd. carm. 4.102>	Nocte fluens dulci complebat nectare campos.
<flor_lugd. carm. 4.103>	Quas conviva dapes cuperet, quoscumque sapores
<flor_lugd. carm. 4.104>	Appeteret, una laetus capiebat in esca.
<flor_lugd. carm. 4.105>	Potum saxa dabant, virgae quae mollis ad ictus
<flor_lugd. carm. 4.106>	Duritiam rumpunt et flumina larga ministrant.
<flor_lugd. carm. 4.107>	Carnifluis epulis servit numerosa coturnix,
<flor_lugd. carm. 4.108>	Discit et exosis ultro se effundere mensis.
<flor_lugd. carm. 4.109>	O virtus aeterna dei, quam machina mundi
<flor_lugd. carm. 4.110>	Suscipit auctorem, cui servit terra polusque,
<flor_lugd. carm. 4.111>	Tu sanctum tristi texisti fulmine montem,
<flor_lugd. carm. 4.112>	Et vocem horrendam sacra de nube dedisti.
<flor_lugd. carm. 4.113>	Tu vati accito legis praecepta supernae
<flor_lugd. carm. 4.114>	Tradis et alloquio famulum dignaris amico.
<flor_lugd. carm. 4.115>	Pontificem statuis, precibus placare tonantem
<flor_lugd. carm. 4.116>	Qui queat, et sancto cultus procedat amictu,
<flor_lugd. carm. 4.117>	Intret et horrendos veli post claustra recessus,
<flor_lugd. carm. 4.118>	Et patris aeterni solus secreta revisat.
<flor_lugd. carm. 4.119>	Interea varium turbata per agmina murmur
<flor_lugd. carm. 4.120>	Perstrepit et densae resonant per castra querelae.
<flor_lugd. carm. 4.121>	Detrahitur vati, contempnitur ipse sacerdos
<flor_lugd. carm. 4.122>	Ac nimis accenso lapidantur paene tumultu;
<flor_lugd. carm. 4.123>	Aegyptum repedare parant, vana idola fingunt,
<flor_lugd. carm. 4.124>	Solempnemque diem ludis et carmine ducunt.
<flor_lugd. carm. 4.125>	Hic tu iam iusto tandem commota furore
<flor_lugd. carm. 4.126>	Inlicitos ausus tali sub iure coherces:
<flor_lugd. carm. 4.127>	Hos perhimis flammis et toto caelitus igni,
<flor_lugd. carm. 4.128>	Illos sulphureas Erebi demergis in undas,
<flor_lugd. carm. 4.129>	Quos retinet tellus, caeli vis ignea punit,
<flor_lugd. carm. 4.130>	Quos terra absorbet, viventes inferus hausit
<flor_lugd. carm. 4.131>	Sic natura tuos certatim devorat hostes,
<flor_lugd. carm. 4.132>	Sic, scelerum vindex, totus tibi militat orbis,
<flor_lugd. carm. 4.133>	Nec patitur quemquam vitales carpere flatus,
<flor_lugd. carm. 4.134>	Quem tibi non toto credentem pectore cernit.
<flor_lugd. carm. 4.135>	His tamen ex flammis tantoque ex funere bini
<flor_lugd. carm. 4.136>	Servantur iuvenes fidei virtute decori,
<flor_lugd. carm. 4.137>	Quos nova progenies et nescia criminis aetas
<flor_lugd. carm. 4.138>	Ad regnum comitata fide tua praemia sumpsit.
<flor_lugd. carm. 4.139>	Nam septem gentes et regna potentia septem
<flor_lugd. carm. 4.140>	His servire iubes et terram tradis opimam;
<flor_lugd. carm. 4.141>	Quae rivos lactis et mellis flumina fundit,
<flor_lugd. carm. 4.142>	Pinguia quae sacris desudant balsama ramis,
<flor_lugd. carm. 4.143>	Quam pater ipse pio despectat lumine semper,
<flor_lugd. carm. 4.144>	Mensibus et certis caelestibus inrigat undis.
<flor_lugd. carm. 4.145>	O virtus aeterna dei, quam machina mundi
<flor_lugd. carm. 4.146>	Suscipit auctorem, cui servit terra polusque,
<flor_lugd. carm. 4.147>	Tu rapidos fluctus cohibes et flumine sicco
<flor_lugd. carm. 4.148>	Transducis sanctam tantis cum milibus archam.
<flor_lugd. carm. 4.149>	Tu magnam solis quondam clamoribus urbem
<flor_lugd. carm. 4.150>	Solvis in aeternas populo pereunte ruinas.
<flor_lugd. carm. 4.151>	Sed meretrix quaedam superat, quam vivere solam
<flor_lugd. carm. 4.152>	Praestitit alma fides proprio cum patre domoque.
<flor_lugd. carm. 4.153>	Ac ne plura morer, tellus subiecta quiescit,
<flor_lugd. carm. 4.154>	Et possessa dei varia sub sorte tenetur.
<flor_lugd. carm. 4.155>	Iudicibus regitur duodenis, quos tuus implet
<flor_lugd. carm. 4.156>	Spiritus, et miro virtutis robore firmat,
<flor_lugd. carm. 4.157>	Viribus ut magnis saevos superare leones
<flor_lugd. carm. 4.158>	Et validos vincti possent disrumpere nexus,
<flor_lugd. carm. 4.159>	Nunc urbe inclusi et sub noctem milite multo
<flor_lugd. carm. 4.160>	Vallati foribus raptis conscendere montes,
<flor_lugd. carm. 4.161>	Nunc tristes cuneos et castra minatia ferro
<flor_lugd. carm. 4.162>	Sternere non gladio, sed malo vilis aselli.
<flor_lugd. carm. 4.163>	Vomere quin etiam vastas fudere catervas.
<flor_lugd. carm. 4.164>	Restitit et telis terris res apta colendis:
<flor_lugd. carm. 4.165>	Sic arcent hostes, sic sceptra potentia terrent
<flor_lugd. carm. 4.166>	Defenduntque suam fidei munimine gentem
<flor_lugd. carm. 4.167>	Ac patrias leges divinaque iura quietis
<flor_lugd. carm. 4.168>	Exercent populis meritisque et honore verendi.
<flor_lugd. carm. 4.169>	Idem armis promti, devoti legibus idem,
<flor_lugd. carm. 4.170>	Idem odio externis, affectu civibus idem,
<flor_lugd. carm. 4.171>	Fraus aberat fallax, languebat victa cupido.
<flor_lugd. carm. 4.172>	Iustitiae virtus ipsa inter bella vigebat.
<flor_lugd. carm. 4.173>	O virtus aeterna dei, quam machina mundi
<flor_lugd. carm. 4.174>	Suscipit auctorem, cui servit terra polusque,
<flor_lugd. carm. 4.175>	Tu puerum sanctum sacrato chrismate tinctum
<flor_lugd. carm. 4.176>	Pastorum ex numero regem facis esse tremendum.
<flor_lugd. carm. 4.177>	Iste giganteas pulsantes sidera moles
<flor_lugd. carm. 4.178>	Nunc saxo, nunc ense potens sub Tartara misit,
<flor_lugd. carm. 4.179>	Et quos nulla prius poterant subvertere bella,
<flor_lugd. carm. 4.180>	Unius hos pueri contrivit, te duce, dextra,
<flor_lugd. carm. 4.181>	Conservansque tuos, alienosque undique perdens.
<flor_lugd. carm. 4.182>	Abramidam miro rexit moderamine gentem.
<flor_lugd. carm. 4.183>	O virtus aeterna dei, quam machina mundi
<flor_lugd. carm. 4.184>	Suscipit auctorem, cui servit terra polusque,
<flor_lugd. carm. 4.185>	Tu pia caelesti perfundis pectora flatu
<flor_lugd. carm. 4.186>	Et ventura modis praedicis in ordine miris,
<flor_lugd. carm. 4.187>	Virgineo partum ex utero rerumque salutem
<flor_lugd. carm. 4.188>	Spondes et mestis uberrima gaudia terris.
<flor_lugd. carm. 4.189>	Talia divinis clarent oracula signis,
<flor_lugd. carm. 4.190>	Praesentemque fidem rebus dant cuncta futuris.
<flor_lugd. carm. 4.191>	Et nunc praerapido sol concitus axe volantes
<flor_lugd. carm. 4.192>	Sistit equos, tenditque diem noctemque moratur.
<flor_lugd. carm. 4.193>	Nunc currum occiduis retro convertit ab oris,
<flor_lugd. carm. 4.194>	Deciduasque faces Eoos flectit ad ortus.
<flor_lugd. carm. 4.195>	Aeneus hastili serpens suspensus in alto
<flor_lugd. carm. 4.196>	Virus agit venis et diros effugat angues.
<flor_lugd. carm. 4.197>	Flammigero curru mortali in carne propheta
<flor_lugd. carm. 4.198>	Tollitur in caelum, tantum nec laeditur igni.
<flor_lugd. carm. 4.199>	Caeditur excelso montis de vertice saxum,
<flor_lugd. carm. 4.200>	Quattuor et speties uno mox conterit ictu,
<flor_lugd. carm. 4.201>	Aes, aurum, argentum et testae cum fragmine ferrum
<flor_lugd. carm. 4.202>	Solvitur et stipulae raptatur in aera more.
<flor_lugd. carm. 4.203>	Ast lapis ingenti succrescens vertice montem
<flor_lugd. carm. 4.204>	Efficit et vasta totum mole occupat orbem.
<flor_lugd. carm. 4.205>	Aestibus horrifici flamma exundante camini
<flor_lugd. carm. 4.206>	Tres iussu pueri regis truduntur iniqui.
<flor_lugd. carm. 4.207>	Angelus almus adest medio fornacis et aurae
<flor_lugd. carm. 4.208>	Roscida flabra iacit dirimitque incendia vento.
<flor_lugd. carm. 4.209>	Illi magnificas gratanti pectore laudes
<flor_lugd. carm. 4.210>	Astrorum et terrae referunt pelagique parenti.
<flor_lugd. carm. 4.211>	Persistunt hilares ipsoque vocante tyranno
<flor_lugd. carm. 4.212>	Ex medio laetis procedunt vultibus igni.
<flor_lugd. carm. 4.213>	Mirantur satrapae, mirantur barbara corda
<flor_lugd. carm. 4.214>	Inlaesos iuvenes, inlaesa sarabara, crines,
<flor_lugd. carm. 4.215>	Ac fidei flammis ignes cessisse minaces
<flor_lugd. carm. 4.216>	Terricreposque focos perculsis mentibus horrent.
<flor_lugd. carm. 4.217>	Undivagus vates caeto sorbente voratus,
<flor_lugd. carm. 4.218>	Vitales alto flatus sub gurgite duxit,
<flor_lugd. carm. 4.219>	Et tribus exactis triplici cum nocte diebus
<flor_lugd. carm. 4.220>	Integer ad superos imis processit ab undis.
<flor_lugd. carm. 4.221>	O virtus aeterna dei, quam machina mundi
<flor_lugd. carm. 4.222>	Suscipit auctorem, cui servit terra polusque,
<flor_lugd. carm. 4.223>	Tu gremio lati proiecta cadavera campi,
<flor_lugd. carm. 4.224>	Arida quae nudis vestibant ossibus arva,
<flor_lugd. carm. 4.225>	Carnibus et nervis et vivo tegmine pellis
<flor_lugd. carm. 4.226>	Induis et prisca refoves nova pectora vita.
<flor_lugd. carm. 4.227>	Cerneris ignicomis caeli cum nubibus ire
<flor_lugd. carm. 4.228>	Et populos omnes linguasque tribusque tenere.
<flor_lugd. carm. 4.229>	Sedibus hinc positis patefacta volumina cordis
<flor_lugd. carm. 4.230>	Inspicis et geminis mortalia dividis oris.
<flor_lugd. carm. 4.231>	Hos morti exemptos et vitae luce coruscos
<flor_lugd. carm. 4.232>	Coetibus angelicis caelestibus inseris aulis,
<flor_lugd. carm. 4.233>	Illos praecipiti flammarum turbine raptos
<flor_lugd. carm. 4.234>	Ignibus aeternis atraque immergis abysso.
<flor_lugd. carm. 4.235>	Illic laetitiae voces et cantica laudum,
<flor_lugd. carm. 4.236>	Hic dolor et gemitus totum resonabit in aevum.
<flor_lugd. carm. 4.237>	Hinc me, quaeso, reum peccati labe piatum
<flor_lugd. carm. 4.238>	Eripe, Christe potens, clementi numine Florum.
<flor_lugd. carm. 4.239>	O virtus aeterna dei, quam machina mundi
<flor_lugd. carm. 4.240>	Suscipit auctorem, cui servit terra polusque,
<flor_lugd. carm. 4.241>	Sit tibi summus honor, sit gloria, sitque triumphus,
<flor_lugd. carm. 4.242>	Sit regnum sine fine manens, sit gratia perpes,
<flor_lugd. carm. 4.243>	Mortalis te lingua canat, te caelica turba
<flor_lugd. carm. 4.244>	Personet, et totus in laudem concrepet orbis.
<flor_lugd. carm. 4.245>	Te pavidum pectus, te corda trementia, te vox,
<flor_lugd. carm. 4.246>	Te pia mens recinat, te viscera tota resultent.

<flor_lugd. carm. 5.1>	O prudens lector, vitae cui cura perennis,
<flor_lugd. carm. 5.2>	Perlege praesentem studioso pectore librum.
<flor_lugd. carm. 5.3>	Ex veterum dictis collectus denique patrum,
<flor_lugd. carm. 5.4>	Quos probitas, quos recta fides ad sidera vexit.
<flor_lugd. carm. 5.5>	Emicat ac totus doctrinae lampade fulget.
<flor_lugd. carm. 5.6>	Pandit luciflui mysteria sancta diei,
<flor_lugd. carm. 5.7>	Quo patris aeterni genitum sine tempore verbum
<flor_lugd. carm. 5.8>	Non ex labe viri, sed de virtute tonantis
<flor_lugd. carm. 5.9>	Nostrae habitu formae, dictu mirabile, sumpto
<flor_lugd. carm. 5.10>	Sponsus ut e thalamo sic virginis editus alvo
<flor_lugd. carm. 5.11>	Prodiit et mesto nova gaudia detulit orbi.
<flor_lugd. carm. 5.12>	Haeret huic martyr celeberrimus ore corusco
<flor_lugd. carm. 5.13>	Intendens caelum, natumque ex virgine Christum
<flor_lugd. carm. 5.14>	Ad patris dextram stantem super aethera cernens.
<flor_lugd. carm. 5.15>	Dum sancto plenus spiramine saxea corda
<flor_lugd. carm. 5.16>	Increpat et lapidum quassatus mole precatur:
<flor_lugd. carm. 5.17>	"Accipe, quaeso, meam, Iesu rex inclyte, mentem,
<flor_lugd. carm. 5.18>	Et genibus flexis pro quis tibi supplico, parce."
<flor_lugd. carm. 5.19>	Ergo fide clarus, doctrinae fulmine pollens,
<flor_lugd. carm. 5.20>	Terribilis signis, preciosa morte sacratus,
<flor_lugd. carm. 5.21>	Nominis ipse sui praecelsum munus adeptus,
<flor_lugd. carm. 5.22>	Caelestem sumit parta pro laude coronam.
<flor_lugd. carm. 5.23>	Martyrii florem sequitur flos virginitatis,
<flor_lugd. carm. 5.24>	In gremio Christi recubans sacer ille Iohannes,
<flor_lugd. carm. 5.25>	Maximus aeterni praeco per secula verbi,
<flor_lugd. carm. 5.26>	Quod cum patre deo semper deus omnia fecit,
<flor_lugd. carm. 5.27>	Caelum, tellurem, mare, Tartara, sidera, ventos
<flor_lugd. carm. 5.28>	Et quaecumque poli gyrus complectitur ingens,
<flor_lugd. carm. 5.29>	Et quicquid superos excedens incolit axes,
<flor_lugd. carm. 5.30>	Proque ipso felix Pathmei gurgitis exul.
<flor_lugd. carm. 5.31>	Unde repente poli celsa ad fastigia raptus
<flor_lugd. carm. 5.32>	Aurea perculsus vidit candelabra septem,
<flor_lugd. carm. 5.33>	Inque horum medio dilectum incedere Christum,
<flor_lugd. carm. 5.34>	Vestitum poderis sacris, cui zona mamillas
<flor_lugd. carm. 5.35>	Aurea praecingens candentia pectora comit,
<flor_lugd. carm. 5.36>	Caesaries niveo floret veneranda capillo,
<flor_lugd. carm. 5.37>	Horribiles oculi flammanti luce coruscant,
<flor_lugd. carm. 5.38>	Et facies rutili praefulget solis ad instar,
<flor_lugd. carm. 5.39>	Ignitique pedes oricalchi more rubescunt.
<flor_lugd. carm. 5.40>	Quod rapida validus fornace examinat ignis,
<flor_lugd. carm. 5.41>	Et septem stellis ornatur dextera fulgens,
<flor_lugd. carm. 5.42>	Terribilique biceps ensis processit ab ore.
<flor_lugd. carm. 5.43>	Corruit hoc viso ceu mortuus, ille trementem
<flor_lugd. carm. 5.44>	Solatur blando alloquio dextraque benigna
<flor_lugd. carm. 5.45>	Erigit, et caeli sacrata per omnia ducit.
<flor_lugd. carm. 5.46>	Quae sacro descripta volumine non capit ullus,
<flor_lugd. carm. 5.47>	Ni sacer internam reserat cui spiritus aurem.
<flor_lugd. carm. 5.48>	His liber hic laudes infantum ex ordine iungit,
<flor_lugd. carm. 5.49>	Qui primi ob Christum crudeli sorte perempti
<flor_lugd. carm. 5.50>	Perpetuo Christi nunc regno et pace fruuntur,
<flor_lugd. carm. 5.51>	Edocet octavae quid sectio mystica lucis
<flor_lugd. carm. 5.52>	Innuat antiquae reserans enigmata legis.
<flor_lugd. carm. 5.53>	Transit ad egregii sollempnia sacra diei,
<flor_lugd. carm. 5.54>	Quo regis nostri cunabula vilia Christi
<flor_lugd. carm. 5.55>	Muneribus trinis pietas venerata magorum,
<flor_lugd. carm. 5.56>	Ture deum docuit, regem signavit in auro,
<flor_lugd. carm. 5.57>	Mortalemque hominem myrra depinxit amara,
<flor_lugd. carm. 5.58>	Quem sibi sidereus monstrarat ab aethere fulgor.
<flor_lugd. carm. 5.59>	His sotiat clarum numeroso lumine festum,
<flor_lugd. carm. 5.60>	Quo tener ad sacri devectus limina templi,
<flor_lugd. carm. 5.61>	Turturibus geminis duplici seu prole columbae
<flor_lugd. carm. 5.62>	Divinis placuit conspectibus, ac senis almi
<flor_lugd. carm. 5.63>	Complexu adstrictus, Iudeae gloria gentis
<flor_lugd. carm. 5.64>	Et lux totius Christus promittitur orbis.
<flor_lugd. carm. 5.65>	Inde quater deni nectit ieiunia solis,
<flor_lugd. carm. 5.66>	Quae dominus iuncto transegit tempore lunae,
<flor_lugd. carm. 5.67>	Debellans rabidas antiqui daemonis iras,
<flor_lugd. carm. 5.68>	Quem gemini vates totidem pugnando diebus
<flor_lugd. carm. 5.69>	Inpasti nullo poterant pervincere pacto.
<flor_lugd. carm. 5.70>	Ter sese horrendis erexerat improbus armis,
<flor_lugd. carm. 5.71>	Ter Christi valida confossus cuspide cessit.
<flor_lugd. carm. 5.72>	Unde sacer totum floret mos ille per orbem,
<flor_lugd. carm. 5.73>	Vicinis paschae sollemnibus, in quibus atri
<flor_lugd. carm. 5.74>	Guttura saeva lupi mactatus perculit agnus,
<flor_lugd. carm. 5.75>	Ut ieiuna pari celebrentur tempora voto,
<flor_lugd. carm. 5.76>	Et castigato curentur corpora victu,
<flor_lugd. carm. 5.77>	Christicolis quibus infesti furor imminet hostis.
<flor_lugd. carm. 5.78>	Ista salutiferi sequitur laus inclyta ligni,
<flor_lugd. carm. 5.79>	Quo veteris mire deleta est cautio culpae,
<flor_lugd. carm. 5.80>	Dum genus humanum vetiti quod tactio ligni
<flor_lugd. carm. 5.81>	Perpetuae mortis dura ditione gravarat,
<flor_lugd. carm. 5.82>	Per lignum aeternae recipit nova gaudia vitae,
<flor_lugd. carm. 5.83>	Cum Christus sacras expandens in cruce palmas,
<flor_lugd. carm. 5.84>	Adae dira pio tersit delicta cruore.
<flor_lugd. carm. 5.85>	Eminet hinc veri festum mirabile paschae,
<flor_lugd. carm. 5.86>	Quo Christus tumulo devicta morte resurgens,
<flor_lugd. carm. 5.87>	Ad iugem vitam moribundos transtulit artus,
<flor_lugd. carm. 5.88>	Auctorem leti domuit letumque peremit,
<flor_lugd. carm. 5.89>	Eripuit priscos Erebi de carcere iustos,
<flor_lugd. carm. 5.90>	Ac secum plures rediviva in carne reducens
<flor_lugd. carm. 5.91>	Ostendit saecli felicia dona futuri.
<flor_lugd. carm. 5.92>	Post haec magnifici praeclara ascensio Christi
<flor_lugd. carm. 5.93>	Fulget ad aetherei remeantis culmina templi,
<flor_lugd. carm. 5.94>	Quo nec magnus Enoch, rapuit quem dextra tonantis,
<flor_lugd. carm. 5.95>	Nec sacer Helias curru flammante repente
<flor_lugd. carm. 5.96>	Sublatus rapido potuit penetrare volatu;
<flor_lugd. carm. 5.97>	Sed potuit Christus caelo qui sponte supremo
<flor_lugd. carm. 5.98>	Adveniens, ultro mortales induit artus,
<flor_lugd. carm. 5.99>	Cum voluit propria in caelum virtute redire.
<flor_lugd. carm. 5.100>	Qua patria dexter residet sublimis in arce,
<flor_lugd. carm. 5.101>	Inde sub extremo venturus tempore mundi,
<flor_lugd. carm. 5.102>	Angelicis turmis atque ignis turbine saeptus;
<flor_lugd. carm. 5.103>	Supplicium pravis, sua praemia reddere iustis.
<flor_lugd. carm. 5.104>	His adnexa nitent clarissima festa superni
<flor_lugd. carm. 5.105>	Muneris a Christo promissi ab aethere missi,
<flor_lugd. carm. 5.106>	Cum sacer e caelo violenti turbinis instar
<flor_lugd. carm. 5.107>	Spiritus exiliens credentia corda petivit,
<flor_lugd. carm. 5.108>	Discipulisque dei supra caput igneus adstans
<flor_lugd. carm. 5.109>	Multifidis visus flagrare in vertice linguis,
<flor_lugd. carm. 5.110>	Accendit tepidos, infirmos robore fulsit,
<flor_lugd. carm. 5.111>	Ignaros docuit, linguarum munera fudit.
<flor_lugd. carm. 5.112>	Haec super adduntur patrum pia dicta sacrorum
<flor_lugd. carm. 5.113>	Sanctorum, o lector, claris accommoda festis.
<flor_lugd. carm. 5.114>	Ut capiti semper haereant sua membra superno.
<flor_lugd. carm. 5.115>	Ac primum eximius residet baptista Iohannes,
<flor_lugd. carm. 5.116>	Ex senio fessis mire genitoribus ortus,
<flor_lugd. carm. 5.117>	Vaticinansque prius conceptum virgine Christum,
<flor_lugd. carm. 5.118>	Visceribus matris quam vitae exiret in auras,
<flor_lugd. carm. 5.119>	Quo nullus maior mulieris natus habetur,
<flor_lugd. carm. 5.120>	Quique dei mundo monstravit sedulus agnum,
<flor_lugd. carm. 5.121>	Et pravum recto commutans limite callem,
<flor_lugd. carm. 5.122>	Ostendit cunctis quo tramite celsa polorum
<flor_lugd. carm. 5.123>	Regna petant veteris maculis erroris ademptis.
<flor_lugd. carm. 5.124>	Inde Petri et Pauli festum praenobile fulget,
<flor_lugd. carm. 5.125>	Quos Romae infausti rabies vesana Neronis
<flor_lugd. carm. 5.126>	Ecclesiae claros fidei pietate magistros;
<flor_lugd. carm. 5.127>	Doctrina insignes, signorum luce coruscos,
<flor_lugd. carm. 5.128>	Virtute invictos diversa sorte peremit.
<flor_lugd. carm. 5.129>	Nam crux ad caelum versi vestigia Petri
<flor_lugd. carm. 5.130>	Direxit Christoque suo revocavit ovantem,
<flor_lugd. carm. 5.131>	At cervix Pauli gladio desecta nefando
<flor_lugd. carm. 5.132>	Doctorem nitidum vestivit sanguinis ostro,
<flor_lugd. carm. 5.133>	Purpureumque polo post proelia mille remisit.
<flor_lugd. carm. 5.134>	Machabea dehinc certamina laudibus almis
<flor_lugd. carm. 5.135>	Prosequitur stilus et pulchro sermone perornat,
<flor_lugd. carm. 5.136>	Qui septem fratres una genetrice creati,
<flor_lugd. carm. 5.137>	Antiochi saevas vicerunt fortiter iras,
<flor_lugd. carm. 5.138>	Ac post multimodos poenae bachantis agones,
<flor_lugd. carm. 5.139>	Caelestes cum matre pia meruere coronas:
<flor_lugd. carm. 5.140>	Matre pia, quae tunc septeno pignore foeta
<flor_lugd. carm. 5.141>	Septenoque simul natorum funere torta,
<flor_lugd. carm. 5.142>	Supplicium prolis obitu comitata beato,
<flor_lugd. carm. 5.143>	Ebdomadem priscam ogdoadae dedit esse novellae
<flor_lugd. carm. 5.144>	Participem, regemque ferum pietate subegit,
<flor_lugd. carm. 5.145>	Nunc praeclara suo amplectens diademate Christum,
<flor_lugd. carm. 5.146>	Septenis rutilat natorum cincta coronis.
<flor_lugd. carm. 5.147>	Exin martyribus communes dulcis honores
<flor_lugd. carm. 5.148>	Pagina depromit, Christi quos lota cruore
<flor_lugd. carm. 5.149>	Palmigeris claros manibus stola candida comit.
<flor_lugd. carm. 5.150>	His confessorum pulcherrimus ordo cohaeret,
<flor_lugd. carm. 5.151>	Quos ardens fidei provexit ad aethera virtus.
<flor_lugd. carm. 5.152>	Mox et virgineae resonant ex ordine laudes,
<flor_lugd. carm. 5.153>	Prudentesque chori virtutum lampade clari,
<flor_lugd. carm. 5.154>	Nec minus interno locupletes semper olivo,
<flor_lugd. carm. 5.155>	Sidereos intrant thalamos Christoque iugantur,
<flor_lugd. carm. 5.156>	Cuius eos dextra aeterno constringit amore.
<flor_lugd. carm. 5.157>	Hinc etiam sacri quotiens fundamina templi
<flor_lugd. carm. 5.158>	Consurgunt aedesque deo nova conditur alto,
<flor_lugd. carm. 5.159>	Tinguitur et tactu divini chrismatis altar,
<flor_lugd. carm. 5.160>	Quae relegenda pius pro tempore postulat usus,
<flor_lugd. carm. 5.161>	Ex veterum dictis vatum collecta sequuntur.
<flor_lugd. carm. 5.162>	Tum sacer Andreas miri cum laude triumphi
<flor_lugd. carm. 5.163>	Concinitur Christoque suo iam proximus haeret,
<flor_lugd. carm. 5.164>	Optata cui morte crucis, cui mente fideli
<flor_lugd. carm. 5.165>	Haeserat et toto cordis flagraverat aestu.
<flor_lugd. carm. 5.166>	Non illum fustes, non diri carceris horror,
<flor_lugd. carm. 5.167>	Non centum fregere minae, non vincula saeva.
<flor_lugd. carm. 5.168>	Binos ille dies sacri de vertice ligni
<flor_lugd. carm. 5.169>	Intonuit, verbo aetherio mortalia corda
<flor_lugd. carm. 5.170>	Terrificans lustransque simul: non ipse tyrannus,
<flor_lugd. carm. 5.171>	Non hunc carnificum fera brachia turbaque praesens
<flor_lugd. carm. 5.172>	Amplexu kari potuit divellere ligni,
<flor_lugd. carm. 5.173>	Donec splendiflua circumdatus undique nube
<flor_lugd. carm. 5.174>	Nulli conspicuus mortales exuit artus,
<flor_lugd. carm. 5.175>	Fulgidus ad Christum fulgenti tramite pergens.
<flor_lugd. carm. 5.176>	Adventus Christi praeconia fine sub ipso
<flor_lugd. carm. 5.177>	Terribili sermone tonat, quo concitus anni
<flor_lugd. carm. 5.178>	Circulus almifico Christi deductus ab ortu
<flor_lugd. carm. 5.179>	Almificum Christi concurrit semper in ortum.
<flor_lugd. carm. 5.180>	Nempe hic principium, cunctorum hic finis habetur,
<flor_lugd. carm. 5.181>	A prior cunctis,  cunctis ultimus extat.
<flor_lugd. carm. 5.182>	Haec igitur veneranda patrum dicta, optime lector,
<flor_lugd. carm. 5.183>	Perlege sollicitus, memori sub corde reconde,
<flor_lugd. carm. 5.184>	Actibus exerce, fido sermone profare.
<flor_lugd. carm. 5.185>	Non hic letifero metuas lita tela veneno,
<flor_lugd. carm. 5.186>	Nec levibus linguis paleas non pabula fusas.
<flor_lugd. carm. 5.187>	Totus catholico resplendet flore libellus,
<flor_lugd. carm. 5.188>	Totus habet gravium certissima dicta virorum.
<flor_lugd. carm. 5.189>	Hic tibi recta fides claro sermone patebit,
<flor_lugd. carm. 5.190>	Hic spes certat tuam sustollet ad aethera mentem,
<flor_lugd. carm. 5.191>	Et sincera pium terget dilectio pectus.
<flor_lugd. carm. 5.192>	Quo ducente fide, locuples spe, purus amore
<flor_lugd. carm. 5.193>	Conscendas rapido caelestia regna volatu,
<flor_lugd. carm. 5.194>	Coetibus angelicis ubi saecla per omnia iunctus
<flor_lugd. carm. 5.195>	Perpetuos laetis decantes faucibus ymnos,
<flor_lugd. carm. 5.196>	Invictamque ferens Christi de munere palmam
<flor_lugd. carm. 5.197>	Aeterna rutiles ipso tribuente corona.

<flor_lugd. carm. 6.1>	Me pater omnipotens clementi iure gubernat,
<flor_lugd. carm. 6.2>	Non mihi dira fames, non ulla nocebit egestas.
<flor_lugd. carm. 6.3>	Adsunt graminei colles et pascua laeta,
<flor_lugd. carm. 6.4>	Adsunt et liquidi fontes et flumina larga.
<flor_lugd. carm. 6.5>	His ego nutritus, his semper abunde refectus,
<flor_lugd. carm. 6.6>	Iustitiae rectos contendam carpere calles,
<flor_lugd. carm. 6.7>	Quos mihi dux mentis secreto lumine pandit,
<flor_lugd. carm. 6.8>	Ipsius ut nomen celebretur laude perhenni.
<flor_lugd. carm. 6.9>	Illum ego corde sequens leti mortisque tenebras
<flor_lugd. carm. 6.10>	Intrepido calcabo pede, mala nulla timebo:
<flor_lugd. carm. 6.11>	Meme quippe tuae, pie rex, correptio virgae,
<flor_lugd. carm. 6.12>	Me baculus, pater alme, tuus firmatque regitque.
<flor_lugd. carm. 6.13>	Tu mihi delicias, tu mensam epulasque parasti,
<flor_lugd. carm. 6.14>	Quis satur invictas adipiscar pectore vires,
<flor_lugd. carm. 6.15>	Adversasque acies pulchro certamine vincam,
<flor_lugd. carm. 6.16>	Ut mihi post validos pugnae victricis agones
<flor_lugd. carm. 6.17>	Laetitiae largo caput aspergatur olivo,
<flor_lugd. carm. 6.18>	Lucifluusque calix pleno me proluat haustu,
<flor_lugd. carm. 6.19>	Servatusque tua cunctis pietate diebus
<flor_lugd. carm. 6.20>	Sidereum Christi merear conscendere templum,
<flor_lugd. carm. 6.21>	Sub quo perpetuis vivam feliciter annis.

<flor_lugd. carm. 7.1>	Lux mihi pura deus, deus est mihi vivida virtus,
<flor_lugd. carm. 7.2>	Nec tenebras igitur, nec mortis iura verebor.
<flor_lugd. carm. 7.3>	Hoc tutore mea et munitur denique vita,
<flor_lugd. carm. 7.4>	Ne me dira loco possit formido movere,
<flor_lugd. carm. 7.5>	Sed spernam cunctos robustis viribus hostes,
<flor_lugd. carm. 7.6>	Qui properant nostras malis absumere carnes.
<flor_lugd. carm. 7.7>	Ecce meum tanto pulsant qui turbine pectus,
<flor_lugd. carm. 7.8>	Robore contrito tristi periere ruina.
<flor_lugd. carm. 7.9>	Sive ergo castris sedeant, seu proelia temptent,
<flor_lugd. carm. 7.10>	Ponam corde metum, spem tota mente resumam.
<flor_lugd. carm. 7.11>	Unum est, quod caeli dominum terraeque poposci,
<flor_lugd. carm. 7.12>	Quodque ardens nimio voti fervore requiram,
<flor_lugd. carm. 7.13>	Ut maneam cunctis Christi sub moenibus annis,
<flor_lugd. carm. 7.14>	Ipsius ex sancto succensus semper amore
<flor_lugd. carm. 7.15>	Saepius aeterni visam sacra limina templi.
<flor_lugd. carm. 7.16>	Hic me namque, feris cum cingerer undique bellis.
<flor_lugd. carm. 7.17>	Sub proprio abscondit thalamo, velisque sacratis
<flor_lugd. carm. 7.18>	Obtectum grata nimium confovit in umbra.
<flor_lugd. carm. 7.19>	Hic me praevalida saxi sublimis in arce
<flor_lugd. carm. 7.20>	Constituit saevosque super pius extulit hostes,
<flor_lugd. carm. 7.21>	Quo subiecta meus temnet certamina vertex.
<flor_lugd. carm. 7.22>	Ibo igitur sacri veneranda per atria templi,
<flor_lugd. carm. 7.23>	Ac munus laudum Christi devotus ad aram
<flor_lugd. carm. 7.24>	Persolvam gaudensque melos et carmina dicam:
<flor_lugd. carm. 7.25>	O deus, aetherii censor mitissime regni,
<flor_lugd. carm. 7.26>	Pande salutiferas maestis clamoribus aures,
<flor_lugd. carm. 7.27>	Quosque gemens fundo miseratus respice fletus.
<flor_lugd. carm. 7.28>	Te mea vult facies, te mens, te corda precantur,
<flor_lugd. carm. 7.29>	Conspectum faciemque tuam, pater alme, requiro.
<flor_lugd. carm. 7.30>	Neve pios oculos, sanctum neu subtrahe vultum,
<flor_lugd. carm. 7.31>	Neu famulum dominus bello incumbente relinque.
<flor_lugd. carm. 7.32>	Esto mihi clemens potius fidusque patronus,
<flor_lugd. carm. 7.33>	Nec me contemptum truculentis desere monstris.
<flor_lugd. carm. 7.34>	Meme quippe feri quondam liquere parentes,
<flor_lugd. carm. 7.35>	At bonus hic dominus dulci pietate refovit.
<flor_lugd. carm. 7.36>	Pande mihi rectum perplexa per avia callem,
<flor_lugd. carm. 7.37>	Legis et eximiam tribue fulgere lucernam,
<flor_lugd. carm. 7.38>	Ne ferro accinctos incurram nescius hostes,
<flor_lugd. carm. 7.39>	Sed duce te gradiar inimica per agmina tutus.
<flor_lugd. carm. 7.40>	Nam me falsiloqui cinxerunt undique testes,
<flor_lugd. carm. 7.41>	Nil tamen insontem mendatia vana nocebunt,
<flor_lugd. carm. 7.42>	Sed mendax proprium portabit lingua reatum.
<flor_lugd. carm. 7.43>	Ast ego confido domini quod gaudia larga
<flor_lugd. carm. 7.44>	Vitali in patria laetus sine fine videbo.
<flor_lugd. carm. 7.45>	Expecta dominum constanti corde benignum,
<flor_lugd. carm. 7.46>	Semper et adversis conflige viriliter armis,
<flor_lugd. carm. 7.47>	Nam bona perpetui patiens feret inclita regni.

<flor_lugd. carm. 8.1>	Ad te polorum conditor,
<flor_lugd. carm. 8.2>	Clamore supplex intimo,
<flor_lugd. carm. 8.3>	Votum precemque dirigo:
<flor_lugd. carm. 8.4>	Aurem benignus commoda.
<flor_lugd. carm. 8.5>	Nam si tuis oraculis
<flor_lugd. carm. 8.6>	Indigna gesto pectora,
<flor_lugd. carm. 8.7>	His exto iam simillimus,
<flor_lugd. carm. 8.8>	Imo vorantur qui lacu.
<flor_lugd. carm. 8.9>	Audi precantis anxia,
<flor_lugd. carm. 8.10>	Pater supreme, murmura,
<flor_lugd. carm. 8.11>	Dum templa caeli ad ardua
<flor_lugd. carm. 8.12>	Elata tollo brachia.
<flor_lugd. carm. 8.13>	Ne me scelestis, obsecro,
<flor_lugd. carm. 8.14>	Et criminosis caetibus
<flor_lugd. carm. 8.15>	Mixtum trahas ad infima
<flor_lugd. carm. 8.16>	Poenae voracis Tartara.
<flor_lugd. carm. 8.17>	Qui lingua et ore subdolo.
<flor_lugd. carm. 8.18>	Pacem locuntur proximo,
<flor_lugd. carm. 8.19>	Dirum sed altis contegunt
<flor_lugd. carm. 8.20>	Bellum feri praecordiis:
<flor_lugd. carm. 8.21>	His ergo, iudex optime,
<flor_lugd. carm. 8.22>	Parem repende gratiam,
<flor_lugd. carm. 8.23>	Tormenta versutis vafra
<flor_lugd. carm. 8.24>	Infer malignis callida.
<flor_lugd. carm. 8.25>	Manus iniquis actibus
<flor_lugd. carm. 8.26>	Vitamque fraudi deditam
<flor_lugd. carm. 8.27>	Condigna plectat ultio:
<flor_lugd. carm. 8.28>	Fraus fraude victa concidat.
<flor_lugd. carm. 8.29>	Domus dolosis inlita
<flor_lugd. carm. 8.30>	Fucis perenne corruat;
<flor_lugd. carm. 8.31>	Quae facta mens nescit dei.
<flor_lugd. carm. 8.32>	Densis tenebris horreat.
<flor_lugd. carm. 8.33>	Grates polorum principi,
<flor_lugd. carm. 8.34>	Qui vota servi supplicis,
<flor_lugd. carm. 8.35>	Vocemque clemens flebilem
<flor_lugd. carm. 8.36>	Tanto beavit munere.
<flor_lugd. carm. 8.37>	Hic dimicantem protegit,
<flor_lugd. carm. 8.38>	Iuvat, tuetur, erigit,
<flor_lugd. carm. 8.39>	Huius favente numine
<flor_lugd. carm. 8.40>	Claros triumphos consequor.
<flor_lugd. carm. 8.41>	Tunc dura post discrimina
<flor_lugd. carm. 8.42>	Caro dolore libera
<flor_lugd. carm. 8.43>	Florebit, et decus novum
<flor_lugd. carm. 8.44>	Pulchrae salutis induet.
<flor_lugd. carm. 8.45>	Huic ergo prompto spiritu
<flor_lugd. carm. 8.46>	Mei decoris principi
<flor_lugd. carm. 8.47>	Laudes sacrabo debitas,
<flor_lugd. carm. 8.48>	Dulces et hymnos concinam.
<flor_lugd. carm. 8.49>	Hic namque virtus inclita
<flor_lugd. carm. 8.50>	Plebis beatae praeminet,
<flor_lugd. carm. 8.51>	Hic ipse Christo proflua
<flor_lugd. carm. 8.52>	Servat salutis gaudia.
<flor_lugd. carm. 8.53>	Salva, creator optime,
<flor_lugd. carm. 8.54>	Plebem redemptam sanguine
<flor_lugd. carm. 8.55>	Tuaeque dita praemiis
<flor_lugd. carm. 8.56>	Haereditate gloriae.
<flor_lugd. carm. 8.57>	Hanc cum potenti dextera
<flor_lugd. carm. 8.58>	Semper guberna et protege,
<flor_lugd. carm. 8.59>	Extolle summis hanc bonis,
<flor_lugd. carm. 8.60>	Aevi perennis saeculis.

<flor_lugd. carm. 9.1>	Omne quod aeternus per verbum condidit auctor,
<flor_lugd. carm. 9.2>	Auctoris nomen celebret, laudesque resultet.
<flor_lugd. carm. 9.3>	Exaltetque suum per saecula cuncta parentem.
<flor_lugd. carm. 9.4>	Angelicae vestro turmae benedicite regi
<flor_lugd. carm. 9.5>	Ingentumque simul resonet vox celsa polorum.
<flor_lugd. carm. 9.6>	Hunc modulentur aquae, quas sustinet arduus aether,
<flor_lugd. carm. 9.7>	Hunc omnis sancto virtus decantet amore,
<flor_lugd. carm. 9.8>	Hunc sol ardenti psallat splendore coruscus,
<flor_lugd. carm. 9.9>	Hunc gelido fulgens conlaudet lumine luna,
<flor_lugd. carm. 9.10>	Hunc pariter totus stellarum concinat ignis.
<flor_lugd. carm. 9.11>	Te pluvia exundans, te ros lenissimus edat,
<flor_lugd. carm. 9.12>	Discordesque aurae concordi voce resultent.
<flor_lugd. carm. 9.13>	Artificem proprium pulcherrima flamma loquatur,
<flor_lugd. carm. 9.14>	Et rapidus domini nomen simul aestus anhelet.
<flor_lugd. carm. 9.15>	Hoc glacialis hiems, hoc torrida personet aestas,
<flor_lugd. carm. 9.16>	Roscida temperies et tempora cana pruinis,
<flor_lugd. carm. 9.17>	Horrendumque gelu et magni vis frigoris ingens,
<flor_lugd. carm. 9.18>	Et glacies crustis vertens immanibus undas,
<flor_lugd. carm. 9.19>	Atque nives denso velantes vellere terras,
<flor_lugd. carm. 9.20>	Auctori per saecla deo sua carmina dicant,
<flor_lugd. carm. 9.21>	Hunc nox somniferis involvens cuncta tenebris,
<flor_lugd. carm. 9.22>	Atque dies varios distinguens luce colores,
<flor_lugd. carm. 9.23>	Mortalesque animos terrentia fulgura laudent,
<flor_lugd. carm. 9.24>	Et nubes largo ditantes ubere terras.
<flor_lugd. carm. 9.25>	Te, sator, inmensas tellus fundata per undas,
<flor_lugd. carm. 9.26>	Te quoque sublimi gaudentes vertice montes,
<flor_lugd. carm. 9.27>	Et colles humili spectantes sidera collo,
<flor_lugd. carm. 9.28>	Aeriaeque sonent iucundo murmure silvae,
<flor_lugd. carm. 9.29>	Atque omnis celebret fetus telluris opimae.
<flor_lugd. carm. 9.30>	Tum fontes gelido moderantes caumata potu,
<flor_lugd. carm. 9.31>	Et maria horrendo quatientia litora fluctu,
<flor_lugd. carm. 9.32>	Flumineusque canat lapsus clamore sonoro.
<flor_lugd. carm. 9.33>	Te coeti immanes et quicquid reptat in undis,
<flor_lugd. carm. 9.34>	Et volucrum dulcis laudet concentus in agris.
<flor_lugd. carm. 9.35>	Te pecorum mitis grex, inclite, personet, et te
<flor_lugd. carm. 9.36>	Vis etiam resonet rabidarum torva ferarum.
<flor_lugd. carm. 9.37>	Hunc hominum omne genus pollens ratione potenti
<flor_lugd. carm. 9.38>	Innumeris recinat linguis, hunc ipsa resultet
<flor_lugd. carm. 9.39>	Israhelitarum nimium plebs cara tonanti,
<flor_lugd. carm. 9.40>	Vosque sacerdotes, quos nobile germen Aaron
<flor_lugd. carm. 9.41>	Edidit et sacro levitae sanguine creti,
<flor_lugd. carm. 9.42>	Quos proprii templi voluit deus esse ministros,
<flor_lugd. carm. 9.43>	Perpetuas supero laudes persolvite regi.
<flor_lugd. carm. 9.44>	Spiritus hunc animaeque ciant per saecla piorum,
<flor_lugd. carm. 9.45>	Et sancti atque humiles pura pietate frequentent.
<flor_lugd. carm. 9.46>	Hunc Anania sacer summo sustollat honore,
<flor_lugd. carm. 9.47>	Atque Azaria simul reverendo praedicet ore,
<flor_lugd. carm. 9.48>	Et Misahel pulchro sanctus conlaudet amore.
<flor_lugd. carm. 9.49>	Qui se de medio fornacis turbine tutos
<flor_lugd. carm. 9.50>	Eruit, et venti rorantis flamine fovit,
<flor_lugd. carm. 9.51>	Cum rapidis cincti canerent haec carmina flammis
<flor_lugd. carm. 9.52>	Vimque suam oblitus sanctos non laederet ignis:
<flor_lugd. carm. 9.53>	Res mira et nullis abolenda in saecula saeclis,
<flor_lugd. carm. 9.54>	Non caro, non vestis, non verticis ipse capillus
<flor_lugd. carm. 9.55>	Ardorem sensit piceum flammaeve vaporem.
<flor_lugd. carm. 9.56>	Quin laeti atque alacres, ipso poscente tyranno,
<flor_lugd. carm. 9.57>	Egressi in laudes veri domuere profana
<flor_lugd. carm. 9.58>	Ora dei, quo psallenti mirantia vultu,
<flor_lugd. carm. 9.59>	Horrore ingenti tremuerunt barbara corda.
<flor_lugd. carm. 9.60>	Hunc et nos igitur summum sanctumque parentem
<flor_lugd. carm. 9.61>	Cum nato, inmensi statuit qui culmina caeli,
<flor_lugd. carm. 9.62>	Cumque sacro flatu, virtutum auctore potentum,
<flor_lugd. carm. 9.63>	Laudibus assiduis digno exaltemus honore.
<flor_lugd. carm. 9.64>	Te, domine, aeternus caelorum praedicat axis,
<flor_lugd. carm. 9.65>	Te laudat caeli sacrosancto exercitus ore,
<flor_lugd. carm. 9.66>	Glorificatque ingens cunctarum machina rerum,
<flor_lugd. carm. 9.67>	Extollit, metuit, clamat, benedicit, adorat.

<flor_lugd. carm. 10.1>	Clarent angelici sublimia festa diei,
<flor_lugd. carm. 10.2>	     Allatura piae dona beata animae.
<flor_lugd. carm. 10.3>	Hunc etenim Michahel aulae caelestis alumnus
<flor_lugd. carm. 10.4>	     Conspicuo nobis consecrat ore diem,
<flor_lugd. carm. 10.5>	Dignatus Petri Paulique invisere sedem,
<flor_lugd. carm. 10.6>	     Imperiumque fovens, inclita Roma, tuum.
<flor_lugd. carm. 10.7>	Qui proceres inter primaeva luce coruscos
<flor_lugd. carm. 10.8>	     Egregio vultu splenduit orbe novo,
<flor_lugd. carm. 10.9>	Cum deus expulsis lucem depromeret umbris,
<flor_lugd. carm. 10.10>	     Conderet et stabilem nocte ruente diem.
<flor_lugd. carm. 10.11>	Hic vati eximio, placidi Iordanis ad undam
<flor_lugd. carm. 10.12>	     Se castris domini prodidit esse ducem,
<flor_lugd. carm. 10.13>	Cum sacro in campo stricto consisteret ense
<flor_lugd. carm. 10.14>	     Subrueretque piis impia septa tubis,
<flor_lugd. carm. 10.15>	Deiciens septem victrici fulmine gentes,
<flor_lugd. carm. 10.16>	     Sacratisque deo mystica regna ferens.
<flor_lugd. carm. 10.17>	Hunc Gabrihel solum auxilium sibi ferre fatetur
<flor_lugd. carm. 10.18>	     Ad pia caelestis castra tuenda dei,
<flor_lugd. carm. 10.19>	Admissas referens Danihelis in atria caeli,
<flor_lugd. carm. 10.20>	     Quas sancto impastus fuderat ore preces.
<flor_lugd. carm. 10.21>	Hunc oculis mentis inter myrteta beatus
<flor_lugd. carm. 10.22>	     Zacharias roseo sidere vidit equo,
<flor_lugd. carm. 10.23>	Tendentem niveas templa ad caelestia palmas,
<flor_lugd. carm. 10.24>	     Proque dei affectu plebe rogare pio.
<flor_lugd. carm. 10.25>	Quattuor ex gemino ruerent cum monte quadrigae,
<flor_lugd. carm. 10.26>	     Disparibus raptae praecipitanter equis,
<flor_lugd. carm. 10.27>	Dum rufi atque nigri nivei variique iugales
<flor_lugd. carm. 10.28>	     Perlustrant cuncti iugera vasta soli,
<flor_lugd. carm. 10.29>	Atque dei summo referunt exacta ministro,
<flor_lugd. carm. 10.30>	     Principis et pendent ad pia iussa sui,
<flor_lugd. carm. 10.31>	Qui spem deiectis spondens, solatia mestis
<flor_lugd. carm. 10.32>	     Spiritui vatis sic reboare iubet:
<flor_lugd. carm. 10.33>	"Hierusalem dominus larga pietate reviset,
<flor_lugd. carm. 10.34>	     Atque illa aeterno iam fiet aula deo.
<flor_lugd. carm. 10.35>	Quam tantus numerus hominumque gregumque replebit,
<flor_lugd. carm. 10.36>	     Nullius ut muri cingier orbe queat,
<flor_lugd. carm. 10.37>	Sed deus hanc ignis iugi munimine cinget,
<flor_lugd. carm. 10.38>	     Consumens hostes, lumen et intus agens."
<flor_lugd. carm. 10.39>	Hic sub fine etiam cum serpens ille vetustus
<flor_lugd. carm. 10.40>	     Intulerit Christo proelia cassa deo,
<flor_lugd. carm. 10.41>	Caelestem cupiens telis excindere sedem,
<flor_lugd. carm. 10.42>	     Et populum sacrum carpere dente fero.
<flor_lugd. carm. 10.43>	Consurget toto caelestis turbine pugnae,
<flor_lugd. carm. 10.44>	     Flammarumque globis castra nefanda premet.
<flor_lugd. carm. 10.45>	Tum populus Christi perfecta pace fruetur.
<flor_lugd. carm. 10.46>	     Semper et angelico concinet ore melos.
<flor_lugd. carm. 10.47>	Hunc igitur tantum, rex optime Christe, patronum
<flor_lugd. carm. 10.48>	     Respice et ipsius nos prece purifica.

<flor_lugd. carm. 11.1>	Iohannis Paulique diem sol attulit orbi,
<flor_lugd. carm. 11.2>	     Qui rubra martyrii serta cruore gerunt.
<flor_lugd. carm. 11.3>	Unicus hos sanguis germano foedere iunxit,
<flor_lugd. carm. 11.4>	     Unica mors fratres, morsque fidesque parit.
<flor_lugd. carm. 11.5>	Olim Romulei servantes moenia regni,
<flor_lugd. carm. 11.6>	     Barbaricos strarant saepe mucrone globos.
<flor_lugd. carm. 11.7>	Nunc ovium Christi purissima septa tuentes
<flor_lugd. carm. 11.8>	     Daemonicas arcent vi precibusque minas.
<flor_lugd. carm. 11.9>	Hos morti addixit sacra pro lege tyrannus,
<flor_lugd. carm. 11.10>	     Contemptor Christi Iulianus rabidus.
<flor_lugd. carm. 11.11>	Unius ille dei cultum prius ore ferebat,
<flor_lugd. carm. 11.12>	     Donec ad culmen scanderet imperii.
<flor_lugd. carm. 11.13>	Ast ubi convaluit misero terrena potestas,
<flor_lugd. carm. 11.14>	     Idolum vero praetulit ille deo.
<flor_lugd. carm. 11.15>	Tum famulos Christi lanians et sanguine pastus
<flor_lugd. carm. 11.16>	     Innocuo horrendis saevit ubique modis.
<flor_lugd. carm. 11.17>	Verum ubi caelesti prospexit Christus ab arce
<flor_lugd. carm. 11.18>	     Audivitque pii sanguinis ille preces,
<flor_lugd. carm. 11.19>	Confestim misero cladem exitiabilis horae
<flor_lugd. carm. 11.20>	     Destinat, hostili hostis ut ense ruat.
<flor_lugd. carm. 11.21>	Vastata ecclesia Persas in bella vocarat,
<flor_lugd. carm. 11.22>	     Ac multis saeptus milibus ibat atrox,
<flor_lugd. carm. 11.23>	Cum subito arentes deserti ruris in agros
<flor_lugd. carm. 11.24>	     Devenit et cuneos perdit ubique suos,
<flor_lugd. carm. 11.25>	Qua neque victus erat nec fons nec fluminis unda,
<flor_lugd. carm. 11.26>	     Caumate sed nimio tota iacebat humus.
<flor_lugd. carm. 11.27>	Dumque fremens montes, valles camposque peragrat,
<flor_lugd. carm. 11.28>	     Sicubi vel modico stilla liquore fluat,
<flor_lugd. carm. 11.29>	Incidit adversas condigno errore phalanges
<flor_lugd. carm. 11.30>	     Perfossusque atra cuspides pectus obit.
<flor_lugd. carm. 11.31>	Sed rabidus semper et in ipsa morte rebellis
<flor_lugd. carm. 11.32>	     Infremit et summum hac voce lacessit herum:
<flor_lugd. carm. 11.33>	"Ebibe nunc nostrum, quem quaeris, Christe, cruorem,
<flor_lugd. carm. 11.34>	     Atque avidus loeto iam satiare meo".
<flor_lugd. carm. 11.35>	Ille quidem tales iusto sub iudice poenas
<flor_lugd. carm. 11.36>	     Exsolvit, post haec Tartara ceca petens,
<flor_lugd. carm. 11.37>	At domini testes sacrato sanguine loti
<flor_lugd. carm. 11.38>	     Vertice laurigero sidera celsa petunt,
<flor_lugd. carm. 11.39>	Quos toga pacifico vestit praefulgida cultu
<flor_lugd. carm. 11.40>	     Regalique ambit purpura clara peplo.
<flor_lugd. carm. 11.41>	Hos ceu fructiferas florens paradysus olivas
<flor_lugd. carm. 11.42>	     Inriguo vitae iugiter amne rigat.
<flor_lugd. carm. 11.43>	Hi sunt aeterno candelabra fulgida templo,
<flor_lugd. carm. 11.44>	     Progenies lucis et pietatis honos,
<flor_lugd. carm. 11.45>	Sidereo regi sublimi semper in aula
<flor_lugd. carm. 11.46>	     Adstantes, populis qui pia vota ferunt,
<flor_lugd. carm. 11.47>	Quorum propitius precibus nos respice, Christe,
<flor_lugd. carm. 11.48>	     Et purga obscenum quicquid inesse vides.

<flor_lugd. carm. 12.1.1>	Hunc tibi, prime pii testis fortissime Christi,
<flor_lugd. carm. 12.1.2>	Offerimus vario rutilantem flore libellum.
<flor_lugd. carm. 12.1.3>	Hic tua prima micat post inclita bella corona,
<flor_lugd. carm. 12.1.4>	Fulget honos nomenque tuum, tua praemia clamant.
<flor_lugd. carm. 12.1.5>	Gamalihel sacer ille senex tua caelitus ossa
<flor_lugd. carm. 12.1.6>	Olim ignota orbi reverendo publicat ore,
<flor_lugd. carm. 12.1.7>	Ac tua membra, pater, radianti signat in auro,
<flor_lugd. carm. 12.1.8>	Martyrium inlustri depingit flore rosarum.
<flor_lugd. carm. 12.1.9>	Se quoque Nichodemi coniungens sorte nepotis,
<flor_lugd. carm. 12.1.10>	In geminis auri calathis albentibus almus
<flor_lugd. carm. 12.1.11>	Prodit rite rosis tenui vix sanguine tinctis
<flor_lugd. carm. 12.1.12>	Virgineosque artus pueri fulgente canistro
<flor_lugd. carm. 12.1.13>	Argenti et crocei commendat floris odore.
<flor_lugd. carm. 12.1.14>	Haec tua laus sequitur, sequitur tua florida virtus
<flor_lugd. carm. 12.1.15>	In Christi virtute potens, pietate redundans,
<flor_lugd. carm. 12.1.16>	Gaudia dans maestis, infirmis robora reddens.
<flor_lugd. carm. 12.1.17>	Et dura sub morte sitos ac paene sepultos
<flor_lugd. carm. 12.1.18>	Restituens vitae, vitae quia testis haberis.
<flor_lugd. carm. 12.1.19>	Tu primus Christi calcata morte perhennis,
<flor_lugd. carm. 12.1.20>	Vexillum sublime ferens, hostilia castra
<flor_lugd. carm. 12.1.21>	Fulmineis linguae telis signisque coruscis
<flor_lugd. carm. 12.1.22>	Stravisti et pulchra palmam de morte tulisti.
<flor_lugd. carm. 12.1.23>	Te sequitur reverenda cohors pro nomine sacro
<flor_lugd. carm. 12.1.24>	Mille afflicta modis, mille inlustrata triumphis.
<flor_lugd. carm. 12.1.25>	Martyribus martyr tu norma et regula cunctis,
<flor_lugd. carm. 12.1.26>	Purpureos ducis cuneos roseasque catervas,
<flor_lugd. carm. 12.1.27>	Quorum purpureus de sanguine praemicat orbis,
<flor_lugd. carm. 12.1.28>	Quorum florigeris praefulgent astra coronis,
<flor_lugd. carm. 12.1.29>	Quorum casta dei decorantur templa sepulchris,
<flor_lugd. carm. 12.1.30>	Quorum tota meant insignia tempora festis,
<flor_lugd. carm. 12.1.31>	Quorum cuncta sacris cedunt incommoda votis.
<flor_lugd. carm. 12.1.32>	Hos sacer ille videt caeli in regione Iohannes
<flor_lugd. carm. 12.1.33>	Tantorum inlustres post proelia dura laborum,
<flor_lugd. carm. 12.1.34>	Dat quibus aeternas felix victoria palmas,
<flor_lugd. carm. 12.1.35>	Atque immortales stola candida praebet amictus.
<flor_lugd. carm. 12.1.36>	Non his ulla negat sua clemens munera Christus,
<flor_lugd. carm. 12.1.37>	Quos ipse a mundi selectos sorte diremit,
<flor_lugd. carm. 12.1.38>	Plantavitque deo: quo semper robore laeto
<flor_lugd. carm. 12.1.39>	Crescendo in caelum exiliant fructusque perennes
<flor_lugd. carm. 12.1.40>	Pollenti virtute ferant, et quicquid ab alto
<flor_lugd. carm. 12.1.41>	Oratum genitore velint, mox numine prono
<flor_lugd. carm. 12.1.42>	Accipiant, tribuantque piis. Quos inter egenus
<flor_lugd. carm. 12.1.43>	Censeri cupiens, et cordis vulnera deflens,
<flor_lugd. carm. 12.1.44>	Ista tremens cecini summisso pectore Florus,
<flor_lugd. carm. 12.1.45>	Ut meritis tanti per Christum salver alumni,
<flor_lugd. carm. 12.1.46>	Et procerum votis absolver purpureorum.

<flor_lugd. carm. 12.2.1>	Sanctorum eximiis meritis precibusque beatis,
<flor_lugd. carm. 12.2.2>	Quorum perpetuos memorat liber iste triumphos,
<flor_lugd. carm. 12.2.3>	Da, pater omnipotens, veniam, da, Christe, medelam
<flor_lugd. carm. 12.2.4>	His, qui supplicibus votis ac mente fideli
<flor_lugd. carm. 12.2.5>	Committunt sese tantis per saecla patronis,
<flor_lugd. carm. 12.2.6>	Qui zabulo victo rutilis super astra coronis
<flor_lugd. carm. 12.2.7>	Conspicui, de te quicquid petiere merentur.

<flor_lugd. carm. 12.3.1>	Christe, precor, veniam segni des mitis alumno:
<flor_lugd. carm. 12.3.2>	     Tardus sum, tarde sed tibi nemo venit.
<flor_lugd. carm. 12.3.3>	Longus praeteritis tenuit nos error ab annis,
<flor_lugd. carm. 12.3.4>	     Sufficiat meritis haec, rogo, poena meis.
<flor_lugd. carm. 12.3.5>	Vita brevis superest, in mortem et pronior aetas:
<flor_lugd. carm. 12.3.6>	     Iam peccare senex non queo, nolo tuus.

<flor_lugd. carm. 13.1>	Rector magnificus, piusque princeps
<flor_lugd. carm. 13.2>	Augusto Karolus decore fultus
<flor_lugd. carm. 13.3>	Sceptrum nobile Francicum regebat,
<flor_lugd. carm. 13.4>	Subiectos populos pie gubernans.
<flor_lugd. carm. 13.5>	Lectos aequora iusserat secare
<flor_lugd. carm. 13.6>	Eoumque ducem viros adire,
<flor_lugd. carm. 13.7>	Dum pacem colit ac studet quieti
<flor_lugd. carm. 13.8>	Et famam cupit elevare regni.
<flor_lugd. carm. 13.9>	Ac iam propitio sibi tonante
<flor_lugd. carm. 13.10>	Post multos nimiae viae labores
<flor_lugd. carm. 13.11>	Ingressu reduci salum petentes,
<flor_lugd. carm. 13.12>	Intrarant Libicos repente fines:
<flor_lugd. carm. 13.13>	Qua Cartago gravi iacens ruina
<flor_lugd. carm. 13.14>	Deflet praeteritae decus iuventae,
<flor_lugd. carm. 13.15>	Quondam dives opum, corusca bello,
<flor_lugd. carm. 13.16>	Florens conciliis, fideque pollens.
<flor_lugd. carm. 13.17>	At nunc barbaricis subacta frenis,
<flor_lugd. carm. 13.18>	Et prisco penitus honore nuda
<flor_lugd. carm. 13.19>	Vix vitam tenuem gemendo ducit,
<flor_lugd. carm. 13.20>	Curis anxia, serviens tributis.
<flor_lugd. carm. 13.21>	Hic dum basilicas deo dicatas
<flor_lugd. carm. 13.22>	Et Christi subeunt verenda templi,
<flor_lugd. carm. 13.23>	Cernunt ut tua, Cypriane martyr,
<flor_lugd. carm. 13.24>	Servaret loculus neglectus ossa.
<flor_lugd. carm. 13.25>	Tum vero nimio dolore moti,
<flor_lugd. carm. 13.26>	Et magno gemitu polum tuentes,
<flor_lugd. carm. 13.27>	Poscunt auxilium dei perennis,
<flor_lugd. carm. 13.28>	Pro quo, sancte tibi caput recisum est.
<flor_lugd. carm. 13.29>	Et mox edituis precando flexis
<flor_lugd. carm. 13.30>	Pandunt sarcofagum certantque sacros
<flor_lugd. carm. 13.31>	Artus stringere linteis paratis,
<flor_lugd. carm. 13.32>	Committuntque sacro corpus locello.
<flor_lugd. carm. 13.33>	Sperati quoque martyris beati,
<flor_lugd. carm. 13.34>	Necnon Pantaleonis ossa raptim
<flor_lugd. carm. 13.35>	Tollunt cuncta simul ligantque pannis
<flor_lugd. carm. 13.36>	Ac tantas loculis gazas recondunt.
<flor_lugd. carm. 13.37>	Conscendunt celeres ratem paratam,
<flor_lugd. carm. 13.38>	Nec saevi metuunt pericla ponti
<flor_lugd. carm. 13.39>	Portantes domini pios alumnos,
<flor_lugd. carm. 13.40>	Quorum cuncta preces tremunt profunda.
<flor_lugd. carm. 13.41>	Egressis Arelas opima portu
<flor_lugd. carm. 13.42>	Occurrit placido sinuque laeto
<flor_lugd. carm. 13.43>	Fessos excipit ac fovet benigne.
<flor_lugd. carm. 13.44>	Gaudentes reditu soloque noto.
<flor_lugd. carm. 13.45>	Illic eximias opes ovanti
<flor_lugd. carm. 13.46>	Deponunt animo stupente portu,
<flor_lugd. carm. 13.47>	Terrenis solitos patere fluctus
<flor_lugd. carm. 13.48>	Caelestes subito tulisse gazas.
<flor_lugd. carm. 13.49>	Quod mox comperit optimus sacerdos,
<flor_lugd. carm. 13.50>	Lugduni placidam tenens cathedram,
<flor_lugd. carm. 13.51>	Sollertis studii calore flagrans
<flor_lugd. carm. 13.52>	Intentusque sacris rebus ubique,
<flor_lugd. carm. 13.53>	Leidradus prece supplici serenum
<flor_lugd. carm. 13.54>	Regem postulat impetratque raptim,
<flor_lugd. carm. 13.55>	Ut rite sacra martyrum piorum
<flor_lugd. carm. 13.56>	Nostris moenibus ossa conderentur.
<flor_lugd. carm. 13.57>	Et nunc ad placidam Iohannis aram,
<flor_lugd. carm. 13.58>	Qui Christum vitrea respersit unda,
<flor_lugd. carm. 13.59>	Dignis cultibus et honore claro
<flor_lugd. carm. 13.60>	Florens, inclyte Cypriane, dormis.
<flor_lugd. carm. 13.61>	Sed, quaeso, vigiles vigilque nostris
<flor_lugd. carm. 13.62>	Intendas precibus fiasque nobis
<flor_lugd. carm. 13.63>	Clemens et validus dei patronus,
<flor_lugd. carm. 13.64>	Solvas crimina conferasque vota.
<flor_lugd. carm. 13.65>	Sit, quaeso, memor illa lingua nostri,
<flor_lugd. carm. 13.66>	Quae confessa dei perenne verbum
<flor_lugd. carm. 13.67>	Cervicem gladio dedit secandam,
<flor_lugd. carm. 13.68>	Sed Christum recinens silere nescit.
<flor_lugd. carm. 13.69>	Hanc Christus iugiter benignus audit,
<flor_lugd. carm. 13.70>	Vel sacro populos stilo excitantem,
<flor_lugd. carm. 13.71>	Vel pravas hereses deosque falsos
<flor_lugd. carm. 13.72>	Verbi fulmine funditus cremantem.
<flor_lugd. carm. 13.73>	Hanc et pro populo et patrono nostro
<flor_lugd. carm. 13.74>	Semper, quaesumus, audiat rogantem,
<flor_lugd. carm. 13.75>	Pastorem foveat, gregem propaget,
<flor_lugd. carm. 13.76>	Det munus fidei, decus salutis.
<flor_lugd. carm. 13.77>	O doctor sacer, o beate martyr,
<flor_lugd. carm. 13.78>	Serva pontificem pius Agobardum,
<flor_lugd. carm. 13.79>	Qui nomen, meritum, tuumque festum
<flor_lugd. carm. 13.80>	Dictis extulit et honore compsit.
<flor_lugd. carm. 13.81>	O triplex honor, o triforme culmen,
<flor_lugd. carm. 13.82>	O tres magnifici piique testes,
<flor_lugd. carm. 13.83>	Sit nobis triplici favens precatu
<flor_lugd. carm. 13.84>	Pollens unica trinitas per aevum.

<flor_lugd. carm. 14.1>	Hac locuples Christi thesaurus conditur archa,
<flor_lugd. carm. 14.2>	Purior argento, fulvo pretiosior auro,
<flor_lugd. carm. 14.3>	Clarior et cuncta gemmarum luce micantum.
<flor_lugd. carm. 14.4>	Hic nempe insigni doctor suavissimus ore,
<flor_lugd. carm. 14.5>	Eximius praesul, martyr celeberrimus idem,
<flor_lugd. carm. 14.6>	Lucifer ut nitidus magna Kartagine missus
<flor_lugd. carm. 14.7>	Emicat et pulchra Ciprianus sorte quiescit.
<flor_lugd. carm. 14.8>	Additur huic geminum radianti lumine sidus,
<flor_lugd. carm. 14.9>	Speratus martyr cum martyre Pantaleone,
<flor_lugd. carm. 14.10>	Cuius cum capite hic pollent sacra ossa priorum.
<flor_lugd. carm. 14.11>	Quos pariter Karolo Francorum principe gaudens
<flor_lugd. carm. 14.12>	Gallia suscepit, Libicis ditata talentis
<flor_lugd. carm. 14.13>	Hos igitur nobis oratio fida patronos
<flor_lugd. carm. 14.14>	Efficiat, Christo ut caelis veniente coruscis
<flor_lugd. carm. 14.15>	Martyribusque suis diademata clara ferente
<flor_lugd. carm. 14.16>	Ipsorum meritis lux nos aeterna receptet.

<flor_lugd. carm. 15.1>	Haec Christi mensa est, hic caelica sumitur esca,
<flor_lugd. carm. 15.2>	     Hic bibitur roseus agni cruore latex.
<flor_lugd. carm. 15.3>	Utitur his dapibus Christi plebs, quam ordine miro
<flor_lugd. carm. 15.4>	     Unda, cruor, corpus diluit, emit, alit.
<flor_lugd. carm. 15.5>	Antistes opus hoc Agobardus supplice voto
<flor_lugd. carm. 15.6>	     Protulit et Christo rite sacrando dedit.
<flor_lugd. carm. 15.7>	Argentum rutilo certatim ubi fulgurat auro,
<flor_lugd. carm. 15.8>	     Marmore cum vario picta cipressus olet.

<flor_lugd. carm. 16.1>	Convivis Christi caelestis mensa paratur,
<flor_lugd. carm. 16.2>	Sumitur hic vivus divino munere panis,
<flor_lugd. carm. 16.3>	Mixta etiam sumitur agni cum sanguine limpha:
<flor_lugd. carm. 16.4>	Sic nos unda lavat, redimit cruor et caro pascit.

<flor_lugd. carm. 17.1>	Hic patris antiqui condigno nomine Iusti
<flor_lugd. carm. 17.2>	In spe perpetuae requiescunt pignora vitae,
<flor_lugd. carm. 17.3>	Membra beata satis, quae semper dedita Christo
<flor_lugd. carm. 17.4>	Per varios semet cruce confixere labores,
<flor_lugd. carm. 17.5>	Ut melius celeri rapiantur in aera nube,
<flor_lugd. carm. 17.6>	Cum caelo adveniens iudex effulserit ipse.
<flor_lugd. carm. 17.7>	Hic fuit egregius primum levita Viennae,
<flor_lugd. carm. 17.8>	Inde gregem domini, doctrina insignis et actu,
<flor_lugd. carm. 17.9>	Conspicuus praesul Lugduni pavit in urbe.
<flor_lugd. carm. 17.10>	Post anachoriticae vitae flammatus amore
<flor_lugd. carm. 17.11>	Longinqua Aegypti sitiens deserta petivit,
<flor_lugd. carm. 17.12>	Quo senibus sacris pietatis foedere iunctus,
<flor_lugd. carm. 17.13>	Cum miram extremo clausisset limine vitam,
<flor_lugd. carm. 17.14>	Plebis amore suae patriam revocatus ad urbem:
<flor_lugd. carm. 17.15>	Cum Viatore pio Christi tumulatur ad aram,
<flor_lugd. carm. 17.16>	Ut quos pervigili vivens pietate nutrivit
<flor_lugd. carm. 17.17>	Continuis precibus foveat per secula natos.

<flor_lugd. carm. 18.1>	Christi sancta domus, praepollens aula piorum,
<flor_lugd. carm. 18.2>	Hospita sanctorum, virtutum sedula mater,
<flor_lugd. carm. 18.3>	Haec est, quam cernis, semper ubi rite precanti
<flor_lugd. carm. 18.4>	Gratia larga patet per tot cumulata patronos,
<flor_lugd. carm. 18.5>	Quos propriis titulis distinguit gloria consors,
<flor_lugd. carm. 18.6>	Convexo varia rutilant ceu sidera caelo.

<flor_lugd. carm. 19.1>	Hic famulus Christi mira virtute refulgens
<flor_lugd. carm. 19.2>	     Waldomeris humo conditus astra tenet,
<flor_lugd. carm. 19.3>	Conspicuus vita, pretiosa morte sacratus,
<flor_lugd. carm. 19.4>	     Credentum populis dona beata ferens.
<flor_lugd. carm. 19.5>	Huius enim precibus solvuntur vincla reatus
<flor_lugd. carm. 19.6>	     Et praesens Christus fert bona cuncta suis.
<flor_lugd. carm. 19.7>	Languidus hinc sospes remeat, hic daemonis atri
<flor_lugd. carm. 19.8>	     Vis truculenta fugit, vita salusque redit.
<flor_lugd. carm. 19.9>	Hic perdunt zabulus vires, incendia Maurus:
<flor_lugd. carm. 19.10>	     Cedunt hic meritis Tartara, sancte, tuis.
<flor_lugd. carm. 19.11>	Te pietas, te clara fides provexit ad astra:
<flor_lugd. carm. 19.12>	     Nos tua prex tristi servet ab igne reos.
<flor_lugd. carm. 19.13>	Soli insunt tumulo sacrati corporis artus:
<flor_lugd. carm. 19.14>	     Vidimus ipsi, oculis sit manifesta fides.

<flor_lugd. carm. 20.1>	Martyribus subter venerabilis emicat aula,
<flor_lugd. carm. 20.2>	Martyribus supra Christus rex praesidet altus.
<flor_lugd. carm. 20.3>	Circumstant miris animalia mystica formis,
<flor_lugd. carm. 20.4>	Nocte dieque ymnis trinum inclamantia numen.
<flor_lugd. carm. 20.5>	Adstat apostolicus pariter chorus ore corusco,
<flor_lugd. carm. 20.6>	Cum Christo adveniet certo qui tempore iudex.
<flor_lugd. carm. 20.7>	Vivaque Hierusales, agno inlustrante refulgens,
<flor_lugd. carm. 20.8>	Quattuor uno agitat paradisi flumina fonte.
<flor_lugd. carm. 20.9>	Pignoribus sacris clarus baptista Iohannes
<flor_lugd. carm. 20.10>	Altare inlustrat, poscentia pectora purgat.

<flor_lugd. carm. 21.1>	Martyribus reverenda tribus haec fulgurat aula,
<flor_lugd. carm. 21.2>	Quorum caelesti servantur nomina libro.
<flor_lugd. carm. 21.3>	Hi domini ob nomen felici sorte perempti
<flor_lugd. carm. 21.4>	Urbe Viennensi aethereas sumpsere coronas.
<flor_lugd. carm. 21.5>	Inde huc translati post longi temporis annos
<flor_lugd. carm. 21.6>	Praesentem inlustrant meritis vivacibus aulam
<flor_lugd. carm. 21.7>	Conspicuo in templo, praefatae quod pius urbis
<flor_lugd. carm. 21.8>	Condidit antistes tantoque honore beavit.
<flor_lugd. carm. 21.9>	Seque piis supplex tradens in saecla patronis,
<flor_lugd. carm. 21.10>	Hic vita excessit, hic sacris conditur arvis.
<flor_lugd. carm. 21.11>	Quem sine fine tegens foveat miseratio Christi.
<flor_lugd. carm. 21.12>	Nomina sanctorum cupiens cognoscere, lector,
<flor_lugd. carm. 21.13>	Scito Severinum, Exsuperium ac Felicianum.
<flor_lugd. carm. 21.14>	Auctoris nomen commendant scripta sepulchri.

<flor_lugd. carm. 22.1>	Hos citharista puer lyricis concentibus ymnos
<flor_lugd. carm. 22.2>	     Edidit in laudes, o bone Christe, tuas.
<flor_lugd. carm. 22.3>	Egregius vultu, forma speciosus amoena,
<flor_lugd. carm. 22.4>	     Viribus invictus, moribus almificus,
<flor_lugd. carm. 22.5>	Numinis aetherei plenus, sacro ore melodus,
<flor_lugd. carm. 22.6>	     Inclitus aeterni rex sator imperii,
<flor_lugd. carm. 22.7>	Cui cadit horrifici moles truculenta Philistei,
<flor_lugd. carm. 22.8>	     Saxo fusa levi, trunca mucrone sui.
<flor_lugd. carm. 22.9>	Ursorum rabies, feritas insana leonum
<flor_lugd. carm. 22.10>	     Sternitur et fracto gutture victa perit.
<flor_lugd. carm. 22.11>	Cedit et obsesso fugiens e pectore daemon,
<flor_lugd. carm. 22.12>	     Conprimiturque pio regius ore furor.
<flor_lugd. carm. 22.13>	His igitur modulis larbalia monstra fugantur,
<flor_lugd. carm. 22.14>	     Vincitur hostis atrox, crimina diras ruunt.
<flor_lugd. carm. 22.15>	Artubus auxilium, menti venit alma medela,
<flor_lugd. carm. 22.16>	     Mors, morbus fugiunt, vita, salus redeunt.
<flor_lugd. carm. 22.17>	Iugibus idcirco precibus cantuque perenni
<flor_lugd. carm. 22.18>	     Haec, pater, ex vestro personet ore lyra,
<flor_lugd. carm. 22.19>	Qua prisci cecinere senes, quos maxima Nili
<flor_lugd. carm. 22.20>	     Hostia et alticrepi horruit unda sali,
<flor_lugd. carm. 22.21>	Quamque sacer longi corruptam erroribus aevi
<flor_lugd. carm. 22.22>	     Reddidit antiquo Hieronimus decori,
<flor_lugd. carm. 22.23>	Ingenio cuius pulchris instructa sagittis,
<flor_lugd. carm. 22.24>	     Stellarum rutilo tota nitore micat,
<flor_lugd. carm. 22.25>	Quas studiosa manus multi sudore laboris
<flor_lugd. carm. 22.26>	     Restituit priscis, te rogitante, locis.
<flor_lugd. carm. 22.27>	Namque per incultas errat dum lubrica palmas
<flor_lugd. carm. 22.28>	     Dulcis et ambrosio tincta liquore lyra,
<flor_lugd. carm. 22.29>	Perdiderat fulvi radiantia signa metalli,
<flor_lugd. carm. 22.30>	     Texerat et furvo fila canora situ.
<flor_lugd. carm. 22.31>	Sed tamen Hebraica rursus ratione polita,
<flor_lugd. carm. 22.32>	     Ac simul Argolica denuo picta manu,
<flor_lugd. carm. 22.33>	Mellifluas caeli spargens trans sidera voces,
<flor_lugd. carm. 22.34>	     Concrepat angelico carmina sacra sono.
<flor_lugd. carm. 22.35>	Nunc cape correctum gratanti corde volumen,
<flor_lugd. carm. 22.36>	     Utque ita permaneat, da, pater, oro, operam.
<flor_lugd. carm. 22.37>	Nullus enim fructus conamina nostra sequetur,
<flor_lugd. carm. 22.38>	     Erasis viciis qui bona subdidimus,
<flor_lugd. carm. 22.39>	Ni vigil atque sagax studio, pater optime, vestro
<flor_lugd. carm. 22.40>	     Conservet scriptor quae modo recta manent.
<flor_lugd. carm. 22.41>	Iamque vale, Florique tui sine fine memento,
<flor_lugd. carm. 22.42>	     Ut valeat culpis ipse careres suis.

<flor_lugd. carm. 23.1>	Annuus excurrit revolutis mensibus orbis,
<flor_lugd. carm. 23.2>	     Quod tua vox nostris auribus insonuit,
<flor_lugd. carm. 23.3>	Tam nitidis cartis, tam claris culta figuris,
<flor_lugd. carm. 23.4>	     Ut specimen cordis pagina pulchra daret.
<flor_lugd. carm. 23.5>	Sic liquidus liquidas puteus fert largifer undas,
<flor_lugd. carm. 23.6>	     Et rapidus rapido fervor ab igne salit.
<flor_lugd. carm. 23.7>	Sic rutilus rutilum vomit et carbunculus ignem,
<flor_lugd. carm. 23.8>	     Puraque fert purus vina venusta calix.
<flor_lugd. carm. 23.9>	Ex oleae pulchro pulcher quoque vertice fructus
<flor_lugd. carm. 23.10>	     Carpitur, atque liquor pulchrior inde fluit
<flor_lugd. carm. 23.11>	Sed mihi mellifluum rapuit sors invida carmen,
<flor_lugd. carm. 23.12>	     Et dulcem pateram fregit iniqua manus,
<flor_lugd. carm. 23.13>	Frigida ceu si quis sitienti pocula demat,
<flor_lugd. carm. 23.14>	     Vel famido gratas vertat ab ore dapes:
<flor_lugd. carm. 23.15>	Pro dolor, evenit misero quod saepe verebar,
<flor_lugd. carm. 23.16>	     Et metus ille meus re manifestus adest.
<flor_lugd. carm. 23.17>	Conticuit citharae quondam vox optima vestrae,
<flor_lugd. carm. 23.18>	     Et lyra dulcimodos pressit amica sonos.
<flor_lugd. carm. 23.19>	Quid, rogo, frater, agis tam longa silentia servans,
<flor_lugd. carm. 23.20>	     Quove tibi nostri tam cito pulsus amor?
<flor_lugd. carm. 23.21>	Certe tanta tuae tam florida carmina Musae,
<flor_lugd. carm. 23.22>	     Haud parva ut pateant indiguere mora.
<flor_lugd. carm. 23.23>	Vix tamen excursos excussit vis tua versus,
<flor_lugd. carm. 23.24>	     Dum volucres apices sic revolare iubes.
<flor_lugd. carm. 23.25>	Insta igitur coeptis, et scribe, et scripta reposce:
<flor_lugd. carm. 23.26>	     Sic etenim dulcis crescere suevit amor.
<flor_lugd. carm. 23.27>	Sermo ligat mentes, permulcet pectora sermo,
<flor_lugd. carm. 23.28>	     Absentes sociat scissaque conciliat.
<flor_lugd. carm. 23.29>	Sic animae David Ionathae mens pulchra cohaesit,
<flor_lugd. carm. 23.30>	     Nec patris horrendis deicienda minis.
<flor_lugd. carm. 23.31>	Vox etenim prudens ceu fervida sucina flagrat,
<flor_lugd. carm. 23.32>	     Et rapit attactu corda modesta suo.
<flor_lugd. carm. 23.33>	Prome, precor, solitos mellito gutture cantus,
<flor_lugd. carm. 23.34>	     Et releva nostram, dulcis amice, sitim.

<flor_lugd. carm. 24.1>	O quam suavis odor vestri de pectoris aula
<flor_lugd. carm. 24.2>	     Exilit, o Christi frater amore potens.
<flor_lugd. carm. 24.3>	Mulcentur sensus, mulcentur viscera tota,
<flor_lugd. carm. 24.4>	     Oblectatque omnem caelica vis animum.
<flor_lugd. carm. 24.5>	Non ita vernali vitis sub sidere fraglat,
<flor_lugd. carm. 24.6>	     Palmite cum laeto gemmeus exit honor,
<flor_lugd. carm. 24.7>	Nec sic camporum redolet nova gratia, fundens
<flor_lugd. carm. 24.8>	     Candida puniceis lilia mixta rosis.
<flor_lugd. carm. 24.9>	Hoc et floriferae vincuntur munere silvae,
<flor_lugd. carm. 24.10>	     Pomorumque omnis exsuperatur odor.
<flor_lugd. carm. 24.11>	Diligis et praesens pariter et diligis absens,
<flor_lugd. carm. 24.12>	     Nec variat castum callida fraus animum.
<flor_lugd. carm. 24.13>	Sive hostes seu sint cari sine labe sodales,
<flor_lugd. carm. 24.14>	     Nos tua corda fovent, nos tua lingua canit.
<flor_lugd. carm. 24.15>	Istis grata refers, illos ratione refellis,
<flor_lugd. carm. 24.16>	     Diversisque armis dimicat unus amor,
<flor_lugd. carm. 24.17>	Et superat, quoniam verax dilectio victrix
<flor_lugd. carm. 24.18>	     Semper in aeternum clara trophea feret.
<flor_lugd. carm. 24.19>	Solis atra odiis votisque actisque malignis
<flor_lugd. carm. 24.20>	     Turbine praecipiti iure ruina venit.
<flor_lugd. carm. 24.21>	At sincerus amor ceu lux aeterna coruscans
<flor_lugd. carm. 24.22>	     Nec cedit tenebris, sed tenebrosa fugat.
<flor_lugd. carm. 24.23>	Quid, quod crebro etiam mittis pia verba salutis,
<flor_lugd. carm. 24.24>	     Pluribus et donis hicque domique oneras?
<flor_lugd. carm. 24.25>	Hic est verus amor, haec est affectio munda,
<flor_lugd. carm. 24.26>	     Hoc patris et Christi munus ubique pium.
<flor_lugd. carm. 24.27>	Talia diffundit per mentes dona pudicas,
<flor_lugd. carm. 24.28>	     Sedibus aetheriis spiritus ille fluens.
<flor_lugd. carm. 24.29>	Antiqui nunc orsa senis iuvat ore referre,
<flor_lugd. carm. 24.30>	     Qui captus oculis, mente serenus ait:
<flor_lugd. carm. 24.31>	"Sic mea nunc redolet proles velut inclyta rura,
<flor_lugd. carm. 24.32>	     Munere divino quae benedicta cluunt.
<flor_lugd. carm. 24.33>	Det tibi cunctipotens caeli de rore salubri
<flor_lugd. carm. 24.34>	     Pinguibus eque arvis munera larga satis,
<flor_lugd. carm. 24.35>	Scilicet egregios aeterni farris acervos,
<flor_lugd. carm. 24.36>	     Exundans oleum, vinaque pulchra nimis".
<flor_lugd. carm. 24.37>	His verbis persolvo libens tibi, care patrone,
<flor_lugd. carm. 24.38>	     Perpetuas grates, vota benigna simul,
<flor_lugd. carm. 24.39>	Nam decet et pulchra prorsus ratione recurrit,
<flor_lugd. carm. 24.40>	     Divinis dictis munera diva cani.
<flor_lugd. carm. 24.41>	Sis felix coeptum servans per saecula amorem,
<flor_lugd. carm. 24.42>	     Acceptus celso semper, amice, deo.

<flor_lugd. carm. 25.1>	Solvo, pater profluas hilari de pectore grates,
<flor_lugd. carm. 25.2>	     Quod reseras Floro labra benigna tuo,
<flor_lugd. carm. 25.3>	Ex quis praedulcis destillat gratia mellis,
<flor_lugd. carm. 25.4>	     Ambrosiusque liquor pectora nostra fovet.
<flor_lugd. carm. 25.5>	Audieras crebro domini pia dicta iubentis:
<flor_lugd. carm. 25.6>	     "Os ego, si pandas, exsatiabo tuum".
<flor_lugd. carm. 25.7>	Caelestem sitiens traxisti in viscera flatum,
<flor_lugd. carm. 25.8>	     Unde modo suavis efflat et almus odor.
<flor_lugd. carm. 25.9>	Hausisti placidas Iesu de fontibus undas,
<flor_lugd. carm. 25.10>	     Unde meam recreas, doctor, abunde sitim.
<flor_lugd. carm. 25.11>	Sic, rogo, divinis flagrent tua pectora flammis,
<flor_lugd. carm. 25.12>	     Quas patribus Christus misit ab arce poli
<flor_lugd. carm. 25.13>	Cum vehemens subito sonuisset ab aethere flatus,
<flor_lugd. carm. 25.14>	     Fulsissetque omni vertice lingua rubens,
<flor_lugd. carm. 25.15>	Quisque duum valide fervebant corda virorum,
<flor_lugd. carm. 25.16>	     Quos voluit media Christus adire via,
<flor_lugd. carm. 25.17>	Mystica sacrorum reserans oracula vatum,
<flor_lugd. carm. 25.18>	     Ore uno et cunctos se cecinisse docens.
<flor_lugd. carm. 25.19>	Crede pater, multo gaudent mea viscera motu,
<flor_lugd. carm. 25.20>	     Et laetante anima vix mea lingua silet:
<flor_lugd. carm. 25.21>	Quod me non meritum tanto dignaris amore,
<flor_lugd. carm. 25.22>	     Tamque pio affaris carmine tamque sacro.
<flor_lugd. carm. 25.23>	Quod non Assyrii violatur fluminis undis,
<flor_lugd. carm. 25.24>	     Nec sordescit aquis, turbide Nile, tuis,
<flor_lugd. carm. 25.25>	Sed liquido potius Iordanis manat ab amne,
<flor_lugd. carm. 25.26>	     Quo pulcher Christi laetificatur ager.
<flor_lugd. carm. 25.27>	Iam nunc Castalii siccetur fontis harena,
<flor_lugd. carm. 25.28>	     Aoniumque nemus fistula nulla sonet,
<flor_lugd. carm. 25.29>	Laurus Apollineae marcescat denique silvae,
<flor_lugd. carm. 25.30>	     Cumque suis baccis alba ligustra cadant.
<flor_lugd. carm. 25.31>	Victrices Christi vigeant per secula palmae,
<flor_lugd. carm. 25.32>	     Quas olli exultans turba canora dedit,
<flor_lugd. carm. 25.33>	Paciferos scindens oleae de vertice ramos,
<flor_lugd. carm. 25.34>	     Atque sacram sternens veste nitente viam,
<flor_lugd. carm. 25.35>	Qua dominum portans mansuetae pullus asellae,
<flor_lugd. carm. 25.36>	     Poneret innocuos molliter ille pedes.
<flor_lugd. carm. 25.37>	Si placidi fontis vitalem quaerimus undam,
<flor_lugd. carm. 25.38>	     En Siloae nobis vena salubris adest,
<flor_lugd. carm. 25.39>	Quae naturales potis est abolere tenebras,
<flor_lugd. carm. 25.40>	     Atque diem caecis reddere luminibus.
<flor_lugd. carm. 25.41>	Si montes collesque iuvant sanctique poetae,
<flor_lugd. carm. 25.42>	     Ecce Sionis apex moenia sacra feret.
<flor_lugd. carm. 25.43>	In laudes Christi Tabor exultat et Hermon,
<flor_lugd. carm. 25.44>	     Libanus aeriis plaudit et ipse cedris,
<flor_lugd. carm. 25.45>	Carmelus sacer est Heliae fulmine pollens,
<flor_lugd. carm. 25.46>	     Vertice sublimi fert holocausta dei,
<flor_lugd. carm. 25.47>	Nomine qui duplici Syna vocitatur et Horeb,
<flor_lugd. carm. 25.48>	     Legiferum nobis monstrat et ipse senem,
<flor_lugd. carm. 25.49>	Flammea cornuto vibrantem lumina vultu,
<flor_lugd. carm. 25.50>	     Gestantemque sacris iura superna tablis.
<flor_lugd. carm. 25.51>	Iob prius heroico sua carmine bella retexit,
<flor_lugd. carm. 25.52>	     Divina David personat ecce lyra.
<flor_lugd. carm. 25.53>	Quid loquar insigni tumidum Salomona coturno,
<flor_lugd. carm. 25.54>	     Qui thalamos Christi psallit et ecclesiae?
<flor_lugd. carm. 25.55>	Hos, reverende pater, pleno sectemur amore,
<flor_lugd. carm. 25.56>	     Hinc sensus nostri verbaque cuncta fluant.
<flor_lugd. carm. 25.57>	Auctorem pia lingua suum canat atque resultet,
<flor_lugd. carm. 25.58>	     Auctorem proprium mens pia concelebret.
<flor_lugd. carm. 25.59>	Christicolae sermo Christum ciat ore fideli,
<flor_lugd. carm. 25.60>	     Hoc dignum, hoc iustum est, suave, salubre, pium.

<flor_lugd. carm. 26.1>	Salve, sancte parens, Christe venerande sacerdos,
<flor_lugd. carm. 26.2>	     Augusti montis pastor in arce potens.
<flor_lugd. carm. 26.3>	Quem sacer inlustrat meritis splendentibus ordo,
<flor_lugd. carm. 26.4>	     Doctrinae et studium tollit ad alta pie,
<flor_lugd. carm. 26.5>	Quo generis clari lumen torrensque loquendi
<flor_lugd. carm. 26.6>	     Vincitur, ut magno sidera sole latent.
<flor_lugd. carm. 26.7>	Accepi niveam vestro de munere vestem,
<flor_lugd. carm. 26.8>	     Tergendoque ori lintea clara satis,
<flor_lugd. carm. 26.9>	Ac pariter manibus praedulcis epistola nostris
<flor_lugd. carm. 26.10>	     Tradita rore suo pectora nostra rigat.
<flor_lugd. carm. 26.11>	Quantus ibi flagret sinceri fervor amoris,
<flor_lugd. carm. 26.12>	     Et pia mens quanta luce corusca micet,
<flor_lugd. carm. 26.13>	Quae tuba quaeve lyra flatu fidibusve canora
<flor_lugd. carm. 26.14>	     Explicet et digna laude ciere queat?
<flor_lugd. carm. 26.15>	Non mihi tam fervens vegetat praecordia sanguis,
<flor_lugd. carm. 26.16>	     Nec tam larga meo flumina ab ore fluunt,
<flor_lugd. carm. 26.17>	Ut tibi, sancte parens, pie vates, clare sacerdos,
<flor_lugd. carm. 26.18>	     Condignum valeam solvere laudis opus.
<flor_lugd. carm. 26.19>	Ille pius caelique parens terraeque repertor
<flor_lugd. carm. 26.20>	     Agminis angelici rex hominumque sator,
<flor_lugd. carm. 26.21>	Cuius clara pio sequeris vestigia corde,
<flor_lugd. carm. 26.22>	     Dum celsus humilem respicis atque foves,
<flor_lugd. carm. 26.23>	Ille tuis, inquam, meritis condigna referre
<flor_lugd. carm. 26.24>	     Praevalet ac frugem centiplicare tuam,
<flor_lugd. carm. 26.25>	Ut quod nunc largo dispergis semine terris,
<flor_lugd. carm. 26.26>	     Largius Elysia tunc regione metas.
<flor_lugd. carm. 26.27>	Interea sit vita tibi, sint larga salutis
<flor_lugd. carm. 26.28>	     Gaudia, longa dies, altus honoris apex.
<flor_lugd. carm. 26.29>	Divinae sit legis amor, tuba clara docendi,
<flor_lugd. carm. 26.30>	     Egregii mores, cor probitate nitens.
<flor_lugd. carm. 26.31>	Grex tibi commissus vigeat, torvique leonis
<flor_lugd. carm. 26.32>	     Saeva fide fortis guttura calce terat,
<flor_lugd. carm. 26.33>	Ut cum caelesti vallatus milite summus
<flor_lugd. carm. 26.34>	     Pastor ab excelsi fulserit axe poli,
<flor_lugd. carm. 26.35>	Cum bene servatis ad dextram te locet agnis,
<flor_lugd. carm. 26.36>	     Restituens studiis praemia digna tuis.
<flor_lugd. carm. 26.37>	Tunc velut electus aries in nube corusca
<flor_lugd. carm. 26.38>	     Velleris aurati stemmate clarus eas,
<flor_lugd. carm. 26.39>	Quem niveae comitentur oves agnique nitentes
<flor_lugd. carm. 26.40>	     Sumpturi vitae pascua perpetuae.

<flor_lugd. carm. 27.1>	Egregio, Moduine, viro tibi mitto salutem,
<flor_lugd. carm. 27.2>	     Exiguus magno, vilis et eximio.
<flor_lugd. carm. 27.3>	Sum modicus, sed magna loquar, quia maximus ille est,
<flor_lugd. carm. 27.4>	     Cuius res parvo carmine nunc agitur.
<flor_lugd. carm. 27.5>	Res divina tibi cantabitur: arrige, quaeso,
<flor_lugd. carm. 27.6>	     Sollicitas aures et pia corda adhibe.
<flor_lugd. carm. 27.7>	Esto memor, quoniam, duras qui praegravat aures
<flor_lugd. carm. 27.8>	     Ad domini legem, vota odiosa faci>	Archadio dulci praedulcis Honorius haerens
<flor_lugd. carm. 27.100>	     Me dulci eloquio laudat, honorat, amat.
<flor_lugd. carm. 27.101>	Quid veterana loquar, nostro nunc ecce sub aevo
<flor_lugd. carm. 27.102>	     Qua placidus princeps me pietate colit,
<flor_lugd. carm. 27.103>	Pro me conciliis sudavit saepe verendis,
<flor_lugd. carm. 27.104>	     Et valido pressit colla superba iugo.
<flor_lugd. carm. 27.105>	Legibus antiquis edicta recentia iunxit,
<flor_lugd. carm. 27.106>	     Et bona prisca novis auxit ubique bonis,
<flor_lugd. carm. 27.107>	Ne me per pelagus mundi, per turbida saxa
<flor_lugd. carm. 27.108>	     Obrueret subito nox fera naufragio.
<flor_lugd. carm. 27.109>	Vere clara micant sacri mysteria Christi,
<flor_lugd. carm. 27.110>	     Quae veterum signant gesta beata patrum.
<flor_lugd. carm. 27.111>	Iam validum Samson, dum vult peregrina subire
<flor_lugd. carm. 27.112>	     Conubia, impetiit horrisono ore leo.
<flor_lugd. carm. 27.113>	Quem veluti tenerum frustatim carperet hedum,
<flor_lugd. carm. 27.114>	     Ille necans dulces sumpsit ab ore favos.
<flor_lugd. carm. 27.115>	Sumpsit ab ore favos et dulcia mella leonis,
<flor_lugd. carm. 27.116>	     Qui fremuit pridem, dulciter ecce sapit.
<flor_lugd. carm. 27.117>	Infremuit mundi Christo veniente potestas,
<flor_lugd. carm. 27.118>	     Gentilem ut plebem necteret ipse sibi.
<flor_lugd. carm. 27.119>	Infremuit terrore gravi, legesque feroces
<flor_lugd. carm. 27.120>	     Edidit, ac toto terruit orbe pios.
<flor_lugd. carm. 27.121>	In servis tamen ille suis virtute potenti,
<flor_lugd. carm. 27.122>	     Dum superat mundum, robora dira necat,
<flor_lugd. carm. 27.123>	Ut male quod vixit, moriatur; mortua porro
<flor_lugd. carm. 27.124>	     Impietas dulcem promat ab ore fidem,
<flor_lugd. carm. 27.125>	Quodque olim rabido fremitu laniare parabat,
<flor_lugd. carm. 27.126>	     Hoc modo iam dulci praedicet ore libens:
<flor_lugd. carm. 27.127>	Iamque hedus Christi, qui tunc leo torvus abibat,
<flor_lugd. carm. 27.128>	     Peccator veniam postulet ipse sibi.
<flor_lugd. carm. 27.129>	Sic mundana sibi subiecit culmina Christus,
<flor_lugd. carm. 27.130>	     Cuncta et in obsequium traxit ubique suum.
<flor_lugd. carm. 27.131>	At tu si veterum nescis pia iura piorum,
<flor_lugd. carm. 27.132>	     Desine quod nescis dilaniare bonum,
<flor_lugd. carm. 27.133>	Et cape tranquillus, brevibus quod pagina verbis
<flor_lugd. carm. 27.134>	     Altera pacifico suggerit en studio.
<flor_lugd. carm. 27.135>	Cumque serenato perlegeris omnia vultu,
<flor_lugd. carm. 27.136>	     Et quam non noras videris ipse viam,
<flor_lugd. carm. 27.137>	Sub Christi terrore tremens pietate fideli
<flor_lugd. carm. 27.138>	     Corrige quod pravum perspicis ipse tuum.
<flor_lugd. carm. 27.139>	Nempe etiam si nulla usquam haec iura vetarent,
<flor_lugd. carm. 27.140>	     Num gessisse decet talia pontificem?
<flor_lugd. carm. 27.141>	Rem bene constructam tanto sudore tot annis
<flor_lugd. carm. 27.142>	     Subruere et sceleri pandere sponte viam;
<flor_lugd. carm. 27.143>	Dicere: "Nullus honos debetur (credite) sacris
<flor_lugd. carm. 27.144>	     Ordinibus, cunctos pulset ubique forum.
<flor_lugd. carm. 27.145>	Nam nisi coenobium mater muliebre gubernans
<flor_lugd. carm. 27.146>	     Et sacer antistes, caetera pulvis erunt",
<flor_lugd. carm. 27.147>	Si pater es cleri, noli contemnere clerum,
<flor_lugd. carm. 27.148>	     Nec te sic ut eos erige deicias,
<flor_lugd. carm. 27.149>	Haec quoniam non sanctus amor, sed turgidus atro
<flor_lugd. carm. 27.150>	     Flumifluum spirans ructat ab ore furor."
<flor_lugd. carm. 27.151>	Haec si mente pia relegas, si pectore puro
<flor_lugd. carm. 27.152>	     Accipias, prodest potio sacra tibi.
<flor_lugd. carm. 27.153>	Est subamara quidem, sed si patiare, salubris,
<flor_lugd. carm. 27.154>	     Insunt gallinae zelus amorque simul.
<flor_lugd. carm. 27.155>	Aestimo, vir prudens, nullo te felle moveri,
<flor_lugd. carm. 27.156>	     Cum videas Florum te sic amare tuum.
<flor_lugd. carm. 27.157>	Nam meliora pii sunt vulnera semper amoris,
<flor_lugd. carm. 27.158>	     Subdola quam fictis oscula pressa labris,
<flor_lugd. carm. 27.159>	Et bene non notus, male si increbrescere cunctis
<flor_lugd. carm. 27.160>	     Coeperis, infamis fabula semper eris.

<flor_lugd. carm. 28.1>	Montes et colles, silvaeque et flumina, fontes,
<flor_lugd. carm. 28.2>	     Praeruptae rupes pariter vallesque profundae,
<flor_lugd. carm. 28.3>	Francorum lugete genus, quod munere Christi
<flor_lugd. carm. 28.4>	     Imperio celsum iacet ecce in pulvere mersum.
<flor_lugd. carm. 28.5>	Hunc elementa sibi sumant conpuncta dolorem
<flor_lugd. carm. 28.6>	     Terrarum tractus, maris aequora, sidera caeli,
<flor_lugd. carm. 28.7>	Ventorum flatus, pluviarum denique guttae,
<flor_lugd. carm. 28.8>	     Et doleant homines, hominum quia corda rigescunt.
<flor_lugd. carm. 28.9>	Omnia concrepitant divinis cincta flagellis,
<flor_lugd. carm. 28.10>	     Omnia vastantur horrendae cladis erumnis,
<flor_lugd. carm. 28.11>	Omne bonum pacis odiis laniatur acerbis,
<flor_lugd. carm. 28.12>	     Omne decus regni furiis fuscatur iniquis.
<flor_lugd. carm. 28.13>	Ecclesiae deiectus honos iacet ecce sepultus,
<flor_lugd. carm. 28.14>	     Iura sacerdotum penitus eversa ruerunt,
<flor_lugd. carm. 28.15>	Divinae iam legis amor terrorque recessit,
<flor_lugd. carm. 28.16>	     Et scita iam canonum cunctorum calce teruntur.
<flor_lugd. carm. 28.17>	Vexantur clarae assiduis conflictibus urbes,
<flor_lugd. carm. 28.18>	     Basilicae Christi prisco spoliantur honore;
<flor_lugd. carm. 28.19>	Martyribus iam nullus honos; altaribus ipsis
<flor_lugd. carm. 28.20>	     Nemo metum defert, sacris reverentia nulla est.
<flor_lugd. carm. 28.21>	Continuis praedis plebes miseranda laborat,
<flor_lugd. carm. 28.22>	     Nobilitas discors in mutua funera saevit,
<flor_lugd. carm. 28.23>	Sanguine terra madet, fervescunt cuncta rapinis,
<flor_lugd. carm. 28.24>	     Et rabies scelerum ruptis discurrit habenis.
<flor_lugd. carm. 28.25>	Flagrat adulterium, periuria nulla timentur,
<flor_lugd. carm. 28.26>	     Funditur innocuus nullo iam vindice sanguis,
<flor_lugd. carm. 28.27>	Iam regum legumque metus mortalia liquit,
<flor_lugd. carm. 28.28>	     Tartareum clausis oculis iamque itur ad ignem.
<flor_lugd. carm. 28.29>	Quis digne expediat monachorum septa revulsa,
<flor_lugd. carm. 28.30>	     Sacratas domini famulas laycale subisse
<flor_lugd. carm. 28.31>	Infami ditione iugum, rectoribus ipsis
<flor_lugd. carm. 28.32>	     Ecclesiae armorum impositum caedisque periclum?
<flor_lugd. carm. 28.33>	Praesulibus plebes, viduae doctore cathedrae
<flor_lugd. carm. 28.34>	     Pluribus et plures iacuerunt funditus annis:
<flor_lugd. carm. 28.35>	Principis hoc terror misera tunc clade coegit,
<flor_lugd. carm. 28.36>	     Nunc ad tale malum quosdam atra superbia ducit.
<flor_lugd. carm. 28.37>	Tristis adhuc veteri tabescit vulnere Narbo,
<flor_lugd. carm. 28.38>	     Tristia Remorum pariter quoque moenia lugent;
<flor_lugd. carm. 28.39>	Egregios doctosque viros miseranda fatigant
<flor_lugd. carm. 28.40>	     Exilia: improbitas saevo sedem optinet auro.
<flor_lugd. carm. 28.41>	Floruit egregium claro diademate regnum,
<flor_lugd. carm. 28.42>	     Princeps unus erat, populus quoque subditus unus;
<flor_lugd. carm. 28.43>	Lex simul et iudex totas ornaverat urbes,
<flor_lugd. carm. 28.44>	     Pax cives tenuit, virtus exterruit hostes.
<flor_lugd. carm. 28.45>	Alma sacerdotum certatim cura vigebat
<flor_lugd. carm. 28.46>	     Conciliis crebris populis pia iura ministrans;
<flor_lugd. carm. 28.47>	Hinc sacris cleris, hinc plebibus eximiisque
<flor_lugd. carm. 28.48>	     Principibus late resonabat sermo salutis.
<flor_lugd. carm. 28.49>	Discebant iuvenes divina volumina passim,
<flor_lugd. carm. 28.50>	     Littereas artes puerorum corda bibebant,
<flor_lugd. carm. 28.51>	Crimina tetra vigil crebro censura fugabat
<flor_lugd. carm. 28.52>	     Hos timor, hos et amor ad foedera iusta vocabat.
<flor_lugd. carm. 28.53>	Quin etiam externas fidei coniungere gentes
<flor_lugd. carm. 28.54>	     Cura erat et domitis inponere frena salutis.
<flor_lugd. carm. 28.55>	Hinc pagana manus iuga religionis inibat,
<flor_lugd. carm. 28.56>	     Hinc heresis surgens pedibus substrata gemebat.
<flor_lugd. carm. 28.57>	Claruit hinc nimium toto gens Francica mundo,
<flor_lugd. carm. 28.58>	     Famaque virtutum fines penetravit ad imos;
<flor_lugd. carm. 28.59>	Legatos hinc inde suos procul extera regna,
<flor_lugd. carm. 28.60>	     Barbara, Graeca simul Latium misere tribunal.
<flor_lugd. carm. 28.61>	Huic etenim cessit etiam gens Romula genti,
<flor_lugd. carm. 28.62>	     Regnorumque simul mater Roma inclyta cessit;
<flor_lugd. carm. 28.63>	Huius ibi princeps regni diademata sumpsit
<flor_lugd. carm. 28.64>	     Munere apostolico, Christi munimine fretus.
<flor_lugd. carm. 28.65>	O fortunatum, nosset sua si bona, regnum,
<flor_lugd. carm. 28.66>	     Cuius Roma arx est et caeli claviger auctor,
<flor_lugd. carm. 28.67>	Tutor et aeternus caelorum in saecula rector,
<flor_lugd. carm. 28.68>	     Qui terrestre valet in caelum tollere regnum.
<flor_lugd. carm. 28.69>	At nunc tantus apex, tanto de culmine lapsus,
<flor_lugd. carm. 28.70>	     Florea ceu quondam capiti deiecta corolla,
<flor_lugd. carm. 28.71>	Quam varius texit redolenti gramine fulgor,
<flor_lugd. carm. 28.72>	     Cunctorum teritur pedibus diademate nudus.
<flor_lugd. carm. 28.73>	Perdidit imperii pariter nomenque decusque,
<flor_lugd. carm. 28.74>	     Et regnum unitum concidit sorte triformi,
<flor_lugd. carm. 28.75>	Induperator ibi prorsus iam nemo putatur,
<flor_lugd. carm. 28.76>	     Pro rege est regulus, pro regno fragmina regni.
<flor_lugd. carm. 28.77>	Consiliis crebris quaeruntur furta nocendi,
<flor_lugd. carm. 28.78>	     Conventu assiduo populantur iura salutis,
<flor_lugd. carm. 28.79>	Cassatur generale bonum, sua quisque tuetur;
<flor_lugd. carm. 28.80>	     Omnia sunt curae, deus est oblivio solus.
<flor_lugd. carm. 28.81>	Pastores domini soliti concurrere in unum
<flor_lugd. carm. 28.82>	     Discidio rerum synodalia nulla frequentant,
<flor_lugd. carm. 28.83>	Contio iam populi nulla est, ius omne recessit;
<flor_lugd. carm. 28.84>	     Frustra huc legatus, aula est ubi surda, recurrat.
<flor_lugd. carm. 28.85>	Quid faciant populi, quos ingens alluit Hister,
<flor_lugd. carm. 28.86>	     Quos Renus Rhodanusque rigant Ligerusve Padusve;
<flor_lugd. carm. 28.87>	Quos omnes dudum tenuit concordia nexos,
<flor_lugd. carm. 28.88>	     Foedere nunc rupto divortia mesta fatigant.
<flor_lugd. carm. 28.89>	Saepe malum hoc nobis caelestia signa canebant,
<flor_lugd. carm. 28.90>	     Cum totiens ignitae acies seu luce pavendae
<flor_lugd. carm. 28.91>	Per medias noctis dirum fulsere tenebras,
<flor_lugd. carm. 28.92>	     Partibus et variis micuerunt igne sinistro.
<flor_lugd. carm. 28.93>	Cum mediante die populis ieiunia festa
<flor_lugd. carm. 28.94>	     Devotasque preces per templa agitantibus alma,
<flor_lugd. carm. 28.95>	Sol nitidum tristi texit ferrugine vultum
<flor_lugd. carm. 28.96>	     Ac stellas radiare polo miro omine fecit.
<flor_lugd. carm. 28.97>	Quod monstrum scimus bellum ferale secutum,
<flor_lugd. carm. 28.98>	     Quo se christicolae ferro petiere nefando,
<flor_lugd. carm. 28.99>	Et consanguineus rupit pia foedera mucro,
<flor_lugd. carm. 28.100>	     Atque ferae volucresque simul pia membra vorarunt.
<flor_lugd. carm. 28.101>	Cum diri caelo totiens arsere cometae,
<flor_lugd. carm. 28.102>	     Humano cladem generi excidiumque minantes,
<flor_lugd. carm. 28.103>	Inter quos unus flammanti crine coruscus
<flor_lugd. carm. 28.104>	     Mense fere toto truculento lumine fulsit.
<flor_lugd. carm. 28.105>	Quem regionum atrox vastatio, motio regum
<flor_lugd. carm. 28.106>	     Et rabies belli et regni scissura secuta
<flor_lugd. carm. 28.107>	Continuis miserum quatiunt terroribus orbem.
<flor_lugd. carm. 28.108>	     Quis finis quaeve ira dei mala tanta sequatur,
<flor_lugd. carm. 28.109>	Quae iam vix aliquis pavitanti corde volutat,
<flor_lugd. carm. 28.110>	     Vix recolit, vix inde dolens suspiria fundit.
<flor_lugd. carm. 28.111>	Gaudetur fessi saeva inter vulnera regni,
<flor_lugd. carm. 28.112>	     Et pacem vocitant, nulla est ubi gratia pacis.
<flor_lugd. carm. 28.113>	Stat paries subitam minitans validamque ruinam,
<flor_lugd. carm. 28.114>	     Iamdudum inclynus, scissuris undique plenus,
<flor_lugd. carm. 28.115>	Inliniturque luto fluido citiusque casuro,
<flor_lugd. carm. 28.116>	     Mixtura hic paleae nulla est, membra omnia nutant.
<flor_lugd. carm. 28.117>	Iam vatis sancti metuendum cernimus Amos
<flor_lugd. carm. 28.118>	     Compleri in nobis deflendo ex ordine visum:
<flor_lugd. carm. 28.119>	Iam dominus murum linquit, deponere trullam
<flor_lugd. carm. 28.120>	     Iam parat et nullam iratus vult ferre lituram.
<flor_lugd. carm. 28.121>	Iamque etiam uncinum pomorum conspicit ille,
<flor_lugd. carm. 28.122>	     Quo tota evulsis nudetur fructibus arbor.
<flor_lugd. carm. 28.123>	Iam remanet quercus foliorum tegmine nuda,
<flor_lugd. carm. 28.124>	     Iam domini egregius flaccet sine fontibus ortus.
<flor_lugd. carm. 28.125>	En sitis atque fames, cecinit quam praescius idem,
<flor_lugd. carm. 28.126>	     Iuditio domini terris immissa perurget,
<flor_lugd. carm. 28.127>	Caelestis verbi desunt iam pabula et imbres:
<flor_lugd. carm. 28.128>	     Hoc Oriens Boreasque, malum hoc maria undique clamant.
<flor_lugd. carm. 28.129>	Vocem euangelicam divino ex ore tonantem
<flor_lugd. carm. 28.130>	     Quis non iam videat doleatque instare piorum?
<flor_lugd. carm. 28.131>	Filius en hominis veniens ex arce polorum
<flor_lugd. carm. 28.132>	     Invenietne, putas, fidei vestigia terris?
<flor_lugd. carm. 28.133>	Cordibus humanis latebrosa foramina vulpes
<flor_lugd. carm. 28.134>	     Inmundae et caeli nidos fecere volucres,
<flor_lugd. carm. 28.135>	Fraus haec atque tumor diri late obtinet hostis,
<flor_lugd. carm. 28.136>	     Nec locus est Christo, quo vel caput ille reclinet.
<flor_lugd. carm. 28.137>	Haec inter gemat et fidat grex ille pusillus,
<flor_lugd. carm. 28.138>	     Cui pater aeterni conservat gaudia regni,
<flor_lugd. carm. 28.139>	Deducatque oculis lacrimas noctuque dieque
<flor_lugd. carm. 28.140>	     Ac precibus vitae pulsans ad limina perstet.
<flor_lugd. carm. 28.141>	Exposcat veros inhianti pectore panes
<flor_lugd. carm. 28.142>	     Tres, euangelici memorat quos pagina verbi,
<flor_lugd. carm. 28.143>	Vera fides confessa deum per saecula trinum:
<flor_lugd. carm. 28.144>	     His fruitur dapibus, his fidum pascit amicum.
<flor_lugd. carm. 28.145>	Non lapidem sumat, si panem postulet umquam,
<flor_lugd. carm. 28.146>	     Nec pro pisce caput virosi senciet hydri,
<flor_lugd. carm. 28.147>	Nec pro ovo fallax inludet scorpius olli,
<flor_lugd. carm. 28.148>	     Fronte velut mitis, sed caudae vulnere saevus.
<flor_lugd. carm. 28.149>	Nam pius ille pater, qui fons bonitatis habetur,
<flor_lugd. carm. 28.150>	     Ut sol sponte micat seu fons uberrime manat,
<flor_lugd. carm. 28.151>	Utque ultro placidus rorat de nubibus ymber,
<flor_lugd. carm. 28.152>	     Sic bona cuncta suis prono dat numine natis,
<flor_lugd. carm. 28.153>	Qui tamen hunc vera fidei pietate requirunt,
<flor_lugd. carm. 28.154>	     Qui quod spe sitiunt puro amplectuntur amore,
<flor_lugd. carm. 28.155>	Qui bona sive mala fluitantis temnere mundi
<flor_lugd. carm. 28.156>	     Norunt instantique deum virtute secuntur.
<flor_lugd. carm. 28.157>	O domine omnipotens, da nobis mente videre
<flor_lugd. carm. 28.158>	     Tot mala, tot clades et tot lacrimanda pericla,
<flor_lugd. carm. 28.159>	Da gemere et toto fac nos ea corde dolere,
<flor_lugd. carm. 28.160>	     Assiduisque tuum precibus deposcere numen.
<flor_lugd. carm. 28.161>	Qui regis Israel, cui non dormitat in aevum
<flor_lugd. carm. 28.162>	     Omnia conspiciens oculus, qui lege perenni
<flor_lugd. carm. 28.163>	Erigis elysos, elidis et ipse superbos,
<flor_lugd. carm. 28.164>	     Supplicibus veniam, tumidis properando ruinam,
<flor_lugd. carm. 28.165>	Tu nos, sancte pater, hic verbere caede paterno,
<flor_lugd. carm. 28.166>	     Tu virga baculoque tuo nos corripe, firma;
<flor_lugd. carm. 28.167>	Omne malum mundi fiat purgatio nostri,
<flor_lugd. carm. 28.168>	     Qui te semper amant, omni discrimine crescant,
<flor_lugd. carm. 28.169>	Quatinus erepti pelagi de fluctibus atris
<flor_lugd. carm. 28.170>	     Teque gubernante iam portum pacis adepti
<flor_lugd. carm. 28.171>	Carpamus dulcem tristi de semine frugem
<flor_lugd. carm. 28.172>	     Perpetuaque tuos recinamus laude triumphos.

<flor_lugd. carm. 29.1>	Alme deus rerum, caeli custodia, cuius
<flor_lugd. carm. 29.2>	Legibus aeternis vertigine concita iugi
<flor_lugd. carm. 29.3>	Volvitur inmensi socialis machina mundi,
<flor_lugd. carm. 29.4>	Te caelum et quicquid caeli tegit aureus umbo,
<flor_lugd. carm. 29.5>	Te chorus astrorum, te sol, te menstrua luna,
<flor_lugd. carm. 29.6>	Te nimbi et nebulae, verrentesque aequora venti,
<flor_lugd. carm. 29.7>	Te lucis noctisque vices, te quattuor anni
<flor_lugd. carm. 29.8>	Tempora transcursis in se redeuntia metis,
<flor_lugd. carm. 29.9>	Te terra et quicquid terras ambitque tegitque,
<flor_lugd. carm. 29.10>	Te freta, te curvis errantia flumina ripis,
<flor_lugd. carm. 29.11>	Te properi fontes, te iussae stare paludes,
<flor_lugd. carm. 29.12>	Te pronae pecudes, sortitaeque alta volucres,
<flor_lugd. carm. 29.13>	Te muti pisces, te virosi serpentes,
<flor_lugd. carm. 29.14>	Pro se quisque tremunt: age, rerum maxime rector,
<flor_lugd. carm. 29.15>	Sidereas acies oculorum blanda tuentum
<flor_lugd. carm. 29.16>	Ad famulos demitte tuos, vultuque serenus
<flor_lugd. carm. 29.17>	Aspice constructam tanta in mysteria plebem,
<flor_lugd. carm. 29.18>	Unum quae trino celebrat sub nomine numen.
<flor_lugd. carm. 29.19>	Non sic Idaeis simulantur Dindyma Gallis,
<flor_lugd. carm. 29.20>	Attica nec Grais nuribus vigilatur Eleusis,
<flor_lugd. carm. 29.21>	Orgia Thebanus vel agit nocturna Cithaeron,
<flor_lugd. carm. 29.22>	Nil habet insanum strepitu, nil ture vaporum,
<flor_lugd. carm. 29.23>	Sanguine nil madidum, nil cursibus immoderatum,
<flor_lugd. carm. 29.24>	Nox sacris operanda tuis tantum prece pura,
<flor_lugd. carm. 29.25>	Simplicibus votis, manibusque ad celsa supinis.
<flor_lugd. carm. 29.26>	Te colimus natumque tuum, quem cuncta tuentem
<flor_lugd. carm. 29.27>	Et tibi consortem verbo genitore creasti,
<flor_lugd. carm. 29.28>	Ignea quem celsi linquentem moenia caeli,
<flor_lugd. carm. 29.29>	Visurumque suas hominis sub imagine terras,
<flor_lugd. carm. 29.30>	Intacto pregnans utero dedit innuba mater.
<flor_lugd. carm. 29.31>	Hunc ut per totam possimus dicere noctem,
<flor_lugd. carm. 29.32>	Inferimus claros sanctis altaribus ignes.
<flor_lugd. carm. 29.33>	Vestibus innumeris tereti circumflua giro,
<flor_lugd. carm. 29.34>	Aequoream cohibet formatrix cera papyrum,
<flor_lugd. carm. 29.35>	Cera domus mellis: iam cetera turba colentum
<flor_lugd. carm. 29.36>	Nigrantes tenuat vario splendore tenebras,
<flor_lugd. carm. 29.37>	Ubertat stuppas, fervet discordia concors,
<flor_lugd. carm. 29.38>	Ut dum sacra pio peraguntur mystica ritu,
<flor_lugd. carm. 29.39>	Aemula sidereis vigilent funalia flammis.
<flor_lugd. carm. 29.40>	Haec tibi quippe tui patris indiscreta propago.
<flor_lugd. carm. 29.41>	Multa luce micans terra nox splendet in omni,
<flor_lugd. carm. 29.42>	Nox claro mage clara die: gens nulla nivali
<flor_lugd. carm. 29.43>	Usque adeo subiecta polo est, quam frigore pigrum
<flor_lugd. carm. 29.44>	Sidus et aeternae premat inclementia brumae,
<flor_lugd. carm. 29.45>	Quae te, Christe, neget; rutilum qua flammeus orbem
<flor_lugd. carm. 29.46>	Sol agit, occidui qua meta secunda diei est,
<flor_lugd. carm. 29.47>	Et qua prima patet rediturae ianua lucis,
<flor_lugd. carm. 29.48>	Tu coleris: dum finis erit, dum terra manebit,
<flor_lugd. carm. 29.49>	Vertetur caelum, vertentur mensibus anni,
<flor_lugd. carm. 29.50>	Semper honos nomenque tuum laudesque canentur.