<bernow. carm. 1.1>	Hic Mariam claro Gabrihel sermone salutans
<bernow. carm. 1.2>	Inquid: "Amica dei, virgo tonantis, ave"!
<bernow. carm. 1.3>	Hic fert ecce deum Christum veneranda Maria;
<bernow. carm. 1.4>	Ioseph in obsequio gratus utrique comes.
<bernow. carm. 1.5>	Et domini reddit mater praecelsa futura:
<bernow. carm. 1.6>	"Sic mihi fiat", aiens, "pareo namque libens."
<bernow. carm. 1.7>	Propitius nobis, petimus, iam parce redemptis,
<bernow. carm. 1.8>	Pro quibus es factus, rex, homo, iure deus.

<bernow. carm. 2.1>	Hic natus passus surgens scandensque redemptor
<bernow. carm. 2.2>	Cardine quadrato colitur, quo vertitur orbis.
<bernow. carm. 2.3>	Praedicat en natum occasus, oriens quoque passum,
<bernow. carm. 2.4>	Auster surgentem, septentrio ad ethera vectum.

<bernow. carm. 3.1>	Hic pia pacifici memoratur passio Christi,
<bernow. carm. 3.2>	Quam modico carnis tempore parte tulit.
<bernow. carm. 3.3>	O veneranda nimis mors est, qua vita redemptis
<bernow. carm. 3.4>	Redditur et sanctis proemia larga parat.
<bernow. carm. 3.5>	Mors igitur mortis crux Christi iure colenda est,
<bernow. carm. 3.6>	Qua dempsit mundo crimina cuncta deus.

<bernow. carm. 4.1>	Hic pia surgentis veneranda est gloria Christi,
<bernow. carm. 4.2>	Qui cum patre simul regnat ubique deus.
<bernow. carm. 4.3>	Qui ter discipulis uno sub limine solis
<bernow. carm. 4.4>	Apparuit gaudens, gaudia magna dedit.
<bernow. carm. 4.5>	Tu quoque gaudebis, lector, qui talia credis,
<bernow. carm. 4.6>	Si caritate fidem spemque tenere velis.

<bernow. carm. 5.1>	Hic colitur domini veneranda ascensio Christi,
<bernow. carm. 5.2>	Qui deus ante hominem manserat omnipotens.
<bernow. carm. 5.3>	Altipotens idem veniet post saecula iudex;
<bernow. carm. 5.4>	Vocibus angelicis haec manifesta patent.
<bernow. carm. 5.5>	Huius in adventum caritas nos moribus ornet,
<bernow. carm. 5.6>	Reddat et acceptos actibus et meritis.

<bernow. carm. 6.1>	Hoc construxit opus, lector, quod cernis, honestum
<bernow. carm. 6.2>	Bernowinus ovans ductus amore dei.
<bernow. carm. 6.3>	Illius necnon magni pro patris amore,
<bernow. carm. 6.4>	Corpore qui sancto pausat in arce domus.
<bernow. carm. 6.5>	In qua multa deus iamiam miracula mitis
<bernow. carm. 6.6>	Saepius ostendit illius ob meritum.
<bernow. carm. 6.7>	Si veniet quisquis fidei de munere dives,
<bernow. carm. 6.8>	Quod petit inveniet, quod cupit ecce tenet.
<bernow. carm. 6.9>	Vos fratres veniae petitores, obsecro vobis,
<bernow. carm. 6.10>	Poscite factori dona superna domus.

<bernow. carm. 7.1>	Hanc tibi constitui, Illidi magne sacerdos,
<bernow. carm. 7.2>	Quae nitet hic domini ... culara domus,
<bernow. carm. 7.3>	Bernowinus ego, sanctorum parvus amator,
<bernow. carm. 7.4>	Qui tibi praecipue vota precesque fero.
<bernow. carm. 7.5>	Te rogo subpliciter, pro me prece posce tonantem,
<bernow. carm. 7.6>	Ut purget venia crimina cuncta mea,
<bernow. carm. 7.7>	Et Carolo augusto, cuius pietate fovemur,
<bernow. carm. 7.8>	Praebeat etherii premia larga soli.

<bernow. carm. 8.1>	Qui cupiat rerum studiosus forte viator
<bernow. carm. 8.2>	Auctorem scire carminis aut operis,
<bernow. carm. 8.3>	Cum rediit, quaeso, modicum subsistat eundo
<bernow. carm. 8.4>	Et legat hunc titulum, qui sibi cuncta refert.
<bernow. carm. 8.5>	Bernowinus ego nam dicor humillimus ipse,
<bernow. carm. 8.6>	Culmina qui feci carminaque cecini.
<bernow. carm. 8.7>	Qui veniet veniam scelerum deposcere fletu,
<bernow. carm. 8.8>	Transeat has portas ad loca sancta citus,
<bernow. carm. 8.9>	Corpore ill... celsa qua pausat in aula,
<bernow. carm. 8.10>	Eximius meritis et pietate potens.
<bernow. carm. 8.11>	Illic inveniet solatia certa salutis,
<bernow. carm. 8.12>	Et quam cum lacrimis poscet, habet veniam.

<bernow. carm. 9.1>	Omnipotens miserere ........ redemptor
<bernow. carm. 9.2>	........... rex pius adque decus
<bernow. carm. 9.3>	Vita salus hominum ...............
<bernow. carm. 9.4>	..................................
<bernow. carm. 9.5>	Omnipotens dominus, tu miserere ...
<bernow. carm. 9.6>	Ipsius esto memor, rex pie adque mei.

<bernow. carm. 10.1>	Hanc quisquis devoto domum advenisti pectore
<bernow. carm. 10.2>	Exorandis pro peccatis, et veniam poscere,
<bernow. carm. 10.3>	Colla flecte puro corde pectoraque percute,
<bernow. carm. 10.4>	Sic pro te tuisque cunctis redde vota domino,
<bernow. carm. 10.5>	Bernowini et suorum memorare subplico,
<bernow. carm. 10.6>	Aulam istam qui fundavit, triumphante Carolo.
<bernow. carm. 10.7>	Qui cupiat domum ingredi bonisque vult perfrui,
<bernow. carm. 10.8>	Dicat vadens: "Oro supplex, pax huic sit domui,
<bernow. carm. 10.9>	Quam iussit servare Christus eiusque discipuli."
<bernow. carm. 10.10>	His peractis exeuntes, subplex, posco, dicite:
<bernow. carm. 10.11>	"Bernowini, miserere, rex deus altissime,
<bernow. carm. 10.12>	Construxit qui domum istam ornavitque carmine."
<bernow. carm. 10.13>	Hac in domo fulget alma Christi crux mirabilis,
<bernow. carm. 10.14>	In qua salus, lux et vita, victor ineffabilis
<bernow. carm. 10.15>	Pendens plebem liberavit hostis ab insidiis.

<bernow. carm. 11.1>	Det Christus Dominator enim De semine DaviD
<bernow. carm. 11.2>	Eternam Exiguo vitam da Eternus Et ipsE
<bernow. carm. 11.3>	Vitalis Vita et Victor Victoria IesV
<bernow. carm. 11.4>	Sempiterne Simul Semper tu Solus es almuS
<bernow. carm. 11.5>	Mitis tu Miserere mei et Miserere MeoruM
<bernow. carm. 11.6>	Iustus tu Iudex Iusta et Iudicia servI
<bernow. carm. 11.7>	Sola salus Spes Sola fiducia Semper et aptuS
<bernow. carm. 11.8>	Excelsus Excelsa petens Excelsus Et ipsE
<bernow. carm. 11.9>	Rem repara Retributor Rex pius atque RedemptoR
<bernow. carm. 11.10>	Ecclesiae Ecclesiarum auctor bonus Emptor Et ipsE
<bernow. carm. 11.11>	Rex regum Regnans Regnorum Rector amatoR
<bernow. carm. 11.12>	Erue tu Exiguum Eripe egenum Egentem et ubiquE

<bernow. carm. 12.1>	Pastor enim verus bonus Auctor tu pie DaviD
<bernow. carm. 12.2>	Iudex venturus Natus qui es Christus in orbE
<bernow. carm. 12.3>	Virtus virtutum tu Gloria patris IesU
<bernow. carm. 12.4>	Sola salus mundi Iustus per omnia ChristuS
<bernow. carm. 12.5>	Altipotens cunctis es. Laus tibi sit, deus almE
<bernow. carm. 12.6>	Doctorem dominum omnis Blandum te caro adoreT
<bernow. carm. 12.7>	Ecce deus noster, Eia, tu nunc misererE
<bernow. carm. 12.8>	Spes quia, laus quoniam tu Rector tu bonus auctoR
<bernow. carm. 12.9>	Totus ubique deus Totum concedere lumeN
<bernow. carm. 12.10>	O lux digneris clara Omnibus es quia verE

<bernow. carm. 13.1>	Dona anime miSerendo meae seDem oro quietiS
<bernow. carm. 13.2>	Et largire prEcor mihi sempEr munera vitaE
<bernow. carm. 13.3>	Ut merear floRere tua iuge iUstitia auctoR
<bernow. carm. 13.4>	Sis pius et clEmens mihi sis Spes unica vitaE
<bernow. carm. 13.5>	Alma salus veNiae placidum fAc addere lumeN
<bernow. carm. 13.6>	Da rogo tranqUillo requiem Deducere vultU
<bernow. carm. 13.7>	Et tua me pacis Servet peto dExtera regnanS
<bernow. carm. 13.8>	Sis aeterne paRens mihi mitis Semper amatoR
<bernow. carm. 13.9>	Te merear sinE fine frui, facTor precor almE
<bernow. carm. 13.10>	Omnipotens eXcelse veni quO te rogo supleX

<bernow. carm. 14.1>	Dux pietatiS ades, cArnem qui ex Semine DaviD
<bernow. carm. 14.2>	Eximii regIs digNatus sumerE, ChristE
<bernow. carm. 14.3>	Virtus celSa patris reGalis gloRia cultV
<bernow. carm. 14.4>	Summus Apex regni Iustorum Vita triumphuS
<bernow. carm. 14.5>	Etheria Dominans Laus cuius Vivit in arcE
<bernow. carm. 14.6>	Trinus ubIque manes orBis quem cLamat et oraT
<bernow. carm. 14.7>	Eterna Victor modErans quique Omnia legE
<bernow. carm. 14.8>	Rex regis aTque foves miseRendo cuncTi redemptoR
<bernow. carm. 14.9>	Nominis Oro tui veniaT mihi, maxUme, numeN
<bernow. carm. 14.10>	Egregie fRetus quO sim te fOrtis ubiquE

<bernow. carm. 15.1>	Siderea De sede poli pAter almE serenuS
<bernow. carm. 15.2>	Aspice, quAe famuli deposcuNt incliTa votA
<bernow. carm. 15.3>	Luminis Aeterni lux Gratia vita TribunaL
<bernow. carm. 15.4>	Verax faVtor habes cuI soli plVrima nutV
<bernow. carm. 15.5>	Subdita reX pavent ceLsi modEramina iuriS
<bernow. carm. 15.6>	Mitem munifIce mihi Blandus porRige dextraM
<bernow. carm. 15.7>	Vitam qua Lucis tenEam complExus in ortV
<bernow. carm. 15.8>	Nullis inficItur tenebRis quo nobilE lumeN
<bernow. carm. 15.9>	Dux quia primVs habes scepTris dominantibVs illuD
<bernow. carm. 15.10>	In quo iure Meam requiem Oro Christe MorarI

<bernow. carm. 16.1>	Digne Semper amAnde piis Deus inclite DaviD
<bernow. carm. 16.2>	En famulI miseraNte tui cAelestia sub tE
<bernow. carm. 16.3>	Vitae Suscipiant reGnorum dVlcia sensV
<bernow. carm. 16.4>	Sponte sua Adeunt quI hoc limEn plangere culpaS
<bernow. carm. 16.5>	Eterne Dande ut vaLeant se iuNgere vitaE
<bernow. carm. 16.6>	Te rogo hIc saluBrem venIam ductore prehendanT
<bernow. carm. 16.7>	Et si forte Velint haEc verba micAntia mentE
<bernow. carm. 16.8>	Rex noTare sua Rectus Mitissime doctoR
<bernow. carm. 16.9>	Non tardO veniaT famuli tibi pEctore nomeN
<bernow. carm. 16.10>	Exaudi Rector servO mihi Iustus ubiquE

<bernow. carm. 17.1>	Sancte deuS miserAtor tu Pia via salutiS
<bernow. carm. 17.2>	Et spes vEra tuis Noster quIa rector abundE
<bernow. carm. 17.3>	Rex claRus seu maGna salus Verusque redemptoR
<bernow. carm. 17.4>	Esto piUs nostrae mIserans Succurrere culpaE
<bernow. carm. 17.5>	Non populUm macuLare sinas cAeleste cacumeN
<bernow. carm. 17.6>	Vt tua Larga Bono panDantur carmina coetV
<bernow. carm. 17.7>	Sit famulO mihi sedE poli rEctissima virtuS
<bernow. carm. 17.8>	Robus Te repaRata saluS per saecula victoR
<bernow. carm. 17.9>	Excipiam Veniens Tua cerTae gaudia vitaE
<bernow. carm. 17.10>	Xriste tuO populO salvans sub nOmine tu duX

<bernow. carm. 18.1>	Da pietate potens et Det mitissime DaviD
<bernow. carm. 18.2>	E propria curas qui dEmere crimina plebE
<bernow. carm. 18.3>	Vt tua percipiat comVlato gaudia fructU
<bernow. carm. 18.4>	Sit vere miti iunctuS per saecula laetuS
<bernow. carm. 18.5>	Ac valeat caeli permAgna videre patratA
<bernow. carm. 18.6>	Dic dic ergo pius conDigne iungere DaviD
<bernow. carm. 18.7>	Et sacris felix cantEs modulis sine finE
<bernow. carm. 18.8>	Sic deus omnipotens Sic illi cede beatuS
<bernow. carm. 18.9>	Tu, cuius bonitas iusTis tua gaudia donaT
<bernow. carm. 18.10>	O pietas Bernowino O praecurre clientO

<bernow. carm. 19.1>	Summa Salus pia lAus victrix Per tempora virtuS
<bernow. carm. 19.2>	Alma fidEs, lux cuNctorum rectIssima vitA
<bernow. carm. 19.3>	Larga pRecor larGire mihi tU premia presuL
<bernow. carm. 19.4>	Vt baratri Vaste vItem diScrimen hiatU
<bernow. carm. 19.5>	Sancta tUaeque canam duLcis magnAlia laudiS
<bernow. carm. 19.6>	Magne deus, saLvans verBum pietas DominantuM
<bernow. carm. 19.7>	Ut famulO mihi des vEniam peto pErpete cursU
<bernow. carm. 19.8>	Ne rogo Tethra feRat miserum Sub tartara daemoN
<bernow. carm. 19.9>	Da domine Ut videam Te mi cerTissime DaviD
<bernow. carm. 19.10>	In soliO excelsO, felix qui es glOria regnI

<bernow. carm. 20.1>	Rex eterne Salus viA lux data Dulcis et auctoR
<bernow. carm. 20.2>	Eximia resIdens domiNus per sAecula sedE
<bernow. carm. 20.3>	Concedas Solitam larGus donEs pius istinC
<bernow. carm. 20.4>	Tu pater Alme mihI veniam, cuI machina serviT
<bernow. carm. 20.5>	Omnis, quaDrifidus Late qua Vertitur ordO
<bernow. carm. 20.6>	Respice mIsericors Blandus vErusque redemptoR
<bernow. carm. 20.7>	Ut non Vasta mihi vEniant iNferna paratU
<bernow. carm. 20.8>	ExcipianT potius Regni tua lImina LetE
<bernow. carm. 20.9>	Restitue Oro piam paTriam mi tAntus amatoR
<bernow. carm. 20.10>	Es quia pRaecelsus pOpuloruM rector in orbE

<bernow. carm. 21.1>	Rex, requiem Bernowino da pater atque pius reX
<bernow. carm. 21.2>	Lex legum, hoc tribue, ut secum semper maneat leX
<bernow. carm. 21.3>	Lux, concede sibi semper, quo clara micet luX
<bernow. carm. 21.4>	Pax, pacem largire piam, vera es quoniam paX
<bernow. carm. 21.5>	Rex, requiem illi da pater atque pius reX
<bernow. carm. 21.6>	Lex legum vitam aeternam illi da, quia tu leX
<bernow. carm. 21.7>	Lux, lucem semper concede illi, bona qui es luX
<bernow. carm. 21.8>	Pax, pacem largire pia, vera es quoniam paX
<bernow. carm. 21.9>	Rex, lex, lux, pax, nunc miserere.

<bernow. carm. 22.1>	Haec qui sacra petis venerandi culmina templi,
<bernow. carm. 22.2>	Eximios cultus quae pietatis habent,
<bernow. carm. 22.3>	Hoc relegas carmen nostri miserabile casus,
<bernow. carm. 22.4>	Ultima quem vitae contulit hora mihi.
<bernow. carm. 22.5>	Dives eram quondam, lato famosus in orbe,
<bernow. carm. 22.6>	Principibus multo carus amore piis.
<bernow. carm. 22.7>	Gloria me rerum magni referebat opima,
<bernow. carm. 22.8>	Sed regum solita pluris amicitia.
<bernow. carm. 22.9>	Propterea populi largo venerabar honore
<bernow. carm. 22.10>	Muneribus nimiis atque favore precis.
<bernow. carm. 22.11>	Sed subita ereptus tanto de culmine sorte,
<bernow. carm. 22.12>	Angusti requies me tenet ista loci.
<bernow. carm. 22.13>	Haec tibi dant nostrae, lector, exempla figurae,
<bernow. carm. 22.14>	Totius hoc vitae quo gradiaris iter,
<bernow. carm. 22.15>	Quo nec divitias nec turpia lucra sequaris,
<bernow. carm. 22.16>	Nec periturus eas caeca talenta petens,
<bernow. carm. 22.17>	Quae dum servantur tenebris immersa profundis,
<bernow. carm. 22.18>	In baratri mittunt antra sacrata suos.
<bernow. carm. 22.19>	Quid delicatis prodest adsuescere mensis,
<bernow. carm. 22.20>	Quidve laborata purpura ab arte tibi?
<bernow. carm. 22.21>	Nam datur infelix corpus, cui tanta parantur,
<bernow. carm. 22.22>	Adfore mox pulvis vermibus esca simul.
<bernow. carm. 22.23>	Sed iam posco, vicem reddas mihi carminis huius,
<bernow. carm. 22.24>	Atque "Illius", dic, "miserere deus"!
<bernow. carm. 22.25>	Hunc concede mihi, quisquis succedis honore
<bernow. carm. 22.26>	Nostro, deposui cui mea membra, locum;
<bernow. carm. 22.27>	Quem, peto, nulla manus violet, dum dicat ab alto
<bernow. carm. 22.28>	Omnipotens: "Surge! iam tuba nostra iubet".
<bernow. carm. 22.29>	Vita, salus, requies, spes, gloria, gratia, virtus,
<bernow. carm. 22.30>	Da veniam famulo tu mihi, Christe, tuo.
<bernow. carm. 22.31>	Rex aeterne, mihi veram largire quietem,
<bernow. carm. 22.32>	Es quia tu requies et sine fine quies.
<bernow. carm. 22.33>	Lux aeterna, mihi lucem concede manentem,
<bernow. carm. 22.34>	Me semperque tuo fac vegetare bono.
<bernow. carm. 22.35>	Rex et lex et lux et pax super omnia regnans,
<bernow. carm. 22.36>	Omnipotens, famuli sis memor alme tui.
<bernow. carm. 22.37>	Rex, illi in tumulo placidam concede quietem.
<bernow. carm. 22.38>	Lex aeterna, tuis serves in legibus ipsum.
<bernow. carm. 22.39>	Lux, famulo luce praesta sine fine potiri.
<bernow. carm. 22.40>	Pax, in pace tuum serva, placidissima tu pax.
<bernow. carm. 22.41>	Rex aeterne, illi des vitae gaudia, tu rex.
<bernow. carm. 22.42>	Lex pia, percipiat vitae per saecula te, lex.
<bernow. carm. 22.43>	Lux, tecum vigeat, vere qui diceris o lux.
<bernow. carm. 22.44>	Pax, vivens ipse maneat tecum iugiter, pax.

<bernow. carm. 23.1>	Angelus Angilbertum Adtollat in Aethera clarA
<bernow. carm. 23.2>	Noster Nostrorum Numenque et Nomina lumeN
<bernow. carm. 23.3>	Grandis erus Gabrihel Gerolus Grandis quoque MagoG
<bernow. carm. 23.4>	Inventor Iuvenis Iuvenum Iuvenilia loetI
<bernow. carm. 23.5>	Laetum Laetifica Laetus Laeticia consuL
<bernow. carm. 23.6>	Blandus Belliger es Bona tu quia Blandus IacoB
<bernow. carm. 23.7>	Es pius Es bonus Es quoniam tu Eximius IpsE
<bernow. carm. 23.8>	Ramosus Radix Radians Regnator et auctoR
<bernow. carm. 23.9>	Tantus Tantillo Trinus iam Tempora firmeT
<bernow. carm. 23.10>	O decus Omne bonum Omnipotens hoc Omnibus, orO

<bernow. carm. 24.1>	Aspice caeleSti dominator Ab arce serenuS
<bernow. carm. 24.2>	Nomen hoc et cElebri dones iN honore niterE
<bernow. carm. 24.3>	Gaudia pro meRitis aeternae Grandia rectoR
<bernow. carm. 24.4>	Iudex perpetUo tribuis valIdissime HiesU
<bernow. carm. 24.5>	Lux via vita tUis sapientia Lex sacra cultU
<bernow. carm. 24.6>	Blandi oro caeLi mihi tu sis oBtime praesuL
<bernow. carm. 24.7>	Et me lucifluO miserens bonE praecluae donO
<bernow. carm. 24.8>	Respice me loeTi quem sors duRissima mersiT
<bernow. carm. 24.9>	Te duce quod sUperum sine viTae fine senatU
<bernow. carm. 24.10>	Oro frui sic hOnore queam prOtectus ab almO

<bernow. carm. 25.1>	Angilberto des pius Alme micantia regnA
<bernow. carm. 25.2>	Natis qui mitis homiNum per lumina lumeN
<bernow. carm. 25.3>	Gratis concedis cui Grande mole subito G
<bernow. carm. 25.4>	Illius en miserere pIus qui septa vocatI
<bernow. carm. 25.5>	Laete hic fecit vigiL et vere sibi consuL
<bernow. carm. 25.6>	Bellum quo fugiat zaBuli discrimine cum IoB
<bernow. carm. 25.7>	Et merito habeat praE magno lumina vitaE
<bernow. carm. 25.8>	Rex regum dominus paRcas ei iuris amatoR
<bernow. carm. 25.9>	Tu rex inmensus puro Tibi cardine serviT
<bernow. carm. 25.10>	Omnis namque sub altO rotans copia caelO

<bernow. carm. 26.1>	Alme, in te credo, qui regnas trinus et unuS
<bernow. carm. 26.2>	Natum atque in sanctum, qui demsit crimina mundI
<bernow. carm. 26.3>	Gloria praefulgens tua quem super ethera vexiT
<bernow. carm. 26.4>	Inde est venturus iudex, mirabile visU
<bernow. carm. 26.5>	Lumina quo sanctis et reddat tristia terrE.
<bernow. carm. 26.6>	Blande meam cognosce fidem, rogo, quisque viatoR
<bernow. carm. 26.7>	Et humili prece vos humilis peto mente serenA
<bernow. carm. 26.8>	Rectores pro me Christi iustum ante tribunaL
<bernow. carm. 26.9>	Tota mente benigni vos submittite IhesU
<bernow. carm. 26.10>	Omnia quo purget clemens mea crimina iudeX

<bernow. carm. 27.1>	Qui cupis, ut precibus domini mereare favorem,
<bernow. carm. 27.2>	Hic interventus ante require viam.
<bernow. carm. 27.3>	Protinus invenies veniam, portumque salutis,
<bernow. carm. 27.4>	Si fidis animis hoc duce quaeris iter.
<bernow. carm. 27.5>	Hic namque est verus domini purusque sacerdos,
<bernow. carm. 27.6>	Quem nullis mundus polluit iste dolis.
<bernow. carm. 27.7>	Non irae pompaeque tumor, non fervor habendi,
<bernow. carm. 27.8>	Non fragilis luxus huic nocuere viro.
<bernow. carm. 27.9>	Sed constans, humilis, largus, paciens, pius, almus,
<bernow. carm. 27.10>	Civibus ille suis commoda cuncta dedit,
<bernow. carm. 27.11>	Id proprium credens, quicquid commune fuisset
<bernow. carm. 27.12>	Nec sibi se cupiens vivere, sed patriae.
<bernow. carm. 27.13>	Edibus ille locum hunc positis templumque sacravit,
<bernow. carm. 27.14>	Et vicum fecit urbis habere decus,
<bernow. carm. 27.15>	Quem aeterno dominus diligens custodit amore,
<bernow. carm. 27.16>	Ac meritis pariter requiise quet septenis.
<bernow. carm. 27.17>	Sexies denos explevit cursibus annos,
<bernow. carm. 27.18>	Quis meruit vitae premia perpetuae.
<bernow. carm. 27.19>	Audax est igitur non falso nomine dictus;
<bernow. carm. 27.20>	Namque petit caelum, altaque regna tenet.

<bernow. carm. 28.1>	Conditor aeterne, quem laudo versibus istiC
<bernow. carm. 28.2>	Rex requiem Bernwini da, pater atque redemptoR
<bernow. carm. 28.3>	Virtus virtutum victor victoria HiesU
<bernow. carm. 28.4>	Xriste tu iustus iudex miserere mei reX

<bernow. carm. 28a.1>	Omnipotens dominus, mundi formator et auctor,
<bernow. carm. 28a.2>	Sis pius et clemens, mihi sis spes unica vitae,
<bernow. carm. 28a.3>	Suscipe hoc munus, te supplex accipe rogo.

<bernow. carm. 27b.1>	Bernwinus humilis sua reddit vota tonanti
<bernow. carm. 27b.2>	Hoc corpus humilis praestat vitam beatam.

<bernow. carm. 29.1>	Quisquis magnorum dolet breve decidere vita,
<bernow. carm. 29.2>	Relegat hunc titulum, communem ingemat causam.
<bernow. carm. 29.3>	Tegitur hoc tumulo acerva aetati . . . . . . . . . .
<bernow. carm. 29.4>	Inpulsa nobiles hac mortuus aetati inpulsa
<bernow. carm. 29.5>	Cuncta similes habuit obtima queque inluster
<bernow. carm. 29.6>	Nomen Hebrarius, qui meruit consortia sanctis.

<bernow. carm. 30.1>	Hic Constans alacer, celebri probitate refertus,
<bernow. carm. 30.2>	Caelum corde petens membra locat tumulo.
<bernow. carm. 30.3>	Cui nomen priscum veniens de stirpe Pelasgi
<bernow. carm. 30.4>	Per titulos morum gloria celsa dedit.
<bernow. carm. 30.5>	Nam sic iustitiae radiavit lance potitus,
<bernow. carm. 30.6>	Ut fugeret precii mens sibi recta dolos.
<bernow. carm. 30.7>	Quicquid opum sancto vivendi more locavit.
<bernow. carm. 30.8>	Aut tribuit natis, aut sibi post obitum.
<bernow. carm. 30.9>	Et licet omne fretum, declivia cuncta salutis
<bernow. carm. 30.10>	Gestorum meritis exsuperasse probet,
<bernow. carm. 30.11>	Et se salutis prospexit mente sancta
<bernow. carm. 30.12>	Vivendi causam semper habere suam.
<bernow. carm. 30.13>	Cui si quid noxae condam puerilibus annis,
<bernow. carm. 30.14>	Contraxit iam sensus . . . . . . . . . .
<bernow. carm. 30.15>	Nunc precibus pretio conplexus premia Christi
<bernow. carm. 30.16>	Praesidium veniae se meruisse docet.

<bernow. carm. 31.1>	Hic probitatis apex, hic status gloria prisci,
<bernow. carm. 31.2>	Heu qualis terris invidiose iaces.
<bernow. carm. 31.3>	Nam tantum dederat munus fors invida mundo,
<bernow. carm. 31.4>	Quod caperent merito non nisi regna poli.
<bernow. carm. 31.5>	Tu culmen generis, tu morum norma priorum,
<bernow. carm. 31.6>	Tu pollens Latii lingua decoris eras.
<bernow. carm. 31.7>	Quod vigil imbuerat genitor pietate magistra,
<bernow. carm. 31.8>	Quo nunc orbatus lumine triste gemit,
<bernow. carm. 31.9>	Sic vixdum tenerae radiabat flore iuventae,
<bernow. carm. 31.10>	Quod salibus cordis protulit ore senem.
<bernow. carm. 31.11>	Te conlapsa domus, te mens perculsa requirit,
<bernow. carm. 31.12>	Et iuvenum pariter et veneranda senum.
<bernow. carm. 31.13>	Heu dolor, humani generis lux alma bonorum,
<bernow. carm. 31.14>	Quod luctus patriae, quod pia gesta docent.
<bernow. carm. 31.15>	Huc nunc quisque venis visurus forte sepulchrum,
<bernow. carm. 31.16>	Pro tanto, queso, ne doleare, dole.
<bernow. carm. 31.17>	Qui fulsit seclo bis denis praestitus annis
<bernow. carm. 31.18>	Et tribus adiectis, mensibus atque tribus.

<bernow. carm. 32.1>	Quantum iure potest ornari femina donis,
<bernow. carm. 32.2>	Tantis ditata est Dida iam valde bonis.
<bernow. carm. 32.3>	Felix quae dudum mansit cum viro beato
<bernow. carm. 32.4>	Ardoinus nobilis optima quaeque sua.
<bernow. carm. 32.5>	Quicquid viventi reliquid opes more locavit,
<bernow. carm. 32.6>	Aut egenis tribuit aut natis erogavit.
<bernow. carm. 32.7>	Qui decies ter simul vixit feliciter annos
<bernow. carm. 32.8>	Bis quater pariter et mensibus undecim.
<bernow. carm. 32.9>	Kalendas caruit ille lumine Marcias vitae
<bernow. carm. 32.10>	Ianu - decimo migravit - arii Dida Kalendas.