<petr_riga. aur. det. tit.>	deuteronomium
<petr_riga. aur. det. 1 >	Hec sunt uerba quibus Moyses instruxit Hebreos,
<petr_riga. aur. det. 2 >	Et uelut altera lex dicitur istud opus.
<petr_riga. aur. det. 3 >	Iste liber repetit quod narrant quatuor: illi
<petr_riga. aur. det. 4 >	Dant proprias causas, iste reuoluit eas;
<petr_riga. aur. det. 5 >	Et tamen existunt ibi quedam mystica, quorum
<petr_riga. aur. det. 6 >	Doctoris studio pauca referre uolo.
<petr_riga. aur. det. 7 >	Hoc nomen Deutronomium lex esse secunda
<petr_riga. aur. det. 8 >	Dicitur, et legem denotat illa nouam.
<petr_riga. aur. det. 9 >	Porro quod a Moyse legislatore diebus
<petr_riga. aur. det. 10>	Scribitur undenis mystica forma fuit:
<petr_riga. aur. det. 11>	In Domini lege notat istud plebis Hebree
<petr_riga. aur. det. 12>	Lapsum, nam numerus transilit iste decem.
<petr_riga. aur. det. 13>	Inde nota quid designent deni quater anni
<petr_riga. aur. det. 14>	In quibus Hebreos multa flagella premunt:
<petr_riga. aur. det. 15>	Temporis istius cursus signatur in illis,
<petr_riga. aur. det. 16>	In quo Christicolas pena laborque terunt,
<petr_riga. aur. det. 17>	In quo nos uexat dolor et temptatio, donec
<petr_riga. aur. det. 18>	Penas excludant premia digna graues.
<petr_riga. aur. det. 19>	Illorum uestes attriuit nulla uetustas,
<petr_riga. aur. det. 20>	Nec tegumenta pedum sordida fecit iter:
<petr_riga. aur. det. 21>	Nostra notatur in his caro, que mortalis habetur,
<petr_riga. aur. det. 22>	Quam non corrumpi uita beata sinet.
<petr_riga. aur. det. 23>	Hec sunt uerba Dei quibus aures pauit Hebreas
<petr_riga. aur. det. 24>	Legifer et populo iussa beata dedit.

<petr_riga. aur. det. tit.>	non plantabis nemus iuxta altare
<petr_riga. aur. det. 25>	Vicinum nemus altari plantare uetaris;
<petr_riga. aur. det. 26>	Talia ligna prope non amat ara Dei.
<petr_riga. aur. det. 27>	Silue ligna nitent foliis sed sunt sine fructu;
<petr_riga. aur. det. 28>	Vt pascant oculos, hec ibi plantat homo:
<petr_riga. aur. det. 29>	Gentiles signantur in his, qui uerba colorant,
<petr_riga. aur. det. 30>	Qui pascunt aures, aurea dicta serunt,
<petr_riga. aur. det. 31>	Verbis frondescunt, sed non est fructus in actu,
<petr_riga. aur. det. 32>	Simplicium mentes dulce loquendo mouent.
<petr_riga. aur. det. 33>	Sed templum Domini tales excludit, abhorret
<petr_riga. aur. det. 34>	Verborum phaleras, uerba polita fugit;
<petr_riga. aur. det. 35>	Est simplex uerbum fidei custodia nostre,
<petr_riga. aur. det. 36>	Namque sub eloquii melle uenena latent.

<petr_riga. aur. det. tit.>	diliges Dominum Deum tuum ex toto corde tuo
<petr_riga. aur. det. 37>	Ex toto corde Dominum tu dilige, tota
<petr_riga. aur. det. 38>	Ex anima; similis sit tibi fratris amor:
<petr_riga. aur. det. 39>	Gignit quippe Dei dilectio fratris amorem,
<petr_riga. aur. det. 40>	Et diuinus amor fratris amore uiget.

<petr_riga. aur. det. tit.>	dabo pluuiam terre uestre temporaneam et serotinam
<petr_riga. aur. det. 41>	Est tempestiuus datus imber cum synagoge
<petr_riga. aur. det. 42>	Primo dedit legis saxea scripta Deus;
<petr_riga. aur. det. 43>	Sero dedit pluuiam sub mundi uespere Christus,
<petr_riga. aur. det. 44>	Nascens in terris, aurea uerba pluens.

<petr_riga. aur. det. tit.>	circumcidite preputia cordis uestri
<petr_riga. aur. det. 45>	Pelliculam tollit de carne libidinis, actus
<petr_riga. aur. det. 46>	Prauos extirpans illecebrasque cauens;
<petr_riga. aur. det. 47>	Pelliculam tollit de corde, superflua tollens
<petr_riga. aur. det. 48>	Ex animi uoto, turpia nulla uolens.

<petr_riga. aur. det. tit.>	non arabis in primogenito bouis, et non tondebis primogenita ouium
<petr_riga. aur. det. 49>	In primogenito bouis agros nullus arabit,
<petr_riga. aur. det. 50>	Et primogenitum non sibi tondat ouis.
<petr_riga. aur. det. 51>	Est primogenitum bouis actio sancta iuuente,
<petr_riga. aur. det. 52>	Prima uel incipiens, non bene firma manens;
<petr_riga. aur. det. 53>	Tunc terram cordis alieni uomere lingue
<petr_riga. aur. det. 54>	Scindere non debet, nam nouus extat adhuc.
<petr_riga. aur. det. 55>	Sic neque tondet ouis primogenitum, quia prudens
<petr_riga. aur. det. 56>	Non oculis hominum debile monstrat opus;
<petr_riga. aur. det. 57>	Nam quasi tondet oues in primo uellere, nolens
<petr_riga. aur. det. 58>	Tegmine secreti facta priora tegi.

<petr_riga. aur. det. tit.>	non apparebis in conspectu Domini Dei tui uacuus
<petr_riga. aur. det. 59>	Apparet Domino uacuus qui nec meditatur
<petr_riga. aur. det. 60>	Que Domino placeant, nec loquitur nec agit.

<petr_riga. aur. det. tit.>	iuste quod iustum est exequeris
<petr_riga. aur. det. 61>	Exequitur iuste rem iustam qui bene causas
<petr_riga. aur. det. 62>	Non zelo nummi iudicat, immo Dei.
<petr_riga. aur. det. 63>	Ad siluam cum fratre ineas cum de uitiorum
<petr_riga. aur. det. 64>	Silua cum socio congrua uerba seris;
<petr_riga. aur. det. 65>	Simpliciter ligna cedis cum facta reorum
<petr_riga. aur. det. 66>	Simpliciter resecas intuituque pio.
<petr_riga. aur. det. 67>	Signatur lingue correptio facta securi,
<petr_riga. aur. det. 68>	Sed fugit illa manum cum fugit ista modum;
<petr_riga. aur. det. 69>	Prosilit e ligno ferrum cum sermo seuerus
<petr_riga. aur. det. 70>	Ex castigantis prosilit ore uiri;
<petr_riga. aur. det. 71>	Proximus hinc moritur quia uerba seuera pauescens,
<petr_riga. aur. det. 72>	Fratris mens odium concipit inde nouum;
<petr_riga. aur. det. 73>	Et mors est odium, sicut scriptura fatetur:
<petr_riga. aur. det. 74>	"Qui fratres odit est homicida sui."
<petr_riga. aur. det. 75>	Sed qui ligna secat et uicinum necat urbes
<petr_riga. aur. det. 76>	Tres petat ut possit uiuere tutus ibi:
<petr_riga. aur. det. 77>	Sic fera uerba loquens sociumque necans ad amorem
<petr_riga. aur. det. 78>	Spemque fidemque, quibus uiuere possit, eat;
<petr_riga. aur. det. 79>	Nec reputatur ei sermonis culpa seueri
<petr_riga. aur. det. 80>	Si spes adsit ei, siue fides uel amor.

<petr_riga. aur. det. tit.>	non arabis cum boue et asino simul
<petr_riga. aur. det. 81>	Cum boue si socies asinum, non campus aretur:
<petr_riga. aur. det. 82>	Hic doctos, fatuos denotat ille uiros;
<petr_riga. aur. det. 83>	Doctus cum fatuo non spargat semina uerbi,
<petr_riga. aur. det. 84>	Ne bona que docet hic destruat huius opus.

<petr_riga. aur. det. tit.>	non indues uestem lana et lino contextam
<petr_riga. aur. det. 85>	Lana cum lino que sit contexta duobus,
<petr_riga. aur. det. 86>	Non facias uestem nec potiaris ea:
<petr_riga. aur. det. 87>	Huic uesti par est ypocrisis; hanc duo texunt,
<petr_riga. aur. det. 88>	Extera simplicitas interiorque dolus;
<petr_riga. aur. det. 89>	Sub grossa lana linum subtile tenetur;
<petr_riga. aur. det. 90>	Simplicitas uultus corda dolosa tegit.
<petr_riga. aur. det. 91>	Tecum paxillum gere, terram perfode, uentris,
<petr_riga. aur. det. 92>	Purgamenta tege: lex uetus ista iubet.
<petr_riga. aur. det. 93>	Instar paxilli fodiens compunctio mentem
<petr_riga. aur. det. 94>	Velat quod fede mens meditata fuit.
<petr_riga. aur. det. 95>	Hec uia qua pergis est huius semita uite;
<petr_riga. aur. det. 96>	Hanc didicit uiuens carpere quisque uiam.
<petr_riga. aur. det. 97>	Nidus auis tellure iacens uel in arbore pendens
<petr_riga. aur. det. 98>	Historiam signat, que duo iussa docet:
<petr_riga. aur. det. 99>	Nidus humo recubans actiue iussio uite,
<petr_riga. aur. det. 100>	Nidus in arbore stans est speculantis opus.
<petr_riga. aur. det. 101>	Oua parens pullosque fouens est littera simplex,
<petr_riga. aur. det. 102>	In se uim sensus spiritualis alens;
<petr_riga. aur. det. 103>	Dum quedam plene loquitur, profert quasi pullos;
<petr_riga. aur. det. 104>	Dum quedam sub spe disserit, oua fouet.
<petr_riga. aur. det. 105>	 Non teneas matrem sed eam patiaris abire,
<petr_riga. aur. det. 106>	Pullos captiuos absque parente tenens:
<petr_riga. aur. det. 107>	Littera quippe iacens debet quandoque relinqui,
<petr_riga. aur. det. 108>	Et debes que sunt mystica mente sequi.
<petr_riga. aur. det. 109>	Cum legis Egyptum quia fraus spoliauit Hebrei
<petr_riga. aur. det. 110>	Argento, uasis, diuitiisque suis,
<petr_riga. aur. det. 111>	Ex hoc uerborum nido debet remoueri
<petr_riga. aur. det. 112>	Mater, sed proles est retinenda tamen.
<petr_riga. aur. det. 113>	Est tibi sensus in his querendus mysticus, illud
<petr_riga. aur. det. 114>	Quid notet argentum, uasa quid illa notent.
<petr_riga. aur. det. 115>	Argentum linguas, doctrinam uasa figurant
<petr_riga. aur. det. 116>	Aurea; mundani talia sepe gerunt;
<petr_riga. aur. det. 117>	Hec ex Egypto presenti diripe quando
<petr_riga. aur. det. 118>	Videris ad mores ista ualere bonos.
<petr_riga. aur. det. 119>	Tempore sic longo tibi uita datur quia sensus
<petr_riga. aur. det. 120>	Mysticus eternos dat sine fine dies.
<petr_riga. aur. det. 121>	Copulat uxorem sibi uir cum quilibit actus
<petr_riga. aur. det. 122>	Terreni curam suscipit hancque colit.
<petr_riga. aur. det. 123>	Sed si quid fedum uir uiderit, ille libellum
<petr_riga. aur. det. 124>	Discidii dat ei sicque relinquit eam:
<petr_riga. aur. det. 125>	Sic mundi curam, cum fedos uiderit eius
<petr_riga. aur. det. 126>	Actus, despiciens iure relinquit homo,
<petr_riga. aur. det. 127>	Et uelut uxorem uir ab ede relinquit, amorem
<petr_riga. aur. det. 128>	Sic fedum prudens cordis ab ede fugat.

<petr_riga. aur. det. tit.>	non accipies loco pignoris superiorem et inferiorem molam
<petr_riga. aur. det. 129>	Auferri prohibet pro pignore iussio legis
<petr_riga. aur. det. 130>	Vel sursum positam suppositamue molam:
<petr_riga. aur. det. 131>	Pignore signatur confessio nostra; timorem
<petr_riga. aur. det. 132>	Exprimit inferior, spem mola summa notat;
<petr_riga. aur. det. 133>	Nam sua presbytero quisquis peccata fatetur
<petr_riga. aur. det. 134>	Spem uenie teneat iustitieque metum.
<petr_riga. aur. det. 135>	Vxorem fratris qui prole carens obit eius
<petr_riga. aur. det. 136>	Accipiat frater et pueros det ei:
<petr_riga. aur. det. 137>	Frater defunctus Dominus Iesus est homo factus
<petr_riga. aur. det. 138>	Ac hominum frater, passus amara necis;
<petr_riga. aur. det. 139>	Hic est defunctus quasi prole carens quia plenum
<petr_riga. aur. det. 140>	Iustorum numerum non generauit adhuc.
<petr_riga. aur. det. 141>	Istius frater est doctor quisque fidelis,
<petr_riga. aur. det. 142>	Ecclesie curam qui sapienter agit.
<petr_riga. aur. det. 143>	Qui Christo nolens ex illa gignere natos
<petr_riga. aur. det. 144>	Conspuitur; mulier eius in ora spuit,
<petr_riga. aur. det. 145>	Nam quisquis doctor fructum non reddit habetur
<petr_riga. aur. det. 146>	Vilis in ecclesia ludibrioque datur;
<petr_riga. aur. det. 147>	Pes unus nudatur ei fratris quia curam
<petr_riga. aur. det. 148>	Non gerit et soli uult bonus esse sibi.

<petr_riga. aur. det. tit.>	suxerunt mel de petra et oleum de saxo durissimo
<petr_riga. aur. det. 149>	Quod petra mel peperit oleumque refudit Hebreis,
<petr_riga. aur. det. 150>	Non habet hoc scriptum pagina tota uetus;
<petr_riga. aur. det. 151>	Mysticus est igitur sensus querendus in istis;
<petr_riga. aur. det. 152>	Nostrum non recipit littera nuda stilum.
<petr_riga. aur. det. 153>	Est petra Christus homo, mel sunt miracula Christi,
<petr_riga. aur. det. 154>	Spiritus est oleum Sanctus in igne datus:
<petr_riga. aur. det. 155>	 Mollis petra dedit mel dum Christus radiauit
<petr_riga. aur. det. 156>	Viuus adhuc signis eloquiique fauis;
<petr_riga. aur. det. 157>	Sed petra firma dedit oleum dum Nostra resurgens
<petr_riga. aur. det. 158>	Vita Sacri Flatus munera larga pluit.
<petr_riga. aur. det. 159>	Quosdam peruersos ferit hec sententia, quorum
<petr_riga. aur. det. 160>	Incipit hic pena, post sine fine manet;
<petr_riga. aur. det. 161>	Ignis edax terram uorat et nascentia terre
<petr_riga. aur. det. 162>	Quando libido cremat corpus opusque bonum.

<petr_riga. aur. det. tit.>	ego occidam et uiuere faciam, percutiam et sanabo
<petr_riga. aur. det. 163>	Occidens et uiuificans Deus esse refertur,
<petr_riga. aur. det. 164>	Percutit et sanat, nec feriendo necat;
<petr_riga. aur. det. 165>	Sepe ferit carnem diuini mucro flagelli,
<petr_riga. aur. det. 166>	Vulnerat, et mentis fit dolor iste salus;
<petr_riga. aur. det. 167>	Carnem percutiens occidit crimina, mentes
<petr_riga. aur. det. 168>	Sanat, uirtutes uiuificans in eis.

<petr_riga. aur. det. tit.>	et gladius meus deuorabit carnes
<petr_riga. aur. det. 169>	Mucro Dei carnes comedit, sententia cuius
<petr_riga. aur. det. 170>	Vltima carnales igne uorante cremat.

<petr_riga. aur. det. tit.>	in dextera Domini ignea lex
<petr_riga. aur. det. 171>	In dextra Domini lex ignea dicitur esse:
<petr_riga. aur. det. 172>	Exprimit electos dextra, sinistra malos;
<petr_riga. aur. det. 173>	Ergo Dei dextre datur ignea lex quia sanctas
<petr_riga. aur. det. 174>	Mentes diuinus concremat intus amor.
<petr_riga. aur. det. 175>	Ornamenta pedum scriptura teste magistri
<petr_riga. aur. det. 176>	Ad bona succincti uerba notare solent;
<petr_riga. aur. det. 177>	Per ferrum uirtus penetrans aduersa notatur,
<petr_riga. aur. det. 178>	Vt sit acumen ei qui documenta facit;
<petr_riga. aur. det. 179>	Ere figuratur mens propositum bene seruans,
<petr_riga. aur. det. 180>	Perdurans in idem quod bene cepit opus.

<petr_riga. aur. det. tit.>	non coques hedum in lacte matris sue
<petr_riga. aur. det. 181>	Ecclesie lenis correctio lacte notatur
<petr_riga. aur. det. 182>	Matris, et est hedus turpia facta gerens;
<petr_riga. aur. det. 183>	Sed leuibus penis sordens et pessimus actus
<petr_riga. aur. det. 184>	Non est purgendus, immo dolore graui.

<petr_riga. aur. det. tit.>	non abominaberis Egyptum, quia fuisti aduena in terra Egypti
<petr_riga. aur. det. 185>	Non tibi respuitur Egyptius incola si quid
<petr_riga. aur. det. 186>	De mundo tractes quando necesse uides.
<petr_riga. aur. det. 187>	Qui fugis Egyptum non eius respue ciuem:
<petr_riga. aur. det. 188>	Legifer insignis precipit irta tibi;
<petr_riga. aur. det. 189>	Sic quamuis mundum fugias, a puluere mundi
<petr_riga. aur. det. 190>	Perfecte purus non potes esse tamen.

<petr_riga. aur. det. tit.>	non habebis in sacculo diuersa pondera
<petr_riga. aur. det. 191>	Pondera bina fero si pro simili tibi culpa
<petr_riga. aur. det. 192>	Impono pondus grande minusque michi.
<petr_riga. aur. det. 193>	Simpliciter licet hoc impleri iussio possit,
<petr_riga. aur. det. 194>	Contra scismaticos hec ego dieta puto.

<petr_riga. aur. det. tit.>	in ore duorum uel trium testium stabit omne uerbum
<petr_riga. aur. det. 195>	Ecce duo testes duo testamenta uocantur,
<petr_riga. aur. det. 196>	Per que confundi scismata falsa solent;
<petr_riga. aur. det. 197>	Lex euangelii, uox Pauli, sermo prophete,
<petr_riga. aur. det. 198>	Tres michi sunt testes, nostra stat inde fides.

<petr_riga. aur. det. tit.>	pauidus non exeat ad bellum
<petr_riga. aur. det. 199>	Militiam Christi nequit exercere pauorem
<petr_riga. aur. det. 200>	Cordis habens, tepide que bona cepit agens;
<petr_riga. aur. det. 201>	Non ualet ad blandos amplexus ire Rachelis
<petr_riga. aur. det. 202>	Qui piger est et iners militiamque timet;
<petr_riga. aur. det. 203>	Tales ad Liam redeant et eam sibi iungant;
<petr_riga. aur. det. 204>	Lia sit hic pauidus qui nequit esse Rachel.

<petr_riga. aur. det. tit.>	non alligabis os boui trituranti
<petr_riga. aur. det. 205>	Lex ait: Ora boui non obtures operanti.
<petr_riga. aur. det. 206>	Bos operans doctor est sacra uerba serens;
<petr_riga. aur. det. 207>	Alligat os illi, qui uictum denegat isti
<petr_riga. aur. det. 208>	Quem Paulus dignum iudicat esse cibo.
<petr_riga. aur. det. 209>	Si doctor nobis animarum semina spargat,
<petr_riga. aur. det. 210>	A nobis que sunt corporis ille metat.
<petr_riga. aur. det. 211>	Cum terram fueris ingressus melle fluentem,
<petr_riga. aur. det. 212>	Quilibet hostis ibi corruat ense tuo;
<petr_riga. aur. det. 213>	Gergeseus, Amorreus, Chananeus, Etheus,
<petr_riga. aur. det. 214>	Ferezeus, Eueus, et Iebus ense cadant.
<petr_riga. aur. det. 215>	He septem gentes septem sunt crimina, quorum
<petr_riga. aur. det. 216>	De radice mali germinat omne genus.
<petr_riga. aur. det. 217>	Que sunt hec septem mortalia? Que sit eorum
<petr_riga. aur. det. 218>	Proles? Scripturas discute; scire potes.
<petr_riga. aur. det. 219>	Ense Dei uerbi galeaque salutis et armis
<petr_riga. aur. det. 220>	Iustitie gentes has superare uales.
<petr_riga. aur. det. 221>	Si mulier sedeat tibi, quam decor oris honorat,
<petr_riga. aur. det. 222>	Quam captam tuleris uictor ab hoste tuo,
<petr_riga. aur. det. 223>	Vt tua sit coniux, radatur ei pilus, unguis,
<petr_riga. aur. det. 224>	Et post ter denos hanc tibi iunge dies.
<petr_riga. aur. det. 225>	Pulchra notat mulier animam quam celicus Auctor
<petr_riga. aur. det. 226>	Insignem, pulchram fecit et absque nota;
<petr_riga. aur. det. 227>	Si de gentili culto subduxeris illam,
<petr_riga. aur. det. 228>	Rade pilos, ungues huic resecare stude.
<petr_riga. aur. det. 229>	Vnguis siue pilus sunt ista superflua, culpas
<petr_riga. aur. det. 230>	Signant, quas debet radere sermo Dei;
<petr_riga. aur. det. 231>	Vt talem doceas animam quod falsa relinquat
<petr_riga. aur. det. 232>	Idola, mundet eam fluminis unda sacri;
<petr_riga. aur. det. 233>	Sic illam poteris Christi coniungere membris,
<petr_riga. aur. det. 234>	Dignaque coniugio sic erit illa tuo.
<petr_riga. aur. det. 235>	Ter denus numerus - ter, dena - decem sacra signat
<petr_riga. aur. det. 236>	Et tres Personas in Deitate notat;
<petr_riga. aur. det. 237>	Namque fides et opus animam faciunt tibi gratam,
<petr_riga. aur. det. 238>	Immo per ista duo iungitur illa Deo.

<petr_riga. aur. det. tit.>	de quadraginta flagellis delinquentibus adhibendis
<petr_riga. aur. det. 239>	Iuxta delicti mensuram iussio legis
<petr_riga. aur. det. 240>	Infert peccanti dena flagella quater.
<petr_riga. aur. det. 241>	Temporis huius iter numero signatur in illo,
<petr_riga. aur. det. 242>	Nam mundi partes quatuor istud habet;
<petr_riga. aur. det. 243>	Qui reus est igitur homo penam temporis huius
<petr_riga. aur. det. 244>	Sustineat donec diluat omne malum,
<petr_riga. aur. det. 245>	Vt sit purgatus cum Iudex uenerit; illam
<petr_riga. aur. det. 246>	Effugiat penam, que sine fine manet.