<ermold_nigel. app. 1.1>	Fistula, pange melos puero, meditante Camena,
<ermold_nigel. app. 1.2>	Regi Pipino, fistula, pange melos.
<ermold_nigel. app. 1.3>	Obtime carpe puer salicis de frondibus uvas;
<ermold_nigel. app. 1.4>	Celica dona libens obtime carpe puer.
<ermold_nigel. app. 1.5>	Psitacus infit ave, merolus pia carmina mea;
<ermold_nigel. app. 1.6>	Queque sofia docet obtime disce puer.
<ermold_nigel. app. 1.7>	India mittit ebur, sua per mare tura Sabei;
<ermold_nigel. app. 1.8>	Celica dona libens obtime carpe puer.
<ermold_nigel. app. 1.9>	Anxia dum tremula resonat filomela sub umbra;
<ermold_nigel. app. 1.10>	Queque sofia docet obtime disce puer.
<ermold_nigel. app. 1.11>	Balsama Iordanis rivuli refluente papiro
<ermold_nigel. app. 1.12>	Celica dona libens obtime carpe puer.
<ermold_nigel. app. 1.13>	Pervigil, oro, legas recinit quod Musa Maronis,
<ermold_nigel. app. 1.14>	Queque sofia docet obtime disce puer.
<ermold_nigel. app. 1.15>	Cerne libens sonipes volucresque canesque ferasque,
<ermold_nigel. app. 1.16>	Celica dona libens obtime carpe puer.
<ermold_nigel. app. 1.17>	Neglige ne, iuvenis, relegens pia dicta Catonis,
<ermold_nigel. app. 1.18>	Queque sofia docet obtime disce puer.
<ermold_nigel. app. 1.19>	Attica fert agates et Arabs nitet inclitus auro,
<ermold_nigel. app. 1.20>	Celica dona libens obtime carpe puer.
<ermold_nigel. app. 1.21>	Organa centigenis resonant auletica hymnis,
<ermold_nigel. app. 1.22>	Queque sofia docet obtime disce puer.
<ermold_nigel. app. 1.23>	Aurea Roma tonat, vario constructa metallo,
<ermold_nigel. app. 1.24>	Celica dona libens obtime carpe puer.
<ermold_nigel. app. 1.25>	Omnia disce canens cecinit quod carmine psalmus,
<ermold_nigel. app. 1.26>	Queque sofia docet obtime disce puer.
<ermold_nigel. app. 1.27>	Francia currat equo procerum stipata triumpho,
<ermold_nigel. app. 1.28>	Celica dona libens obtime carpe puer.

<ermold_nigel. app. 2.1>	Ludowicus Caesar factus coronante Stephano
<ermold_nigel. app. 2.2>	Hac in sede papa magno, tunc et Ebo pontifex
<ermold_nigel. app. 2.3>	Fundamenta renovavit cuncta loci istius;
<ermold_nigel. app. 2.4>	Urbis iura sibi subdens praesul auxit omnia.

<ermold_nigel. app. 3.1>	Mea forte si requiris temporis initia,
<ermold_nigel. app. 3.2>	Scito, Karoli fuisse regni sub primordia,
<ermold_nigel. app. 3.3>	Ludowico triumphante dies fluxit ultima.
<ermold_nigel. app. 3.4>	Rhenus primus lavit mores alveus Germanicus,
<ermold_nigel. app. 3.5>	Hinc nutrivit et secundos Liger amnis Gallicus,
<ermold_nigel. app. 3.6>	Sequana fovit iuventam, sordes sordens Vidula.
<ermold_nigel. app. 3.7>	Praesul erat urbis huius mihi natus unicus:
<ermold_nigel. app. 3.8>	Idem me conduxit sibi sociam laboribus,
<ermold_nigel. app. 3.9>	Proximum ruinae locum renovando cupidus;
<ermold_nigel. app. 3.10>	Decem ferme nuper annos simul hic peregimus,
<ermold_nigel. app. 3.11>	Ebo rector, ego mater Himiltrudis humilis,
<ermold_nigel. app. 3.12>	Fundamenta sedis sanctae pariter ereximus.
<ermold_nigel. app. 3.13>	Deo debitum laborem dum gerebat pontifex,
<ermold_nigel. app. 3.14>	Fessa quietem quaerebam, ecce, sub hoc tumulo:
<ermold_nigel. app. 3.15>	Quinto me September mensis Kalendarum rapuit.
<ermold_nigel. app. 3.16>	O viator, esto cautus semper ab excessibus!
<ermold_nigel. app. 3.17>	Fateor non profuisse ut debui, dum potui,
<ermold_nigel. app. 3.18>	Veniam, dic, pro vindicta da, deus, peccantibus.