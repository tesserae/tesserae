<audrad. trin. praef. 1>	Audradi miserere tui, qui per crucis aram
<audrad. trin. praef. 2>	Oblatus patri laxasti crimina mundi.
<audrad. trin. praef. 3>	Qui cecinit trino ternos in nomine libros,
<audrad. trin. praef. 4>	Quartum natali pueri verbique dicavit
<audrad. trin. praef. 5>	Et quintum titulo vitae de fonte notavit.
<audrad. trin. praef. 6>	Clavibus atque throno Petri sextum decoravit,
<audrad. trin. praef. 7>	Septimum et ornavit Martini pontificatu,
<audrad. trin. praef. 8>	Octavum, nonum, decimum, undecimum Iuliani
<audrad. trin. praef. 9>	Martyrio, verae fidei archanoque fideli.
<audrad. trin. praef. 10>	De grege Martini magni ecclesiae Turonensis
<audrad. trin. praef. 11>	Praesulis ex voto Senonum chorepiscopus idem
<audrad. trin. praef. 12>	Praecipiente deo post hos scripsit duodenum,
<audrad. trin. praef. 13>	Quo docet inducias mortalibus esse decennis
<audrad. trin. praef. 14>	Temporis indultas et plurima dicta monentis,
<audrad. trin. praef. 15>	Plenius ut libri textus haec ipsa retentat.
<audrad. trin. praef. 16>	Hunc psalmus sequitur, prosam post ultimus extat.
<audrad. trin. praef. 17>	Is septem vitulos domini mactavit in ara:
<audrad. trin. praef. 18>	Tu veniam tribuens, indulgentissime Christe,
<audrad. trin. praef. 19>	Eius in aeternum sis portio, quaesumus. amen.

<audrad. trin. 1.1>	Te, genitor verbi, summo deitatis honore
<audrad. trin. 1.2>	Non aliter decuit natum genuisse, sed aequum,
<audrad. trin. 1.3>	Ex toto totum, de summo lumine summum,
<audrad. trin. 1.4>	Nec genitum genitore minus; nam, quod pater ipse,
<audrad. trin. 1.5>	Filius omnipotens, summi sapientia patris,
<audrad. trin. 1.6>	Hoc est. sed patrem genitum non credimus esse;
<audrad. trin. 1.7>	Una tamen cum patre manet substantia nati.
<audrad. trin. 1.8>	Indignum nimis est genitum genitore minorem
<audrad. trin. 1.9>	Et prius esse patrem genito miserumque fateri.
<audrad. trin. 1.10>	Summus in aeternum genitor, sapientia verbum
<audrad. trin. 1.11>	Ipsius est patris nec hac sine creditur esse.
<audrad. trin. 1.12>	Nam genitus si summa patris sapientia summi
<audrad. trin. 1.13>	Est, qui parte deus pater hac sine dicitur esse?
<audrad. trin. 1.14>	Nec pater est maior, nec filius est minus illo.
<audrad. trin. 1.15>	Denique cum genito remanens substantia verbi,
<audrad. trin. 1.16>	Indivisa sui sapientia permanet illi.
<audrad. trin. 1.17>	O dilecte pater, dilecti gloria nati,
<audrad. trin. 1.18>	Aequali genito semper laetaris in illo,
<audrad. trin. 1.19>	Et, quodvis genitor, genitus quoque gaudet id ipsum.
<audrad. trin. 1.20>	Ille tibi virtus, laus est et gloria perpes.
<audrad. trin. 1.21>	Nec sine te placuit natum regnare, sed illum
<audrad. trin. 1.22>	Tecum semper habens unus laudaris in unum.
<audrad. trin. 1.23>	Nec patris in nati placuit te vertere nomen,
<audrad. trin. 1.24>	Sed pater aeterno voluisti nomine dici,
<audrad. trin. 1.25>	Filius atque tuus proprio se nomine gaudet.
<audrad. trin. 1.26>	Nec pater est alius, quod natus creditur esse;
<audrad. trin. 1.27>	Sed persona patris numquam transfertur in illum.
<audrad. trin. 1.28>	Ergo patris persona deus non dividit illud,
<audrad. trin. 1.29>	Quod sibi cum genito substantia continet una,
<audrad. trin. 1.30>	Et nati persona deus non transit in illud;
<audrad. trin. 1.31>	Sed pater est deus et genitus deus omnipotens est
<audrad. trin. 1.32>	Personaeque duae, quibus est substantia simplex,
<audrad. trin. 1.33>	Summus et aeternus deus unus et omnipotens est.
<audrad. trin. 1.34>	O deus et fili summi genitoris, adesto,
<audrad. trin. 1.35>	Spiritus et sancti quae sit substantia, pande
<audrad. trin. 1.36>	Et mihi sis lumen mentis; sit spiritus auctor,
<audrad. trin. 1.37>	His et se modicis dignetur pangere verbis.
<audrad. trin. 1.38>	A patre procedens et nato, spiritus alme,
<audrad. trin. 1.39>	Sanctificas numerum summo deitatis amore:
<audrad. trin. 1.40>	Impare nam numero gaudes, o trina potestas.
<audrad. trin. 1.41>	Indivise deus, cui dum substantia simplex,
<audrad. trin. 1.42>	Permanet aeque tribus personis gloria triplex.
<audrad. trin. 1.43>	Quod pater est natus, quod natus spiritus almus,
<audrad. trin. 1.44>	Nec minor aut maior personis iste duabus
<audrad. trin. 1.45>	Est, sed ambabus procedit summus honore
<audrad. trin. 1.46>	Processuque suo personam continet unam,
<audrad. trin. 1.47>	Quae deus est summus, legitur quae spiritus almus.
<audrad. trin. 1.48>	Si pater et natus, sanctus quoque spiritus unus
<audrad. trin. 1.49>	Est deus omnipotens, canitur qui trinus et unus,
<audrad. trin. 1.50>	Immortalis et aeternus, cui non prius aut post
<audrad. trin. 1.51>	In deitate manet, sed summus tertia sancti
<audrad. trin. 1.52>	Spiritus est persona deus nec transit in illud,
<audrad. trin. 1.53>	Ut patris aut nati nomen sibi vindicet unquam,
<audrad. trin. 1.54>	Spiritus et sancti nomen non dividit illud,
<audrad. trin. 1.55>	Quod sibi perpetuo substantia continet una.
<audrad. trin. 1.56>	Ut patris in nati nomen non vertitur unquam,
<audrad. trin. 1.57>	Sic procedentis numquam mutatur in illis,
<audrad. trin. 1.58>	Gaudet sed proprio semper se nomine dici.
<audrad. trin. 1.59>	Gloria summa tibi, toto sublimis honore
<audrad. trin. 1.60>	Qui patris et nati semper laetaris amore,
<audrad. trin. 1.61>	Spiritus o persona deus qui tertia polles.
<audrad. trin. 1.62>	Te sine non patrem placuit regnare, sed una
<audrad. trin. 1.63>	Tecum cum genito voluit sine fine manere.

<audrad. trin. 2.1>	Cum pater in tanto nati regnaret amore,
<audrad. trin. 2.2>	Imperium sollemne sibi formare per illum
<audrad. trin. 2.3>	Aequalem genitum placuit regnumque creavit,
<audrad. trin. 2.4>	In quo perpetuo solium sublime teneret,
<audrad. trin. 2.5>	Angelicosque choros fecit laudemque paravit
<audrad. trin. 2.6>	Ac sibi cum genito iussit cantare decorem.
<audrad. trin. 2.7>	Hisque novem laeti gaudent se subdere iussis
<audrad. trin. 2.8>	Factorique suo laudes sine fine referre:
<audrad. trin. 2.9>	Hos deus aeternus stabili perfudit honore;
<audrad. trin. 2.10>	Sed decimus cecidit nolens laudare tonantem,
<audrad. trin. 2.11>	Seque creatori similem quia dixit, in imis
<audrad. trin. 2.12>	Damnatus miseram servat sine luce gehennam.
<audrad. trin. 2.13>	Denique cum genitor per natum conderet orbem,
<audrad. trin. 2.14>	Post propriis hominem manibus plasmavit, ut illi
<audrad. trin. 2.15>	Deliciis utens paradisi pangeret odas,
<audrad. trin. 2.16>	Et mundi dominum sublimi fecit honore,
<audrad. trin. 2.17>	Unius et ligni vetuit contingere malum,
<audrad. trin. 2.18>	Per quae se legem domino servare probaret;
<audrad. trin. 2.19>	Quam si sprevisset, pateretur protinus atram
<audrad. trin. 2.20>	Mortem, servando numquam moreretur in aevum,
<audrad. trin. 2.21>	Longam sed claro vitam transcenderet actu
<audrad. trin. 2.22>	Et repararet eum, decimus quem perdidit ordo,
<audrad. trin. 2.23>	Angelicum laudisque chorum cantusque decorem
<audrad. trin. 2.24>	Vocibus aeternis patri natoque referret.
<audrad. trin. 2.25>	Sed, qui de caelo nolens servire tonanti
<audrad. trin. 2.26>	Corruit et mentem nutrit sine fine superbam,
<audrad. trin. 2.27>	Invidit hominem paradisi vivere pomis
<audrad. trin. 2.28>	Et laudare deum stimulisque agitatur iniquis.
<audrad. trin. 2.29>	Splendidus angelico dudum qui fulsit honore,
<audrad. trin. 2.30>	Callidus in hominem tota desaeviit arte,
<audrad. trin. 2.31>	Anguis et in specie decepit et expulit inde,
<audrad. trin. 2.32>	Et captivatum secum pertraxit in imas
<audrad. trin. 2.33>	Inferni poenas miserum longumque per aevum.
<audrad. trin. 2.34>	Hac servum propriis tenuit sub lege catenis,
<audrad. trin. 2.35>	Unicus ipse dei donec de sede paterna,
<audrad. trin. 2.36>	Cuius cum genitore manet substantia simplex,
<audrad. trin. 2.37>	Filius, in cuius genitor regnavit amore
<audrad. trin. 2.38>	Ante diem quemquam vel, quicquid continet orbis,
<audrad. trin. 2.39>	Cuius consilio genitor deus omnia fecit,
<audrad. trin. 2.40>	Compassus hominem servum sine fine teneri
<audrad. trin. 2.41>	Venit et in terris pretium de virgine sumpsit.
<audrad. trin. 2.42>	Hinc homo iam dominus captivi solvere vincla
<audrad. trin. 2.43>	Et revocare sibi mortis de carcere coepit
<audrad. trin. 2.44>	Et fuso pretio tenebrarum regna petivit.
<audrad. trin. 2.45>	Utque suum vidit torqueri plasma redemptor
<audrad. trin. 2.46>	Flammis et fumo, subvertit luce tenebras,
<audrad. trin. 2.47>	Oppressumque dedit hominem superare superbum
<audrad. trin. 2.48>	Inferni dominum, qui spernens iussa tonantis,
<audrad. trin. 2.49>	Lapsus in infernum decepit et ignibus illum
<audrad. trin. 2.50>	Tradidit, aeternus donec salvator ad illum
<audrad. trin. 2.51>	Descendens revocat patri praedamque reportat,
<audrad. trin. 2.52>	Infernum spoliat captivans omnia victor,
<audrad. trin. 2.53>	Victor et in caelum revehit genus omne piorum,
<audrad. trin. 2.54>	Atque locum reparat, decimus quem perdidit ordo.
<audrad. trin. 2.55>	Hinc illi laudes electus concinit omnis
<audrad. trin. 2.56>	Angelicus hominumque chorus, quia victor in astris
<audrad. trin. 2.57>	Illum iam regnare facit, quem Tartarus ingens
<audrad. trin. 2.58>	Torquebat hominem longo iam tempore captum.
<audrad. trin. 2.59>	Quemque sibi daemon servum temptavit habere,
<audrad. trin. 2.60>	Hunc sibi consortem dignatur reddere Christus
<audrad. trin. 2.61>	Heredemque facit proprii regnique paterni.
<audrad. trin. 2.62>	Felices homines, quibus haec pia dona redemptor
<audrad. trin. 2.63>	Indulget, quibus et nomen concedit habere
<audrad. trin. 2.64>	Multiplici numero natorum, qui patris unus
<audrad. trin. 2.65>	Filius aequalis regnans per omnia Christus
<audrad. trin. 2.66>	In terris homines genitori dicere laudes
<audrad. trin. 2.67>	Edocuit genitoque sibi cantare decorem,
<audrad. trin. 2.68>	Per quem cuncta pater fecit: sic praedita vita
<audrad. trin. 2.69>	Coepta per aeternum reparantur gaudia verbum.

<audrad. trin. 3.1>	Tempore quo nasci voluit de virgine sacra
<audrad. trin. 3.2>	Filius ipse dei dignatus sumere corpus,
<audrad. trin. 3.3>	Delicias vitae doctrinis praebuit orbi
<audrad. trin. 3.4>	Et se praesentem summi sapientia patris
<audrad. trin. 3.5>	Agnosci voluit hominemque deumque fateri,
<audrad. trin. 3.6>	Exemplisque suum firmavit dogma redemptor.
<audrad. trin. 3.7>	Cumque placeret ei pro mundo ponere vitam,
<audrad. trin. 3.8>	Complevit pietatis opus, mortemque peremptam
<audrad. trin. 3.9>	Victor ab inferno remeans surrexit et umbras
<audrad. trin. 3.10>	Luce sua perimens lucem lux reddidit orbi
<audrad. trin. 3.11>	Aeternumque decus stabili reparavit honore.
<audrad. trin. 3.12>	Praelectisque viris, quibus omnia dogmata vitae
<audrad. trin. 3.13>	Et summum sacri curam commisit ovilis,
<audrad. trin. 3.14>	Postquam surrexit, memorat mandata priora.
<audrad. trin. 3.15>	Et reserans legis cunctos ex ordine libros,
<audrad. trin. 3.16>	Se patris aeterni genitum sine temporis hora
<audrad. trin. 3.17>	Aequalem docuit mundumque creasse per illum
<audrad. trin. 3.18>	Exponit patrem vel quicquid continet orbis.