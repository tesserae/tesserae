<theocritus. idylls. 1.1> ῾Αδύ τι τὸ ψιθύρισμα καὶ ἁ πίτυς αἰπόλε τήνα,
<theocritus. idylls. 1.2> ἃ ποτὶ ταῖς παγαῖσι μελίσδεται, ἁδὺ δὲ καὶ τὺ
<theocritus. idylls. 1.3> συρίσδες: μετὰ Πᾶνα τὸ δεύτερον ἆθλον ἀποισῇ.
<theocritus. idylls. 1.4> αἴκα τῆνος ἕλῃ κεραὸν τράγον, αἶγα τὺ λαψῇ.
<theocritus. idylls. 1.5> αἴκα δ᾽ αἶγα λάβῃ τῆνος γέρας, ἐς τὲ καταρρεῖ
<theocritus. idylls. 1.6> ἁ χίμαρος: χιμάρῳ δὲ καλὸν κρέας, ἕστέ κ᾽ ἀμέλξῃς.
<theocritus. idylls. 1.7> ῞Αδιον ὦ ποιμὴν τὸ τεὸν μέλος ἢ τὸ καταχὲς
<theocritus. idylls. 1.8> τῆν᾽ ἀπὸ τᾶς πέτρας καταλείβεται ὑψόθεν ὕδωρ.
<theocritus. idylls. 1.9> αἴκα ταὶ Μοῖσαι τὰν οἰίδα δῶρον ἄγωνται,
<theocritus. idylls. 1.10> ἄρνα τὺ σακίταν λαψῇ γέρας: αἰ δέ κ᾽ ἀρέσκῃ
<theocritus. idylls. 1.11> τήναις ἄρνα λαβεῖν, τὺ δὲ τὰν ὄιν ὕστερον ἀξῇ.
<theocritus. idylls. 1.12> λῇς ποτὶ τᾶν Νυμφᾶν, λῇς αἰπόλε τεῖδε καθίξας,
<theocritus. idylls. 1.13> ὡς τὸ κάταντες τοῦτο γεώλοφον αἵ τε μυρῖκαι,
<theocritus. idylls. 1.14> συρίσδεν; τὰς δ᾽ αἶγας ἐγὼν ἐν τῷδε νομευσῶ.
<theocritus. idylls. 1.15> οὐ θέμις ὦ ποιμὴν τὸ μεσαμβρινόν, οὐ θέμις ἄμμιν
<theocritus. idylls. 1.16> συρίσδεν. τὸν Πᾶνα δεδοίκαμες: ἦ γὰρ ἀπ᾽ ἄγρας
<theocritus. idylls. 1.17> τανίκα κεκμακὼς ἀμπαύεται: ἔστι δὲ πικρός,
<theocritus. idylls. 1.18> καί οἱ ἀεὶ δριμεῖα χολὰ ποτὶ ῥινὶ κάθηται.
<theocritus. idylls. 1.19> ἀλλὰ τὺ γὰρ δὴ Θύρσι τὰ Δάφνιδος ἄλγε᾽ ἀείδες
<theocritus. idylls. 1.20> καὶ τᾶς βουκολικᾶς ἐπὶ τὸ πλέον ἵκεο μοίσας,
<theocritus. idylls. 1.21> δεῦρ᾽ ὑπὸ τὰν πτελέαν ἑσδώμεθα, τῶ τε Πριήπω
<theocritus. idylls. 1.22> καὶ τᾶν Κραναιᾶν κατεναντίον, ᾇπερ ὁ θῶκος
<theocritus. idylls. 1.23> τῆνος ὁ ποιμενικὸς καὶ ταὶ δρύες. αἰ δέ κ᾽ ἀείσῃς
<theocritus. idylls. 1.24> ὡς ὅκα τὸν Λιβύαθε ποτὶ Χρόμιν ᾆσας ἐρίσδων,
<theocritus. idylls. 1.25> αἶγα δέ τοι δωσῶ διδυματόκον ἐς τρὶς ἀμέλξαι,
<theocritus. idylls. 1.26> ἃ δύ᾽ ἔχοισ᾽ ἐρίφως ποταμέλγεται ἐς δύο πέλλας,
<theocritus. idylls. 1.27> καὶ βαθὺ κισσύβιον κεκλυσμένον ἁδέι κηρῷ,
<theocritus. idylls. 1.28> ἀμφῶες, νεοτευχές, ἔτι γλυφάνοιο ποτόσδον.
<theocritus. idylls. 1.29> τῶ περὶ μὲν χείλη μαρύεται ὑψόθι κισσός,
<theocritus. idylls. 1.30> κισσὸς ἑλιχρύσῳ κεκονιμένος: ἁ δὲ κατ᾽ αὐτὸν
<theocritus. idylls. 1.31> καρπῷ ἕλιξ εἱλεῖται ἀγαλλομένα κροκόεντι.
<theocritus. idylls. 1.32> ἔντοσθεν δὲ γυνά, τί θεῶν δαίδαλμα τέτυκται,
<theocritus. idylls. 1.33> ἀσκητὰ πέπλῳ τε καὶ ἄμπυκι. πὰρ δέ οἱ ἄνδρες
<theocritus. idylls. 1.34> καλὸν ἐθειράζοντες ἀμοιβαδὶς ἄλλοθεν ἄλλος
<theocritus. idylls. 1.35> νεικείουσ᾽ ἐπέεσσι. τὰ δ᾽ οὐ φρενὸς ἅπτεται αὐτᾶς:
<theocritus. idylls. 1.36> ἀλλ᾽ ὁκὰ μὲν τῆνον ποτιδέρκεται ἄνδρα γελᾶσα,
<theocritus. idylls. 1.37> ἄλλοκα δ᾽ αὖ ποτὶ τὸν ῥιπτεῖ νόον. οἱ δ᾽ ὑπ᾽ ἔρωτος
<theocritus. idylls. 1.38> δηθὰ κυλοιδιόωντες ἐτώσια μοχθίζοντι.
<theocritus. idylls. 1.39> τοῖς δὲ μετὰ γριπεύς τε γέρων πέτρα τε τέτυκται
<theocritus. idylls. 1.40> λεπράς, ἐφ᾽ ᾇ σπεύδων μέγα δίκτυον ἐς βόλον ἕλκει
<theocritus. idylls. 1.41> ὁ πρέσβυς, κάμνοντι τὸ καρτερὸν ἀνδρὶ ἐοικώς.
<theocritus. idylls. 1.42> φαίης κεν γυίων νιν ὅσον σθένος ἐλλοπιεύειν:
<theocritus. idylls. 1.43> ὧδέ οἱ ᾠδήκαντι κατ᾽ αὐχένα πάντοθεν ἶνες
<theocritus. idylls. 1.44> καὶ πολιῷ περ ἐόντι, τὸ δὲ σθένος ἄξιον ἅβας.
<theocritus. idylls. 1.45> τυτθὸν δ᾽ ὅσσον ἄπωθεν ἁλιτρύτοιο γέροντος
<theocritus. idylls. 1.46> πυρναίαις σταφυλαῖσι καλὸν βέβριθεν ἀλωά,
<theocritus. idylls. 1.47> τὰν ὀλίγος τις κῶρος ἐφ᾽ αἱμασιαῖσι φυλάσσει
<theocritus. idylls. 1.48> ἥμενος: ἀμφὶ δέ νιν δύ᾽ ἀλώπεκες ἁ μὲν ἀν᾽ ὄρχως
<theocritus. idylls. 1.49> φοιτῇ σινομένα τὰν τρώξιμον, ἁ δ᾽ ἐπὶ πήρᾳ
<theocritus. idylls. 1.50> πάντα δόλον κεύθοισα τὸ παιδίον οὐ πρὶν ἀνησεῖν
<theocritus. idylls. 1.51> φατὶ πρὶν ἢ ἀκράτιστον ἐπὶ ξηροῖσι καθίξῃ.
<theocritus. idylls. 1.52> αὐτὰρ ὅγ᾽ ἀνθερίκοισι καλὰν πλέκει ἀκριδοθήραν
<theocritus. idylls. 1.53> σχοίνῳ ἐφαρμόσδων: μέλεται δέ οἱ οὔτέ τι πήρας
<theocritus. idylls. 1.54> οὔτε φυτῶν τοσσῆνον, ὅσον περὶ πλέγματι γαθεῖ.
<theocritus. idylls. 1.55> παντᾷ δ᾽ ἀμφὶ δέπας περιπέπταται ὑγρὸς ἄκανθος:
<theocritus. idylls. 1.56> αἰολικόν τι θέαμα, τέρας κέ τυ θυμὸν ἀτύξαι.
<theocritus. idylls. 1.57> τῶ μὲν ἐγὼ πορθμεῖ Καλυδωνίῳ αἶγά τ᾽ ἔδωκα
<theocritus. idylls. 1.58> ὦνον καὶ τυρόεντα μέγαν λευκοῖο γάλακτος:
<theocritus. idylls. 1.59> οὐδέ τί πω ποτὶ χεῖλος ἐμὸν θίγεν, ἀλλ᾽ ἔτι κεῖται
<theocritus. idylls. 1.60> ἄχραντον. τῷ καί τυ μάλα πρόφρων ἀρεσαίμαν,
<theocritus. idylls. 1.61> αἴκά μοι τὺ φίλος τὸν ἐφίμερον ὕμνον ἀείσῃς.
<theocritus. idylls. 1.62> κοὔτί τυ κερτομέω. πόταγ᾽ ὦγαθέ: τὰν γὰρ ἀοιδὰν
<theocritus. idylls. 1.63> οὔτί πᾳ εἰς ᾿Αίδαν γε τὸν ἐκλελάθοντα φυλαξεῖς.
<theocritus. idylls. 1.64> ῎Αρχετε βουκολικᾶς Μοῖσαι φίλαι ἄρχετ᾽ ἀοιδᾶς.
<theocritus. idylls. 1.65> Θύρσις ὅδ᾽ ὡξ Αἴτνας, καὶ Θύρσιδος ἁδέα φωνά.
<theocritus. idylls. 1.66> πᾷ ποκ᾽ ἄρ᾽ ἦσθ᾽, ὅκα Δάφνις ἐτάκετο, πᾷ ποκα Νύμφαι;
<theocritus. idylls. 1.67> ἢ κατὰ Πηνειῶ καλὰ τέμπεα; ἢ κατὰ Πίνδω;
<theocritus. idylls. 1.68> οὐ γὰρ δὴ ποταμοῖο μέγαν ῥόον εἴχετ᾽ ᾿Ανάπω,
<theocritus. idylls. 1.69> οὐδ᾽ Αἴτνας σκοπιάν, οὐδ᾽ ῎Ακιδος ἱερὸν ὕδωρ.
<theocritus. idylls. 1.70> ἄρχετε βουκολικᾶς Μοῖσαι φίλαι ἄρχετ᾽ ἀοιδᾶς.
<theocritus. idylls. 1.71> τῆνον μὰν θῶες, τῆνον λύκοι ὠρύσαντο,
<theocritus. idylls. 1.72> τῆνον χὡκ δρυμοῖο λέων ἔκλαυσε θανόντα.
<theocritus. idylls. 1.73> ἄρχετε βουκολικᾶς Μοῖσαι φίλαι ἄρχετ᾽ ἀοιδᾶς.
<theocritus. idylls. 1.74> πολλαί οἱ πὰρ ποσσὶ βόες, πολλοὶ δέ τε ταῦροι,
<theocritus. idylls. 1.75> πολλαὶ δ᾽ αὖ δαμάλαι καὶ πόρτιες ὠδύραντο.
<theocritus. idylls. 1.76> ἄρχετε βουκολικᾶς Μοῖσαι φίλαι ἄρχετ᾽ ἀοιδᾶς.
<theocritus. idylls. 1.77> ἦνθ᾽ ῾Ερμῆς πράτιστος ἀπ᾽ ὤρεος, εἶπε δέ: Δάφνι,
<theocritus. idylls. 1.78> τίς τυ κατατρύχει; τίνος ὦγαθὲ τόσσον ἐρᾶσαι;
<theocritus. idylls. 1.79> ἄρχετε βουκολικᾶς Μοῖσαι φίλαι ἄρχετ᾽ ἀοιδᾶς.
<theocritus. idylls. 1.80> ἦνθον τοὶ βοῦται, τοὶ ποιμένες, ᾡπόλοι ἦνθον:
<theocritus. idylls. 1.81> πάντες ἀνηρώτευν, τί πάθοι κακόν. ἦνθ᾽ ὁ Πρίηπος
<theocritus. idylls. 1.82> κἤφα: Δάφνι τάλαν, τί τὺ τάκεαι, ἁ δέ τε κώρα
<theocritus. idylls. 1.83> πάσας ἀνὰ κράνας, πάντ᾽ ἄλσεα ποσσὶ φορεῖται--
<theocritus. idylls. 1.84> ἄρχετε βουκολικᾶς Μοῖσαι φίλαι ἄρχετ᾽ ἀοιδᾶσ--
<theocritus. idylls. 1.85> ζάτεισ᾽; ἆ δύσερώς τις ἄγαν καὶ ἀμήχανος ἐσσί.
<theocritus. idylls. 1.86> βούτας μὰν ἐλέγευ, νῦν δ᾽ αἰπόλῳ ἀνδρὶ ἔοικας.
<theocritus. idylls. 1.87> ᾡπόλος ὅκκ᾽ ἐσορῇ τὰς μηκάδας οἷα βατεῦνται,
<theocritus. idylls. 1.88> τάκεται ὀφθαλμώς, ὅτι οὐ τράγος αὐτὸς ἔγεντο.
<theocritus. idylls. 1.89> ἄρχετε βουκολικᾶς Μοῖσαι φίλαι ἄρχετ᾽ ἀοιδᾶς.
<theocritus. idylls. 1.90> καὶ τὺ δ᾽ ἐπεί κ᾽ ἐσορῇς τὰς παρθένος οἶα γελᾶντι,
<theocritus. idylls. 1.91> τάκεαι ὀφθαλμώς, ὅτι οὐ μετὰ ταῖσι χορεύεις.
<theocritus. idylls. 1.92> τὼς δ᾽ οὐδὲν ποτελέξαθ᾽ ὁ βουκόλος, ἀλλὰ τὸν αὐτῶ
<theocritus. idylls. 1.93> ἄνυε πικρὸν ἔρωτα, καὶ ἐς τέλος ἄνυε μοίρας:
<theocritus. idylls. 1.94> ἄρχετε βουκολικᾶς Μοῖσαι πάλιν ἄρχετ᾽ ἀοιδᾶς.
<theocritus. idylls. 1.95> ἦνθέ γε μὰν ἁδεῖα καὶ ἁ Κύπρις γελάοισα,
<theocritus. idylls. 1.96> λάθρια μὲν γελάοισα, βαρὺν δ᾽ ἀνὰ θυμὸν ἔχοισα,
<theocritus. idylls. 1.97> κεἶπε: τύ θην τὸν ῎Ερωτα κατεύχεο Δάφνι λυγιξεῖν:
<theocritus. idylls. 1.98> ἦ ῥ᾽ οὐκ αὐτὸς ῎Ερωτος ὑπ᾽ ἀργαλέω ἐλυγίχθης;
<theocritus. idylls. 1.99> ἄρχετε βουκολικᾶς Μοῖσαι πάλιν ἄρχετ᾽ ἀοιδᾶς.
<theocritus. idylls. 1.100> τὰν δ᾽ ἄρα χὡ Δάφνις ποταμείβετο: Κύπρι βαρεῖα,
<theocritus. idylls. 1.101> Κύπρι νεμεσσατά, Κύπρι θνατοῖσιν ἀπεχθής:
<theocritus. idylls. 1.102> ἤδη γὰρ φράσδῃ πάνθ᾽ ἅλιον ἄμμι δεδύκειν:
<theocritus. idylls. 1.103> Δάφνις κἠν ᾿Αίδα κακὸν ἔσσεται ἄλγος ῎Ερωτι.
<theocritus. idylls. 1.104> ἄρχετε βουκολικᾶς Μοῖσαι πάλιν ἄρχετ᾽ ἀοιδᾶς.
<theocritus. idylls. 1.105> ὧ λέγεται τὰν Κύπριν ὁ βουκόλοσ--ἕρπε ποτ᾽ ῎Ιδαν,
<theocritus. idylls. 1.106> ἕρπε ποτ᾽ ᾿Αγχίσην. τηνεῖ δρύες, ἔνθα κύπειρος:
<theocritus. idylls. 1.107> ἄρχετε βουκολικᾶς Μοῖσαι φίλαι ἄρχετ᾽ ἀοιδᾶς.
<theocritus. idylls. 1.108> ὡραῖος χὥδωνις, ἐπεὶ καὶ μᾶλα νομεύει.
<theocritus. idylls. 1.110> καὶ πτῶκας βάλλει καὶ θηρία πάντα διώκει.
<theocritus. idylls. 1.111> ἄρχετε βουκολικᾶς Μοῖσαι φίλαι ἄρχετ᾽ ἀοιδᾶς.
<theocritus. idylls. 1.112> αὖθις ὅπως στασῇ Διομήδεος ἆσσον ἰοῖσα,
<theocritus. idylls. 1.113> καὶ λέγε: τὸν βούταν νικῶ Δάφνιν, ἀλλὰ μάχευ μοι.
<theocritus. idylls. 1.114> ἄρχετε βουκολικᾶς Μοῖσαι πάλιν ἄρχετ᾽ ἀοιδᾶς.
<theocritus. idylls. 1.115> ὦ λύκοι, ὦ θῶες, ὦ ἀν᾽ ὤρεα φωλάδες ἄρκτοι,
<theocritus. idylls. 1.116> χαίρεθ᾽. ὁ βουκόλος ὔμμιν ἐγὼ Δάφνις οὐκέτ᾽ ἀν᾽ ὕλαν,
<theocritus. idylls. 1.117> οὐκέτ᾽ ἀνὰ δρυμώς, οὐκ ἄλσεα. χαῖρ᾽ ᾿Αρέθοισα,
<theocritus. idylls. 1.118> καὶ ποταμοί, τοὶ χεῖτε καλὸν κατὰ Θύμβριδος ὕδωρ.
<theocritus. idylls. 1.119> ἄρχετε βουκολικᾶς Μοῖσαι πάλιν ἄρχετ᾽ ἀοιδᾶς.
<theocritus. idylls. 1.120> Δάφνις ἐγὼν ὅδε τῆνος ὁ τὰς βόας ὧδε νομεύων,
<theocritus. idylls. 1.121> Δάφνις ὁ τὼς ταύρως καὶ πόρτιας ὧδε ποτίσδων.
<theocritus. idylls. 1.122> ἄρχετε βουκολικᾶς Μοῖσαι πάλιν ἄρχετ᾽ ἀοιδᾶς.
<theocritus. idylls. 1.123> ὦ Πὰν Πάν, εἴτ᾽ ἐσσὶ κατ᾽ ὤρεα μακρὰ Λυκαίω,
<theocritus. idylls. 1.124> εἴτε τύ γ᾽ ἀμφιπολεῖς μέγα Μαίναλον, ἔνθ᾽ ἐπὶ νᾶσον
<theocritus. idylls. 1.125> τὰν Σικελάν, ῾Ελίκας δὲ λίπ᾽ ἠρίον αἰπύ τε σᾶμα
<theocritus. idylls. 1.126> τῆνο Λυκαονίδαο, τὸ καὶ μακάρεσσιν ἀγητόν.
<theocritus. idylls. 1.127> λήγετε βουκολικᾶς Μοῖσαι ἴτε λήγετ᾽ ἀοιδᾶς.
<theocritus. idylls. 1.128> ἔνθ᾽ ὦναξ καὶ τάνδε φέρευ πακτοῖο μελίπνουν
<theocritus. idylls. 1.129> ἐκ κηρῶ σύριγγα καλάν, περὶ χεῖλος ἑλικτάν.
<theocritus. idylls. 1.130> ἦ γὰρ ἐγὼν ὑπ᾽ ἔρωτος ἐς ῞Αιδαν ἕλκομαι ἤδη.
<theocritus. idylls. 1.131> λήγετε βουκολικᾶς Μοῖσαι ἴτε λήγετ᾽ ἀοιδᾶς.
<theocritus. idylls. 1.132> νῦν δ᾽ ἴα μὲν φορέοιτε βάτοι, φορέοιτε δ᾽ ἄκανθαι,
<theocritus. idylls. 1.133> ἁ δὲ καλὰ νάρκισσος ἐπ᾽ ἀρκεύθοισι κομάσαι:
<theocritus. idylls. 1.134> πάντα δ᾽ ἔναλλα γένοιτο, καὶ ἁ πίτυς ὄχνας ἐνείκαι.
<theocritus. idylls. 1.135> Δάφνις ἐπεὶ θνάσκει: καὶ τὼς κύνας ὥλαφος ἕλκοι,
<theocritus. idylls. 1.136> κἠξ ὀρέων τοὶ σκῶπες ἀηδόσι γαρύσαιντο.
<theocritus. idylls. 1.137> λήγετε βουκολικᾶς Μοῖσαι ἴτε λήγετ᾽ ἀοιδᾶς.
<theocritus. idylls. 1.138> χὡ μὲν τόσσ᾽ εἰπὼν ἀπεπαύσατο: τὸν δ᾽ ᾿Αφροδίτα
<theocritus. idylls. 1.139> ἤθελ᾽ ἀνορθῶσαι: τά γε μὰν λίνα πάντα λελοίπει
<theocritus. idylls. 1.140> ἐκ Μοιρᾶν, χὡ Δάφνις ἔβα ῥόον. ἔκλυσε δίνα
<theocritus. idylls. 1.141> τὸν Μοίσαις φίλον ἄνδρα, τὸν οὐ Νύμφαισιν ἀπεχθῆ.
<theocritus. idylls. 1.142> λήγετε βουκολικᾶς Μοῖσαι ἴτε λήγετ᾽ ἀοιδᾶς.
<theocritus. idylls. 1.143> καὶ τὺ δίδου τὰν αἶγα τό τε σκύφος, ὥς κεν ἀμέλξας
<theocritus. idylls. 1.144> σπείσω ταῖς Μοίσαις. ὦ χαίρετε πολλάκι Μοῖσαι,
<theocritus. idylls. 1.145> χαίρετ᾽: ἐγὼ δ᾽ ὔμμιν καὶ ἐς ὕστερον ἅδιον ᾀσῶ.
<theocritus. idylls. 1.146> πλῆρές τοι μέλιτος τὸ καλὸν στόμα Θύρσι γένοιτο,
<theocritus. idylls. 1.147> πλῆρές τοι σχαδόνων, καὶ ἀπ᾽ Αἰγίλω ἰσχάδα τρώγοις
<theocritus. idylls. 1.148> ἁδεῖαν, τέττιγος ἐπεὶ τύγα φέρτερον ᾁδεις.
<theocritus. idylls. 1.149> ἠνίδε τοι τὸ δέπας: θᾶσαι φίλος, ὡς καλὸν ὄσδει:
<theocritus. idylls. 1.150> ῾Ωρᾶν πεπλύσθαί νιν ἐπὶ κράναισι δοκησεῖς.
<theocritus. idylls. 1.151> ὧδ᾽ ἴθι Κισσαίθα, τὺ δ᾽ ἄμελγέ νιν. αἱ δὲ χίμαιραι,
<theocritus. idylls. 1.152> οὐ μὴ σκιρτασεῖτε, μὴ ὁ τράγος ὔμμιν ἀναστῇ.
<theocritus. idylls. 2.1> πᾷ μοι ταὶ δάφναι; φέρε Θεστυλί: πᾷ δὲ τὰ φίλτρα;
<theocritus. idylls. 2.2> στέψον τὰν κελέβαν φοινικέῳ οἰὸς ἀώτῳ,
<theocritus. idylls. 2.3> ὡς τὸν ἐμὸν βαρὺν εὖντα φίλον καταθύσομαι ἄνδρα,
<theocritus. idylls. 2.4> ὅς μοι δωδεκαταῖος ἀφ᾽ ὧ τάλας οὐδέποθ᾽ ἵκει,
<theocritus. idylls. 2.5> οὐδ᾽ ἔγνω πότερον τεθνάκαμες ἢ ζοοὶ εἰμές.
<theocritus. idylls. 2.6> οὐδὲ θύρας ἄραξεν ἀνάρσιος. ἦ ῥά οἱ ἀλλᾷ
<theocritus. idylls. 2.7> ᾤχετ᾽ ἔχων ὅ τ᾽ ῎Ερως ταχινὰς φρένας ἅ τ᾽ ᾿Αφροδίτα;
<theocritus. idylls. 2.8> βασεῦμαι ποτὶ τὰν Τιμαγήτοιο παλαίστραν
<theocritus. idylls. 2.9> αὔριον, ὥς νιν ἴδω, καὶ μέμψομαι οἷά με ποιεῖ.
<theocritus. idylls. 2.10> νῦν δέ νιν ἐκ θυέων καταθύσομαι. ἀλλὰ Σελάνα,
<theocritus. idylls. 2.11> φαῖνε καλόν: τὶν γὰρ ποταείσομαι ἅσυχα, δαῖμον,
<theocritus. idylls. 2.12> τᾷ χθονίᾳ θ᾽ ῾Εκάτα, τὰν καὶ σκύλακες τρομέοντι
<theocritus. idylls. 2.13> ἐρχομέναν νεκύων ἀνά τ᾽ ἠρία καὶ μέλαν αἷμα.
<theocritus. idylls. 2.14> χαῖρ᾽ ῾Εκάτα δασπλῆτι, καὶ ἐς τέλος ἄμμιν ὀπάδει.
<theocritus. idylls. 2.15> φάρμακα ταῦτ᾽ ἔρδοισα χερείονα μήτέ τι Κίρκης
<theocritus. idylls. 2.16> μήτέ τι Μηδείας μήτε ξανθᾶς Περιμήδας.
<theocritus. idylls. 2.17> ῏Ιυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.
<theocritus. idylls. 2.18> ἄλφιτά τοι πρᾶτον πυρὶ τάκεται: ἀλλ᾽ ἐπίπασσε
<theocritus. idylls. 2.19> Θεστυλί. δειλαία, πᾷ τὰς φρένας ἐκπεπότασαι;
<theocritus. idylls. 2.20> ἦ ῥά γε τρισμυσαρὰ καὶ τὶν ἐπίχαρμα τέτυγμαι;
<theocritus. idylls. 2.21> πάσσ᾽ ἅμα καὶ λέγε ταῦτα: âτὰ Δέλφιδος ὀστία πάσσω.â
<theocritus. idylls. 2.22> ἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.
<theocritus. idylls. 2.23> Δέλφις ἔμ᾽ ἀνίασεν: ἐγὼ δ᾽ ἐπὶ Δέλφιδι δάφναν
<theocritus. idylls. 2.24> αἴθω: χὡς αὕτα λακεῖ μέγα καππυρίσασα
<theocritus. idylls. 2.25> κἠξαπίνας ἅφθη, κοὐδὲ σποδὸν εἴδομες αὐτᾶς,
<theocritus. idylls. 2.26> οὕτω τοι καὶ Δέλφις ἐνὶ φλογὶ σάρκ᾽ ἀμαθύνοι.
<theocritus. idylls. 2.27> ἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.
<theocritus. idylls. 2.28> ὡς τοῦτον τὸν κηρὸν ἐγὼ σὺν δαίμονι τάκω,
<theocritus. idylls. 2.29> ὣς τάκοιθ᾽ ὑπ᾽ ἔρωτος ὁ Μύνδιος αὐτίκα Δέλφις.
<theocritus. idylls. 2.30> χὡς δινεῖθ᾽ ὅδε ῥόμβος ὁ χάλκεος ἐξ ᾿Αφροδίτας,
<theocritus. idylls. 2.31> ὣς τῆνος δινοῖτο ποθ᾽ ἁμετέραισι θύραισιν.
<theocritus. idylls. 2.32> ἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.
<theocritus. idylls. 2.33> νῦν θυσῶ τὰ πίτυρα. τὺ δ᾽ ῎Αρτεμι καὶ τὸν ἐν ῞Αιδα
<theocritus. idylls. 2.34> κινήσαις ἀδάμαντα καὶ εἴ τί περ ἀσφαλὲς ἄλλο.
<theocritus. idylls. 2.35> Θεστυλί, ταὶ κύνες ἄμμιν ἀνὰ πτόλιν ὠρύονται.
<theocritus. idylls. 2.36> ἁ θεὸς ἐν τριόδοισι: τὸ χαλκίον ὡς τάχος ἄχει.
<theocritus. idylls. 2.37> ἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.
<theocritus. idylls. 2.38> ἠνίδε σιγῇ μὲν πόντος, σιγῶντι δ᾽ ἀῆται:
<theocritus. idylls. 2.39> ἁ δ᾽ ἐμὰ οὐ σιγῇ στέρνων ἔντοσθεν ἀνία,
<theocritus. idylls. 2.40> ἀλλ᾽ ἐπὶ τήνῳ πᾶσα καταίθομαι, ὅς με τάλαιναν
<theocritus. idylls. 2.41> ἀντὶ γυναικὸς ἔθηκε κακὰν καὶ ἀπάρθενον ἦμεν.
<theocritus. idylls. 2.42> ἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.
<theocritus. idylls. 2.43> ἐς τρὶς ἀποσπένδω καὶ τρὶς τάδε πότνια φωνέω:
<theocritus. idylls. 2.44> εἴτε γυνὰ τήνῳ παρακέκλιται εἴτε καὶ ἀνήρ,
<theocritus. idylls. 2.45> τόσσον ἔχοι λάθας, ὅσσόν ποκα Θησέα φαντὶ
<theocritus. idylls. 2.46> ἐν Δίᾳ λασθῆμεν ἐυπλοκάμω ᾿Αριάδνας.
<theocritus. idylls. 2.47> ἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.
<theocritus. idylls. 2.48> ἱππομανὲς φυτόν ἐστι παρ᾽ ᾿Αρκάσι: τῷ δ᾽ ἐπὶ πᾶσαι
<theocritus. idylls. 2.49> καὶ πῶλοι μαίνονται ἀν᾽ ὤρεα καὶ θοαὶ ἵπποι.
<theocritus. idylls. 2.50> ὣς καὶ Δέλφιν ἴδοιμι, καὶ ἐς τόδε δῶμα περάσαι
<theocritus. idylls. 2.51> μαινομένῳ ἴκελος λιπαρᾶς ἔκτοσθε παλαίστρας.
<theocritus. idylls. 2.52> ἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.
<theocritus. idylls. 2.53> τοῦτ᾽ ἀπὸ τᾶς χλαίνας τὸ κράσπεδον ὤλεσε Δέλφις,
<theocritus. idylls. 2.54> ὡγὼ νῦν τίλλοισα κατ᾽ ἀγρίῳ ἐν πυρὶ βάλλω.
<theocritus. idylls. 2.55> αἰαῖ ῎Ερως ἀνιηρέ, τί μευ μέλαν ἐκ χροὸς αἷμα
<theocritus. idylls. 2.56> ἐμφὺς ὡς λιμνᾶτις ἅπαν ἐκ βδέλλα πέπωκας;
<theocritus. idylls. 2.57> ἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.
<theocritus. idylls. 2.58> σαύραν τοι τρίψασα ποτὸν κακὸν αὔριον οἰσῶ.
<theocritus. idylls. 2.59> Θεστυλί, νῦν δὲ λαβοῖσα τὺ τὰ θρόνα ταῦθ᾽ ὑπόμαξον
<theocritus. idylls. 2.60> τᾶς τήνω φλιᾶς καθ᾽ ὑπέρτερον, ἇς ἔτι καὶ νύξ,
<theocritus. idylls. 2.61> καὶ λέγ᾽ ἐπιφθύζοισα: âτὰ Δέλφιδος ὀστία μάσσω.â
<theocritus. idylls. 2.62> ἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.
<theocritus. idylls. 2.63> νῦν δὴ μώνα ἐοῖσα πόθεν τὸν ἔρωτα δακρύσω;
<theocritus. idylls. 2.65> ἐκ τίνος ἄρξωμαι; τίς μοι κακὸν ἄγαγε τοῦτο;
<theocritus. idylls. 2.66> ἦνθ᾽ ἁ τῶὐβούλοιο κανηφόρος ἄμμιν ᾿Αναξὼ
<theocritus. idylls. 2.67> ἄλσος ἐς ᾿Αρτέμιδος, τᾷ δὴ τόκα πολλὰ μὲν ἄλλα
<theocritus. idylls. 2.68> θηρία πομπεύεσκε περισταδόν, ἐν δὲ λέαινα.
<theocritus. idylls. 2.69> φράζεό μευ τὸν ἔρωθ᾽ ὅθεν ἵκετο, πότνα Σελάνα.
<theocritus. idylls. 2.70> καί μ᾽ ἁ Θευχαρίδα Θρᾷσσα τροφὸς ἁ μακαρῖτις
<theocritus. idylls. 2.71> ἀγχίθυρος ναίοισα κατεύξατο καὶ λιτάνευσε
<theocritus. idylls. 2.72> τὰν πομπὰν θάσασθαι: ἐγὼ δέ οἱ ἁ μεγάλοιτος
<theocritus. idylls. 2.73> ὡμάρτευν βύσσοιο καλὸν σύροισα χιτῶνα,
<theocritus. idylls. 2.74> κἀμφιστειλαμένα τὰν ξυστίδα τὰν Κλεαρίστας.
<theocritus. idylls. 2.75> φράζεό μευ τὸν ἔρωθ᾽ ὅθεν ἵκετο, πότνα Σελάνα.
<theocritus. idylls. 2.76> ἤδη δ᾽ εὖσα μέσον κατ᾽ ἀμαξιτόν, ᾇ τὰ Λύκωνος,
<theocritus. idylls. 2.77> εἶδον ὁμοῦ Δέλφιν τε καὶ Εὐδάμιππον ἰόντας.
<theocritus. idylls. 2.78> τοῖς δ᾽ ἦν ξανθοτέρα μὲν ἑλιχρύσοιο γενειάς,
<theocritus. idylls. 2.79> στήθεα δὲ στίλβοντα πολὺ πλέον ἢ τὺ Σελάνα,
<theocritus. idylls. 2.80> ὡς ἀπὸ γυμνασίοιο καλὸν πόνον ἄρτι λιπόντων.
<theocritus. idylls. 2.81> φράζεό μευ τὸν ἔρωθ᾽ ὅθεν ἵκετο, πότνα Σελάνα.
<theocritus. idylls. 2.82> χὡς ἴδον, ὡς ἐμάνην, ὥς μευ πέρι θυμὸς ἰάφθη
<theocritus. idylls. 2.83> δειλαίας: τὸ δὲ κάλλος ἐτάκετο, κοὔτέ τι πομπᾶς
<theocritus. idylls. 2.84> τήνας ἐφρασάμαν, οὐδ᾽ ὡς πάλιν οἴκαδ᾽ ἀπῆνθον
<theocritus. idylls. 2.85> ἔγνων: ἀλλά μέ τις καπυρὰ νόσος ἐξεσάλαξε,
<theocritus. idylls. 2.86> κείμαν δ᾽ ἐν κλιντῆρι δέκ᾽ ἄματα καὶ δέκα νύκτας.
<theocritus. idylls. 2.87> φράζεό μευ τὸν ἔρωθ᾽ ὅθεν ἵκετο, πότνα Σελάνα.
<theocritus. idylls. 2.88> καί μευ χρὼς μὲν ὁμοῖος ἐγίνετο πολλάκι θάψῳ,
<theocritus. idylls. 2.89> ἔρρευν δ᾽ ἐκ κεφαλᾶς πᾶσαι τρίχες, αὐτὰ δὲ λοιπὰ
<theocritus. idylls. 2.90> ὀστί᾽ ἔτ᾽ ἦς καὶ δέρμα. καὶ ἐς τίνος οὐκ ἐπέρασα
<theocritus. idylls. 2.91> ἢ ποίας ἔλιπον γραίας δόμον, ἅτις ἐπᾷδεν;
<theocritus. idylls. 2.92> ἀλλ᾽ ἦς οὐδὲν ἐλαφρόν: ὁ δέ χρόνος ἄνυτο φεύγων.
<theocritus. idylls. 2.93> φράζεό μευ τὸν ἔρωθ᾽ ὅθεν ἵκετο, πότνα Σελάνα.
<theocritus. idylls. 2.94> χοὕτω τᾷ δούλᾳ τὸν ἀλαθέα μῦθον ἔλεξα:
<theocritus. idylls. 2.95> εἰ δ᾽ ἄγε Θεστυλί μοι χαλεπᾶς νόσω εὑρέ τι μῆχος.
<theocritus. idylls. 2.96> πᾶσαν ἔχει με τάλαιναν ὁ Μύνδιος: ἀλλὰ μολοῖσα
<theocritus. idylls. 2.97> τήρησον ποτὶ τὰν Τιμαγήτοιο παλαίστραν:
<theocritus. idylls. 2.98> τηνεῖ γὰρ φοιτῇ, τηνεῖ δέ οἱ ἁδὺ καθῆσθαι.
<theocritus. idylls. 2.99> φράζεό μευ τὸν ἔρωθ᾽ ὅθεν ἵκετο, πότνα Σελάνα.
<theocritus. idylls. 2.100> κἠπεί κά νιν ἐόντα μάθῃς μόνον, ἅσυχα νεῦσον,
<theocritus. idylls. 2.101> κεἴφ᾽ ὅτι Σιμαίθα τυ καλεῖ, καὶ ὑφαγέο τᾷδε.
<theocritus. idylls. 2.102> ὣς ἐφάμαν: ἁ δ᾽ ἦνθε καὶ ἄγαγε τὸν λιπαρόχρων
<theocritus. idylls. 2.103> εἰς ἐμὰ δώματα Δέλφιν: ἐγὼ δέ νιν ὡς ἐνόησα
<theocritus. idylls. 2.104> ἄρτι θύρας ὑπὲρ οὐδὸν ἀμειβόμενον ποδὶ κούφῳ--
<theocritus. idylls. 2.105> φράζεό μευ τὸν ἔρωθ᾽ ὅθεν ἵκετο, πότνα Σελάνα--
<theocritus. idylls. 2.106> πᾶσα μὲν ἐψύχθην χιόνος πλέον, ἐν δὲ μετώπῳ
<theocritus. idylls. 2.107> ἱδρώς μευ κοχύδεσκεν ἴσον νοτίαισιν ἐέρσαις,
<theocritus. idylls. 2.108> οὐδέ τι φωνᾶσαι δυνάμαν, οὐδ᾽ ὅσσον ἐν ὕπνῳ
<theocritus. idylls. 2.109> κνυζεῦνται φωνεῦντα φίλαν ποτὶ ματέρα τέκνα:
<theocritus. idylls. 2.110> ἀλλ᾽ ἐπάγην δαγῦδι καλὸν χρόα πάντοθεν ἴσα.
<theocritus. idylls. 2.111> φράζεό μευ τὸν ἔρωθ᾽ ὅθεν ἵκετο, πότνα Σελάνα.
<theocritus. idylls. 2.112> καί μ᾽ ἐσιδὼν ὥστοργος, ἐπὶ χθονὸς ὄμματα πήξας
<theocritus. idylls. 2.113> ἕξετ᾽ ἐπὶ κλιντῆρι καὶ ἑζόμενος φάτο μῦθον:
<theocritus. idylls. 2.114> ἦ ῥά με Σιμαίθα τόσον ἔφθασας, ὅσσον ἐγώ θην
<theocritus. idylls. 2.115> πρᾶν ποκα τὸν χαρίεντα τρέχων ἔφθασσα Φιλῖνον,
<theocritus. idylls. 2.116> ἐς τὸ τεὸν καλέσασα τόδε στέγος ἤ με παρῆμεν.
<theocritus. idylls. 2.117> φράζεό μευ τὸν ἔρωθ᾽ ὅθεν ἵκετο, πότνα Σελάνα.
<theocritus. idylls. 2.118> ἦνθον γάρ κεν ἐγώ, ναὶ τὸν γλυκὺν ἦνθον ῎Ερωτα,
<theocritus. idylls. 2.119> ἢ τρίτος ἠὲ τέταρτος ἐὼν φίλος αὐτίκα νυκτός,
<theocritus. idylls. 2.120> μᾶλα μὲν ἐν κόλποισι Διωνύσοιο φυλάσσων,
<theocritus. idylls. 2.121> κρατὶ δ᾽ ἔχων λεύκαν, ῾Ηρακλέος ἱερὸν ἔρνος,
<theocritus. idylls. 2.122> πάντοθε πορφυρέαισι περὶ ζώστραισιν ἑλικτάν.
<theocritus. idylls. 2.123> φράζεό μευ τὸν ἔρωθ᾽ ὅθεν ἵκετο, πότνα Σελάνα.
<theocritus. idylls. 2.124> καί μ᾽ εἰ μέν κ᾽ ἐδέχεσθε, τάδ᾽ ἦς φίλα: καὶ γὰρ ἐλαφρὸς
<theocritus. idylls. 2.125> καὶ καλὸς πάντεσσι μετ᾽ ἠιθέοισι καλεῦμαι:
<theocritus. idylls. 2.126> εὗδόν τ᾽, εἴ κε μόνον τὸ καλὸν στόμα τεῦς ἐφίλασα:
<theocritus. idylls. 2.127> εἰ δ᾽ ἀλλᾷ μ᾽ ὠθεῖτε καὶ ἁ θύρα εἴχετο μοχλῷ,
<theocritus. idylls. 2.128> πάντως καὶ πελέκεις καὶ λαμπάδες ἦνθον ἐφ᾽ ὑμέας.
<theocritus. idylls. 2.129> φράζεό μευ τὸν ἔρωθ᾽ ὅθεν ἵκετο, πότνα Σελάνα.
<theocritus. idylls. 2.130> νῦν δὲ χάριν μὲν ἔφαν τᾷ Κύπριδι πρᾶτον ὀφείλειν,
<theocritus. idylls. 2.131> καὶ μετὰ τὰν Κύπριν τύ με δευτέρα ἐκ πυρὸς εἵλευ
<theocritus. idylls. 2.132> ὦ γύναι ἐσκαλέσασα τεὸν ποτὶ τοῦτο μέλαθρον
<theocritus. idylls. 2.133> αὔτως ἡμίφλεκτον: ῎Ερως δ᾽ ἄρα καὶ Λιπαραίω
<theocritus. idylls. 2.134> πολλάκις ῾Ηφαίστοιο σέλας φλογερώτερον αἴθει.
<theocritus. idylls. 2.135> φράζεό μευ τὸν ἔρωθ᾽ ὅθεν ἵκετο, πότνα Σελάνα.
<theocritus. idylls. 2.136> σὺν δὲ κακαῖς μανίαις καὶ παρθένον ἐκ θαλάμοιο
<theocritus. idylls. 2.137> καὶ νύμφαν ἐφόβησ᾽ ἔτι δέμνια θερμὰ λιποῖσαν
<theocritus. idylls. 2.138> ἀνέρος. ὣς ὁ μὲν εἶπεν: ἐγὼ δέ οἱ ἁ ταχυπειθὴς
<theocritus. idylls. 2.139> χειρὸς ἐφαψαμένα μαλακῶν ἔκλιν᾽ ἐπὶ λέκτρων.
<theocritus. idylls. 2.140> καὶ ταχὺ χρὼς ἐπὶ χρωτὶ πεπαίνετο, καὶ τὰ πρόσωπα
<theocritus. idylls. 2.141> θερμότερ᾽ ἦς ἢ πρόσθε, καὶ ἐψιθυρίσδομες ἁδύ:
<theocritus. idylls. 2.142> χὥς κά τοι μὴ μακρὰ φίλα θρυλέοιμι Σελάνα,
<theocritus. idylls. 2.143> ἐπράχθη τὰ μέγιστα, καὶ ἐς πόθον ἤνθομες ἄμφω.
<theocritus. idylls. 2.144> κοὔτέ τι τῆνος ἐμὶν ἐπεμέμψατο μέσφα τό γ᾽ ἐχθές,
<theocritus. idylls. 2.145> οὔτ᾽ ἐγὼ αὖ τήνῳ. ἀλλ᾽ ἦνθέ μοι ἅ τε Φιλίστας
<theocritus. idylls. 2.146> μάτηρ τᾶς ἀλαᾶς αὐλητρίδος ἅ τε Μελιξοῦς
<theocritus. idylls. 2.147> σάμερον, ἁνίκα πέρ τε ποτ᾽ ὠρανὸν ἔτρεχον ἵπποι
<theocritus. idylls. 2.148> ᾿Αῶ τὰν ῥοδόπαχυν ἀπ᾽ ᾿Ωκεανοῖο φέροισαι.
<theocritus. idylls. 2.149> κεἶπέ μοι ἄλλά τε πολλὰ καὶ ὡς ἄρα Δέλφις ἐρᾶται,
<theocritus. idylls. 2.150> κεἴτέ νιν αὖτε γυναικὸς ἔχει πόθος εἴτε καὶ ἀνδρός,
<theocritus. idylls. 2.151> οὐκ ἔφατ᾽ ἀτρεκὲς ἴδμεν, ἀτὰρ τόσον: αἰὲν ῎Ερωτος
<theocritus. idylls. 2.152> ἀκράτω ἐπεχεῖτο καὶ ἐς τέλος ᾤχετο φεύγων,
<theocritus. idylls. 2.153> καὶ φάτο οἱ στεφάνοισι τὰ δώματα τῆνα πυκάσδειν.
<theocritus. idylls. 2.154> ταῦτά μοι ἁ ξείνα μυθήσατο: ἔστι δ᾽ ἀλαθής:
<theocritus. idylls. 2.155> ἦ γάρ μοι καὶ τρὶς καὶ τετράκις ἄλλοκ᾽ ἐφοίτη,
<theocritus. idylls. 2.156> καὶ παρ᾽ ἐμὶν ἐτίθει τὰν Δωρίδα πολλάκις ὄλπαν:
<theocritus. idylls. 2.157> νῦν δέ τε δωδεκαταῖος ἀφ᾽ ὧτέ νιν οὐδὲ ποτεῖδον.
<theocritus. idylls. 2.158> ἦ ῥ᾽ οὐκ ἄλλό τι τερπνὸν ἔχει, ἁμῶν δὲ λέλασται;
<theocritus. idylls. 2.159> νῦν μὲν τοῖς φίλτροις καταθύσομαι: αἰ δ᾽ ἔτι κἠμὲ
<theocritus. idylls. 2.160> λυπῇ, τὰν ᾿Αίδαο πύλαν ναὶ Μοίρας ἀραξεῖ.
<theocritus. idylls. 2.161> τοῖά οἱ ἐν κίστᾳ κακὰ φάρμακα φαμὶ φυλάσσειν,
<theocritus. idylls. 2.162> ᾿Ασσυρίω δέσποινα παρὰ ξείνοιο μαθοῖσα.
<theocritus. idylls. 2.163> ἀλλὰ τὺ μὲν χαίροισα ποτ᾽ ᾿Ωκεανὸν τρέπε πώλους,
<theocritus. idylls. 2.164> πότνι᾽: ἐγὼ δ᾽ οἰσῶ τὸν ἐμὸν πόνον ὥσπερ ὑπέσταν.
<theocritus. idylls. 2.165> χαῖρε Σελαναία λιπαρόχροε, χαίρετε δ᾽ ἄλλοι
<theocritus. idylls. 2.166> ἀστέρες, εὐκήλοιο κατ᾽ ἄντυγα Νυκτὸς ὀπαδοί.
<theocritus. idylls. 3.1> Κωμάσδω ποτὶ τὰν ᾿Αμαρυλλίδα, ταὶ δέ μοι αἶγες
<theocritus. idylls. 3.2> βόσκονται κατ᾽ ὄρος, καὶ ὁ Τίτυρος αὐτὰς ἐλαύνει.
<theocritus. idylls. 3.3> Τίτυρ᾽ ἐμὶν τὸ καλὸν πεφιλαμένε, βόσκε τὰς αἶγας,
<theocritus. idylls. 3.4> καὶ ποτὶ τὰν κράναν ἄγε Τίτυρε, καὶ τὸν ἐνόρχαν
<theocritus. idylls. 3.5> τὸν Λιβυκὸν κνάκωνα φυλάσσεο, μή τι κορύψῃ.
<theocritus. idylls. 3.6> ̂̓Ω χαρίεσσ᾽ ᾿Αμαρυλλί, τί μ᾽ οὐκέτι τοῦτο κατ᾽ ἄντρον
<theocritus. idylls. 3.7> παρκύπτοισα καλεῖς τὸν ἐρωτύλον; ἦ ῥά με μισεῖς;
<theocritus. idylls. 3.8> ἦ ῥά γέ τοι σιμὸς καταφαίνομαι ἐγγύθεν ἦμεν,
<theocritus. idylls. 3.9> νύμφα, καὶ προγένειος; ἀπάγξασθαί με ποησεῖς.
<theocritus. idylls. 3.10> ἠνίδε τοι δέκα μᾶλα φέρω: τηνῶθε καθεῖλον,
<theocritus. idylls. 3.11> ὧ μ᾽ ἐκέλευ καθελεῖν τύ: καὶ αὔριον ἄλλά τοι οἰσῶ.
<theocritus. idylls. 3.12> θᾶσαι μὰν θυμαλγὲς ἐμὸν ἄχος: αἴθε γενοίμαν
<theocritus. idylls. 3.13> ἁ βομβεῦσα μέλισσα καὶ ἐς τεὸν ἄντρον ἱκοίμαν
<theocritus. idylls. 3.14> τὸν κισσὸν διαδὺς καὶ τὰν πτέριν, ᾇ τὺ πυκάσδῃ.
<theocritus. idylls. 3.15> νῦν ἔγνων τὸν ῎Ερωτα: βαρὺς θεός: ἦ ῥα λεαίνας
<theocritus. idylls. 3.16> μαζὸν ἐθήλαζε, δρυμῷ τέ νιν ἔτρεφε μάτηρ,
<theocritus. idylls. 3.17> ὅς με κατασμύχων καὶ ἐς ὀστίον ἄχρις ἰάπτει.
<theocritus. idylls. 3.18> ὦ τὸ καλὸν ποθορεῦσα, τὸ πᾶν λίθος: ὦ κυάνοφρυ
<theocritus. idylls. 3.19> νύμφα, πρόσπτυξαί με τὸν αἰπόλον, ὥς τυ φιλάσω.
<theocritus. idylls. 3.20> ἔστι καὶ ἐν κενεοῖσι φιλάμασιν ἁδέα τέρψις.
<theocritus. idylls. 3.21> τὸν στέφανον τῖλαί με κατ᾽ αὐτίκα λεπτὰ ποησεῖς,
<theocritus. idylls. 3.22> τόν τοι ἐγὼν ᾿Αμαρυλλὶ φίλα κισσοῖο φυλάσσω
<theocritus. idylls. 3.23> ἀμπλέξας καλύκεσσι καὶ εὐόδμοισι σελίνοις.--
<theocritus. idylls. 3.24> ῎Ωμοι ἐγώ, τί πάθω; τί ὁ δύσσοος; οὐχ ὑπακούεις;--
<theocritus. idylls. 3.25> τὰν βαίταν ἀποδὺς ἐς κύματα τηνῶ ἁλεῦμαι,
<theocritus. idylls. 3.26> ὧπερ τὼς θύννως σκοπιάζεται ῎Ολπις ὁ γριπεύς:
<theocritus. idylls. 3.27> καἴκα δἠποθάνω, τό γε μὰν τεὸν ἁδὺ τέτυκται.
<theocritus. idylls. 3.28> ἔγνων πρᾶν, ὅκα μευ μεμναμένω, εἰ φιλέεις με,
<theocritus. idylls. 3.29> οὐδὲ τὸ τηλέφιλον ποτεμάξατο, τὸ πλατάγημα,
<theocritus. idylls. 3.30> ἀλλ᾽ αὔτως ἁπαλῷ ποτὶ πάχεος ἐξεμαράνθη.
<theocritus. idylls. 3.31> εἶπε καὶ ἀγροιῶτις ἀλαθέα κοσκινόμαντις,
<theocritus. idylls. 3.32> ἁ πρᾶν ποιολογεῦσα Παραιβάτις, οὕνεκ᾽ ἐγὼ μὲν
<theocritus. idylls. 3.33> τὶν ὅλος ἔγκειμαι, τὺ δέ μευ λόγον οὐδένα ποιῇ.
<theocritus. idylls. 3.34> ἦ μάν τοι λευκὰν διδυματόκον αἶγα φυλάσσω,
<theocritus. idylls. 3.35> τάν με καὶ ἁ Μέρμνωνος ἐριθακὶς ἁ μελανόχρως
<theocritus. idylls. 3.36> αἰτεῖ, καὶ δωσῶ οἱ, ἐπεὶ τύ μοι ἐνδιαθρύπτῃ.
<theocritus. idylls. 3.37> ῞Αλλεται ὀφθαλμός μευ ὁ δεξιός: ἦ ῥά γ᾽ ἰδησῶ
<theocritus. idylls. 3.38> αὐτάν; ᾀσεῦμαι ποτὶ τὰν πίτυν ὧδ᾽ ἀποκλινθείς,
<theocritus. idylls. 3.39> καί κέ μ᾽ ἴσως ποτίδοι, ἐπεὶ οὐκ ἀδαμαντίνα ἐστίν.
<theocritus. idylls. 3.40> ῾Ιππομένης ὅκα δὴ τὰν παρθένον ἤθελε γᾶμαι,
<theocritus. idylls. 3.41> μᾶλ᾽ ἐν χερσὶν ἑλὼν δρόμον ἄνυεν: ἁ δ᾽ ᾿Αταλάντα
<theocritus. idylls. 3.42> ὡς ἴδεν, ὡς ἐμάνη, ὡς ἐς βαθὺν ἅλατ᾽ ἔρωτα.
<theocritus. idylls. 3.43> τὰν ἀγέλαν χὡ μάντις ἀπ᾽ ῎Οθρυος ἆγε Μελάμπους
<theocritus. idylls. 3.44> ἐς Πύλον: ἁ δὲ Βίαντος ἐν ἀγκοίναισιν ἐκλίνθη,
<theocritus. idylls. 3.45> μάτηρ ἁ χαρίεσσα περίφρονος ᾿Αλφεσιβοίης.
<theocritus. idylls. 3.46> τὰν δὲ καλὰν Κυθέρειαν ἐν ὤρεσι μᾶλα νομεύων
<theocritus. idylls. 3.47> οὐχ οὑτῶς ὥδωνις ἐπὶ πλέον ἄγαγε λύσσας,
<theocritus. idylls. 3.48> ὥστ᾽ οὐδὲ φθίμενόν νιν ἄτερ μαζοῖο τίθητι;
<theocritus. idylls. 3.49> ζαλωτὸς μὲν ἐμὶν ὁ τὸν ἄτροπον ὕπνον ἰαύων
<theocritus. idylls. 3.50> ᾿Ενδυμίων, ζαλῶ δὲ φίλα γύναι ᾿Ιασίωνα,
<theocritus. idylls. 3.51> ὃς τοσσῆν᾽ ἐκύρησεν, ὅσ᾽ οὐ πευσεῖσθε βέβαλοι.
<theocritus. idylls. 3.52> ᾿Αλγέω τὰν κεφαλάν, τὶν δ᾽ οὐ μέλει. οὐκέτ᾽ ἀείδω,
<theocritus. idylls. 3.53> κεισεῦμαι δὲ πεσών, καὶ τοὶ λύκοι ὧδέ μ᾽ ἔδονται.
<theocritus. idylls. 3.54> ὡς μέλι τοι γλυκὺ τοῦτο κατὰ βρόχθοιο γένοιτο.
<theocritus. idylls. 4.1> εἰπέ μοι ὦ Κορύδων, τίνος αἱ βόες; ἦ ῥα Φιλώνδα;
<theocritus. idylls. 4.2> οὔκ, ἀλλ᾽ Αἴγωνος: βόσκειν δέ μοι αὐτὰς ἔδωκεν.
<theocritus. idylls. 4.3> ἦ πᾴ ψε κρύβδαν τὰ ποθέσπερα πάσας ἀμέλγεις;
<theocritus. idylls. 4.4> ἀλλ᾽ ὁ γέρων ὑφίητι τὰ μοσχία κἠμὲ φυλάσσει.
<theocritus. idylls. 4.5> αὐτὸς δ᾽ ἐς τίν᾽ ἄφαντος ὁ βουκόλος ᾤχετο χώραν;
<theocritus. idylls. 4.6> οὐκ ἄκουσας; ἄγων νιν ἐπ᾽ ᾿Αλφεὸν ᾤχετο Μίλων.
<theocritus. idylls. 4.7> καὶ πόκα τῆνος ἔλαιον ἐν ὀφθαλμοῖσιν ὀπώπει;
<theocritus. idylls. 4.8> φαντί νιν ῾Ηρακλῆι βίην καὶ κάρτος ἐρίσδειν.
<theocritus. idylls. 4.9> κἤμ᾽ ἔφαθ᾽ ἁ μάτηρ Πολυδεύκεος εἶμεν ἀμείνω.
<theocritus. idylls. 4.10> κᾤχετ᾽ ἔχων σκαπάναν τε καὶ εἴκατι τουτόθε μᾶλα.
<theocritus. idylls. 4.11> πείσαι τοι Μίλων καὶ τὼς λύκος αὐτίκα λυσσῆν.
<theocritus. idylls. 4.12> ταὶ δαμάλαι δ᾽ αὐτὸν μυκώμεναι αἵδε ποθεῦντι.
<theocritus. idylls. 4.13> δειλαῖαί γ᾽ αὗται: τὸν βουκόλον ὡς κακὸν εὗρον.
<theocritus. idylls. 4.14> ἦ μὰν δειλαῖαί γε, καὶ οὐκέτι λῶντι νέμεσθαι.
<theocritus. idylls. 4.15> τήνας μὲν δή τοι τᾶς πόρτιος αὐτὰ λέλειπται
<theocritus. idylls. 4.16> τὠστία. μὴ πρῶκας σιτίζεται ὥσπερ ὁ τέττιξ;
<theocritus. idylls. 4.17> οὐ Δᾶν, ἀλλ᾽ ὁκὰ μέν νιν ἐπ᾽ Αἰσάροιο νομεύω
<theocritus. idylls. 4.18> καὶ μαλακῶ χόρτοιο καλὰν κώμυθα δίδωμι,
<theocritus. idylls. 4.19> ἄλλοκα δὲ σκαίρει τὸ βαθύσκιον ἀμφὶ Λάτυμνον.
<theocritus. idylls. 4.20> λεπτὸς μὰν χὡ ταῦρος ὁ πυρρίχος. εἴθε λάχοιεν
<theocritus. idylls. 4.21> τοὶ τῶ Λαμπριάδα, τοὶ δαμόται, ὅκκα θύωντι
<theocritus. idylls. 4.22> τᾷ ῞Ηρᾳ, τοιόνδε: κακοχράσμων γὰρ ὁ δᾶμος.
<theocritus. idylls. 4.23> καὶ μὰν ἐς Στομάλιμνον ἐλαύνεται ἔς τε τὰ Φύσκω,
<theocritus. idylls. 4.24> καὶ ποτὶ τὸν Νήαιθον, ὅπᾳ καλὰ πάντα φύοντι,
<theocritus. idylls. 4.25> αἰγίπυρος καὶ κνύζα καὶ εὐώδης μελίτεια.
<theocritus. idylls. 4.26> φεῦ φεῦ βασεῦνται καὶ ταὶ βόες ὦ τάλαν Αἴγων
<theocritus. idylls. 4.27> εἰς ᾿Αίδαν, ὅκα καὶ τὺ κακᾶς ἠράσσαο νίκας,
<theocritus. idylls. 4.28> χἁ σῦριγξ εὐρῶτι παλύνεται, ἅν ποκ᾽ ἐπάξα.
<theocritus. idylls. 4.29> οὐ τήνα γ᾽, οὐ Νύμφας, ἐπεὶ ποτὶ Πῖσαν ἀφέρπων
<theocritus. idylls. 4.30> δῶρον ἐμοί νιν ἔλειπεν: ἐγὼ δέ τις εἰμὶ μελικτάς,
<theocritus. idylls. 4.31> κεὖ μὲν τὰ Γλαύκας ἀγκρούομαι, εὖ δὲ τὰ Πύρρω.
<theocritus. idylls. 4.32> αἰνέω τάν τε Κρότωνα--καλὰ πόλις, ἅ τε Ζάκυνθοσ--
<theocritus. idylls. 4.33> καὶ τὸ ποταῷον, τὸ Λακίνιον ᾇπερ ὁ πύκτας
<theocritus. idylls. 4.34> Αἴγων ὀγδώκοντα μόνος κατεδαίσατο μάζας.
<theocritus. idylls. 4.35> τηνεῖ καὶ τὸν ταῦρον ἀπ᾽ ὤρεος ἆγε πιάξας
<theocritus. idylls. 4.36> τᾶς ὁπλᾶς κἤδωκ᾽ ᾿Αμαρυλλίδι, ταὶ δὲ γυναῖκες
<theocritus. idylls. 4.37> μακρὸν ἀνάυσαν, χὡ βουκόλος ἐξεγέλασσεν.
<theocritus. idylls. 4.38> ὦ χαρίεσσ᾽ ᾿Αμαρυλλί, μόνας σέθεν οὐδὲ θανοίσας
<theocritus. idylls. 4.39> λασεύμεσθ᾽: ὅσον αἶγες ἐμὶν φίλαι, ὅσσον ἀπέσβης.
<theocritus. idylls. 4.40> αἰαῖ τῶ σκληρῶ μάλα δαίμονος, ὅς με λελόγχει.
<theocritus. idylls. 4.41> θαρσεῖν χρὴ φίλε Βάττε: τάχ᾽ αὔριον ἔσσετ᾽ ἄμεινον.
<theocritus. idylls. 4.42> ἐλπίδες ἐν ζωοῖσιν, ἀνέλπιστοι δὲ θανόντες.
<theocritus. idylls. 4.43> χὡ Ζεὺς ἄλλοκα μὲν πέλει αἴθριος, ἄλλοκα δ᾽ ὕει.
<theocritus. idylls. 4.44> θαρσέω. βάλλε κάτωθε τὰ μοσχία: τᾶς γὰρ ἐλαίας
<theocritus. idylls. 4.45> τὸν θαλλὸν τρώγοντι τὰ δύσσοα. σίτθ᾽ ὁ λέπαργος.
<theocritus. idylls. 4.46> σίτθ᾽ ἁ Κυμαίθα ποτὶ τὸν λόφον. οὐκ ἐσακούεις;
<theocritus. idylls. 4.47> ἡξῶ ναὶ τὸν Πᾶνα κακὸν τέλος αὐτίκα δωσῶν,
<theocritus. idylls. 4.48> εἰ μὴ ἄπει τουτῶθεν. ἴδ᾽ αὖ πάλιν ἅδε ποθέρπει.
<theocritus. idylls. 4.49> εἴθ᾽ ἦν μοι ῥοικὸν τὸ λαγωβόλον, ὥς τυ πάταξα.
<theocritus. idylls. 4.50> θᾶσαί μ᾽ ὦ Κορύδων πὸτ τῶ Διός: ἁ γὰρ ἄκανθα
<theocritus. idylls. 4.51> ἀρμοῖ μ᾽ ὧδ᾽ ἐπάταξ᾽ ὑπὸ τὸ σφυρόν. ὡς δὲ βαθεῖαι
<theocritus. idylls. 4.52> τἀτρακτυλλίδες ἐντί. κακῶς ἁ πόρτις ὄλοιτο:
<theocritus. idylls. 4.53> ἐς ταύταν ἐτύπην χασμεύμενος. ἦ ῥά γε λεύσσεις;
<theocritus. idylls. 4.54> ναὶ ναί, τοῖς ὀνύχεσσιν ἔχω τέ νιν: ἅδε καὶ αὐτά.
<theocritus. idylls. 4.55> ὁσσίχον ἐστὶ τὸ τύμμα καὶ ἁλίκον ἄνδρα δαμάζει.
<theocritus. idylls. 4.56> εἰς ὄρος ὅκχ᾽ ἕρπῃς, μὴ νήλιπος ἔρχεο Βάττε.
<theocritus. idylls. 4.57> ἐν γὰρ ὄρει ῥάμνοί τε καὶ ἀσπάλαθοι κομέονται.
<theocritus. idylls. 4.58> εἴπ᾽ ἄγε μ᾽ ὦ Κορύδων, τὸ γερόντιον ἦ ῥα διώκει,
<theocritus. idylls. 4.59> τήναν τὰν κυάνοφρυν ἐρωτίδα, τᾶς ποκ᾽ ἐκνίσθη;
<theocritus. idylls. 4.60> ἀκμάν γ᾽ ὦ δειλαῖε: πρόαν γε μὲν αὐτὸς ἐπενθὼν
<theocritus. idylls. 4.61> καὶ ποτὶ τᾷ μάνδρᾳ κατελάμβανον ἆμος ἐνήργει.
<theocritus. idylls. 4.62> εὖ γ᾽ ὤνθρωπε φιλοῖφα. τό τοι γένος ἢ Σατυρίσκοις
<theocritus. idylls. 4.63> ἐγγύθεν ἢ Πάνεσσι κακοκνάμοισιν ἐρίσδεις.
<theocritus. idylls. 5.1> αἶγες ἐμαί, τῆνον τὸν ποιμένα τόνδε Σιβύρτα
<theocritus. idylls. 5.2> φεύγετε τὸν Λάκωνα: τό μευ νάκος ἐχθὲς ἔκλεψεν.
<theocritus. idylls. 5.3> οὐκ ἀπὸ τᾶς κράνας; σίττ᾽ ἀμνίδες. οὐκ ἐσορῆτε
<theocritus. idylls. 5.4> τόν μευ τὰν σύριγγα πρόαν κλέψαντα Κομάταν;
<theocritus. idylls. 5.5> τὰν ποίαν σύριγγα; τὺ γάρ ποκα δῶλε Σιβύρτα
<theocritus. idylls. 5.6> ἐκτάσα σύριγγα; τί δ᾽ οὐκέτι σὺν Κορύδωνι
<theocritus. idylls. 5.7> ἀρκεῖ τοι καλάμας αὐλὸν ποππύσδεν ἔχοντι;
<theocritus. idylls. 5.8> τάν μοι ἔδωκε Λύκων ὦλεύθερε. τὶν δὲ τὸ ποῖον
<theocritus. idylls. 5.9> Λάκων ἀγκλέψας πόκ᾽ ἔβα νάκος; εἰπὲ Κομάτα:
<theocritus. idylls. 5.10> οὐδὲ γὰρ Εὐμάρᾳ τῷ δεσπότᾳ ἦς τι ἐνεύδειν.
<theocritus. idylls. 5.11> τὸ Κροκύλος μοι ἔδωκε, τὸ ποικίλον, ἁνίκ᾽ ἔθυσε
<theocritus. idylls. 5.12> ταῖς Νύμφαις τὰν αἶγα: τὺ δ᾽ ὦ κακὲ καὶ τόκ᾽ ἐτάκευ
<theocritus. idylls. 5.13> βασκαίνων, καὶ νῦν με τὰ λοίσθια γυμνὸν ἔθηκας.
<theocritus. idylls. 5.14> οὐκ αὐτὸν τὸν Πᾶνα τὸν ἄκτιον, οὐ τέ γε Λάκων
<theocritus. idylls. 5.15> τὰν βαίταν ἀπέδυσ᾽ ὁ Καλαιθίδος, ἢ κατὰ τήνας
<theocritus. idylls. 5.16> τᾶς πέτρας ὤνθρωπε μανεὶς ἐς Κρᾶθιν ἁλοίμαν.
<theocritus. idylls. 5.17> οὐ μὰν οὐκ αὐτὰς τὰς λιμνάδας ὦγαθὲ Νύμφας,
<theocritus. idylls. 5.18> αἵτέ μοι ἵλαοί τε καὶ εὐμενέες τελέθοιεν,
<theocritus. idylls. 5.19> οὔ τευ τὰν σύριγγα λαθὼν ἔκλεψε Κομάτας.
<theocritus. idylls. 5.20> αἴ τοι πιστεύσαιμι, τὰ Δάφνιδος ἄλγε᾽ ἀροίμαν.
<theocritus. idylls. 5.21> ἀλλ᾽ ὦν αἴκα λῇς ἔριφον θέμεν--ἔστι μὲν οὐδὲν
<theocritus. idylls. 5.22> ἱερόν--ἀλλά γε τοι διαείσομαι, ἕστέ κ᾽ ἀπείπῃς.
<theocritus. idylls. 5.23> ὗς ποτ᾽ ᾿Αθαναίαν ἔριν ἤρισεν. ἠνίδε κεῖται
<theocritus. idylls. 5.24> ὥριφος: ἀλλά γε καὶ τὺ τὸν εὔβοτον ἀμνὸν ἔρισδε.
<theocritus. idylls. 5.25> καὶ πῶς ὦ κίναδος τὺ τάδ᾽ ἔσσεται ἐξ ἴσω ἁμίν;
<theocritus. idylls. 5.26> τίς τρίχας ἀντ᾽ ἐρίων ἐποκίξατο; τίς δὲ παρεύσας
<theocritus. idylls. 5.27> αἰγὸς πρατοτόκοιο κακὰν κύνα δήλετ᾽ ἀμέλγειν;
<theocritus. idylls. 5.28> ὅστις νικασεῖν τὸν πλατίον ὡς τὺ πεποίθεις,
<theocritus. idylls. 5.29> σφὰξ βομβέων τέττιγος ἐναντίον. ἀλλὰ γὰρ οὔ τοι
<theocritus. idylls. 5.30> ὥριφος ἰσοπαλής, τυῖδ᾽ ὁ τράγος οὗτος. ἔρισδε.
<theocritus. idylls. 5.31> μὴ σπεῦδ᾽: οὐ γάρ τοι πυρὶ θάλπεαι. ἅδιον ᾀσῇ
<theocritus. idylls. 5.32> τεῖδ᾽ ὑπὸ τὰν κότινον καὶ τἄλσεα ταῦτα καθίξας.
<theocritus. idylls. 5.33> ψυχρὸν ὕδωρ τουτεῖ καταλείβεται: ὧδε πεφύκει
<theocritus. idylls. 5.34> ποία χἁ στιβὰς ἅδε, καὶ ἀκρίδες ὧδε λαλεῦντι.
<theocritus. idylls. 5.35> ἀλλ᾽ οὔ τι σπεύδω: μέγα δ᾽ ἄχθομαι, εἰ τύ με τολμῇς
<theocritus. idylls. 5.36> ὄμμασι τοῖς ὀρθοῖσι ποτιβλέπεν, ὅν ποκ᾽ ἐόντα
<theocritus. idylls. 5.37> παῖδ᾽ ἔτ᾽ ἐγὼν ἐδίδασκον. ἴδ᾽ ἁ χάρις ἐς τί ποθ᾽ ἕρπει.
<theocritus. idylls. 5.38> θρέψαι καὶ λυκιδεῖς, θρέψαι κύνας, ὥς τυ φάγωντι.
<theocritus. idylls. 5.39> καὶ πόκ᾽ ἐγὼ παρὰ τεῦς τι μαθὼν καλὸν ἢ καὶ ἀκούσας
<theocritus. idylls. 5.40> μέμναμ᾽; ὦ φθονερὸν τὺ καὶ ἀπρεπὲς ἀνδρίον αὔτως.
<theocritus. idylls. 5.41> ……
<theocritus. idylls. 5.42> ἀλλὰ γὰρ ἕρφ᾽ ὦδ᾽, ἕρπε, καὶ ὕστατα βουκολιαξῇ.
<theocritus. idylls. 5.45> οὐχ ἑρψῶ τηνεῖ: τουτεῖ δρύες, ὧδε κύπειρος,
<theocritus. idylls. 5.46> ὧδε καλὸν βομβεῦντι ποτὶ σμήνεσσι μέλισσαι:
<theocritus. idylls. 5.47> ἔνθ᾽ ὕδατος ψυχρῶ κρᾶναι δύο: ταὶ δ᾽ ἐπὶ δένδρει
<theocritus. idylls. 5.48> ὄρνιχες λαλαγεῦντι: καὶ ἁ σκιὰ οὐδὲν ὁμοία
<theocritus. idylls. 5.49> τᾷ παρὰ τίν: βάλλει δὲ καὶ ἁ πίτυς ὑψόθε κώνοις.
<theocritus. idylls. 5.50> ἦ μὰν ἀρνακίδας τε καὶ εἴρια τεῖδε πατησεῖς,
<theocritus. idylls. 5.51> αἴκ᾽ ἔνθῃς, ὕπνω μαλακώτερα: ταὶ δὲ τραγεῖαι
<theocritus. idylls. 5.52> ταὶ παρὰ τὶν ὄσδοντι κακώτερον ἢ τύ περ ὄσδεις.
<theocritus. idylls. 5.53> στασῶ δὲ κρατῆρα μέγαν λευκοῖο γάλακτος
<theocritus. idylls. 5.54> ταῖς Νύμφαις, στασῶ δὲ καὶ ἁδέος ἄλλον ἐλαίω.
<theocritus. idylls. 5.55> αἰ δέ κε καὶ τὺ μόλῃς, ἁπαλὰν πτέριν ὧδε πατησεῖς
<theocritus. idylls. 5.56> καὶ γλάχων᾽ ἀνθεῦσαν: ὑπεσσεῖται δὲ χιμαιρᾶν
<theocritus. idylls. 5.57> δέρματα τῶν παρὰ τὶν μαλακώτερα τετράκις ἀρνῶν.
<theocritus. idylls. 5.58> στασῶ δ᾽ ὀκτὼ μὲν γαυλὼς τῷ Πανὶ γάλακτος,
<theocritus. idylls. 5.59> ὀκτὼ δὲ σκαφίδας μέλιτος πλέα κηρί᾽ ἐχοίσας.
<theocritus. idylls. 5.60> αὐτόθε μοι ποτέρισδε καὶ αὐτόθε βουκολιάσδευ:
<theocritus. idylls. 5.61> τὰν σαυτῶ πατέων ἔχε τὰς δρύας. ἀλλὰ τίς ἄμμε
<theocritus. idylls. 5.62> τίς κρινεῖ; αἴθ᾽ ἔνθοι πόθ᾽ ὁ βουκόλος ὧδ᾽ ὁ Λυκώπας.
<theocritus. idylls. 5.63> οὐδὲν ἐγὼ τήνω ποτιδεύομαι: ἀλλὰ τὸν ἄνδρα,
<theocritus. idylls. 5.64> αἰ λῇς, τὸν δρυτόμον βωστρήσομες, ὃς τὰς ἐρείκας
<theocritus. idylls. 5.65> τήνας τὰς παρὰ τὶν ξυλοχίζεται: ἔστι δὲ Μόρσων.
<theocritus. idylls. 5.66> βωστρέωμες. τὺ κάλει νιν. ἴθ᾽ ὦ ξένε μικκὸν ἄκουσον
<theocritus. idylls. 5.67> τεῖδ᾽ ἐνθών: ἄμμες γὰρ ἐρίσδομες, ὅστις ἀρείων
<theocritus. idylls. 5.68> βουκολιαστάς ἐστι. τὺ δ᾽ ὦ φίλε μήτ᾽ ἐμὲ Μόρσων
<theocritus. idylls. 5.69> ἐν χάριτι κρίνῃς, μήτ᾽ ὦν τύγα τοῦτον ὀνάσῃς.
<theocritus. idylls. 5.70> ναὶ ποτὶ τᾶν Νυμφᾶν Μόρσων φίλε μήτε Κομάτᾳ
<theocritus. idylls. 5.71> τὸ πλέον ἰθύνῃς, μήτ᾽ ὦν τύγα τῷδε χαρίξῃ.
<theocritus. idylls. 5.72> ἅδέ τοι ἁ ποίμνα τῶ Θουρίω ἐστὶ Σιβύρτα,
<theocritus. idylls. 5.73> Εὐμάρα δὲ τὰς αἶγας ὁρῇς φίλε τῶ Συβαρίτα.
<theocritus. idylls. 5.74> μή τύ τις ἠρώτη πὸτ τῶ Διός, αἴτε Σιβύρτα
<theocritus. idylls. 5.75> αἴτ᾽ ἐμόν ἐστι κάκιστε τὸ ποίμνιον; ὡς λάλος ἐσσί.
<theocritus. idylls. 5.76> βέντισθ᾽ οὗτος, ἐγὼ μὲν ἀλαθέα πάντ᾽ ἀγορεύω
<theocritus. idylls. 5.77> κοὐδὲν καυχέομαι: τὺ δ᾽ ἄγαν φιλοκέρτομος ἐσσί.
<theocritus. idylls. 5.78> εἶα λέγ᾽ εἴ τι λέγεις, καὶ τὸν ξένον ἐς πόλιν αὖθις
<theocritus. idylls. 5.79> ζῶντ᾽ ἄφες: ὦ Παιάν, ἦ στωμύλος ἦσθα Κομάτα.
<theocritus. idylls. 5.80> ταὶ Μοῖσαί με φιλεῦντι πολὺ πλέον ἢ τὸν ἀοιδὸν
<theocritus. idylls. 5.81> Δάφνιν: ἐγὼ δ᾽ αὐταῖς χιμάρως δύο πρᾶν ποκ᾽ ἔθυσα.
<theocritus. idylls. 5.82> καὶ γὰρ ἔμ᾽ ὡπόλλων φιλέει μέγα, καὶ καλὸν αὐτῷ
<theocritus. idylls. 5.83> κριὸν ἐγὼ βόσκω. τὰ δὲ Κάρνεα καὶ δὴ ἐφέρπει.
<theocritus. idylls. 5.84> πλὰν δύο τὰς λοιπὰς διδυματόκος αἶγας ἀμέλγω,
<theocritus. idylls. 5.85> καί μ᾽ ἁ παῖς ποθορεῦσα τάλαν λέγει αὐτὸς ἀμέλγεις;
<theocritus. idylls. 5.86> φεῦ φεῦ Λάκων τοι ταλάρως σχεδὸν εἴκατι πληροῖ
<theocritus. idylls. 5.87> τυρῶ καὶ τὸν ἄναβον ἐν ἄνθεσι παῖδα μολύνει.
<theocritus. idylls. 5.88> βάλλει καὶ μάλοισι τὸν αἰπόλον ἁ Κλεαρίστα
<theocritus. idylls. 5.89> τὰς αἶγας παρελᾶντα καὶ ἁδύ τι ποππυλιάσδει.
<theocritus. idylls. 5.90> κἠμὲ γὰρ ὁ Κρατίδας τὸν ποιμένα λεῖος ὑπαντῶν
<theocritus. idylls. 5.91> ἐκμαίνει: λιπαρὰ δὲ παρ᾽ αὐχένα σείετ᾽ ἔθειρα.
<theocritus. idylls. 5.92> ἀλλ᾽ οὐ σύμβλητ᾽ ἐστὶ κυνόσβατος οὐδ᾽ ἀνεμώνα
<theocritus. idylls. 5.93> πρὸς ῥόδα, τῶν ἄνδηρα παρ᾽ αἱμασιαῖσι πεφύκει.
<theocritus. idylls. 5.94> οὐδὲ γὰρ οὐδ᾽ ἀκύλοις ὁμομαλίδες: αἱ μὲν ἔχοντι
<theocritus. idylls. 5.95> λυπρὸν ἀπὸ πρίνοιο λεπύριον, αἱ δὲ μελιχραί.
<theocritus. idylls. 5.96> κἠγὼ μὲν δωσῶ τᾷ παρθένῳ αὐτίκα φάσσαν
<theocritus. idylls. 5.97> ἐκ τᾶς ἀρκεύθω καθελών: τηνεῖ γὰρ ἐφίσδει.
<theocritus. idylls. 5.98> ἀλλ᾽ ἐγὼ ἐς χλαῖναν μαλακὸν πόκον, ὁππόκα πέξω
<theocritus. idylls. 5.99> τὰν οἶν τὰν πέλλαν, Κρατίδᾳ δωρήσομαι αὐτός.
<theocritus. idylls. 5.100> σίττ᾽ ἀπὸ τᾶς κοτίνω ταὶ μηκάδες: ὧδε νέμεσθε,
<theocritus. idylls. 5.101> ὡς τὸ κάταντες τοῦτο γεώλοφον αἵ τε μυρῖκαι.
<theocritus. idylls. 5.102> οὐκ ἀπὸ τᾶς δρυὸς οὗτος ὁ Κώναρος ἅ τε Κιναίθα;
<theocritus. idylls. 5.103> τουτεῖ βοσκησεῖσθε ποτ᾽ ἀντολάς, ὡς ὁ Φάλαρος.
<theocritus. idylls. 5.104> ἔστι δέ μοι γαυλὸς κυπαρίσσινος, ἔστι δὲ κρατήρ,
<theocritus. idylls. 5.105> ἔργον Πραξιτέλευς: τᾷ παιδὶ δὲ ταῦτα φυλάσσω.
<theocritus. idylls. 5.106> χἁμῖν ἐστι κύων φιλοποίμνιος, ὃς λύκος ἄγχει,
<theocritus. idylls. 5.107> ὃν τῷ παιδὶ δίδωμι τὰ θηρία πάντα διώκειν.
<theocritus. idylls. 5.108> ἀκρίδες, αἳ τὸν φραγμὸν ὑπερπαδῆτε τὸν ἁμόν,
<theocritus. idylls. 5.109> μή μευ λωβασεῖσθε τὰς ἀμπέλος: ἐντὶ γὰρ ἇβαι.
<theocritus. idylls. 5.110> τοὶ τέττιγες, ὁρῆτε τὸν αἰπόλον ὡς ἐρεθίζω:
<theocritus. idylls. 5.111> οὑτῶς χὑμές θην ἐρεθίζετε τὼς καλαμευτάς.
<theocritus. idylls. 5.112> μισέω τὰς δασυκέρκος ἀλώπεκας, αἳ τὰ Μίκωνος
<theocritus. idylls. 5.113> αἰεὶ φοιτῶσαι τὰ ποθέσπερα ῥαγίζοντι.
<theocritus. idylls. 5.114> καὶ γὰρ ἐγὼ μισέω τὼς κανθάρος, οἳ τὰ Φιλώνδα
<theocritus. idylls. 5.115> σῦκα κατατρώγοντες ὑπανέμιοι φορέονται.
<theocritus. idylls. 5.116> ἦ οὐ μέμνᾳ, ὅκ᾽ ἐγώ τυ κατήλασα, καὶ τὺ σεσαρὼς
<theocritus. idylls. 5.117> εὖ ποτεκιγκλίζευ καὶ τᾶς δρυὸς εἴχεο τήνας;
<theocritus. idylls. 5.118> τοῦτο μὲν οὐ μέμναμ᾽: ὅκα μάν ποκα τεῖδέ τυ δήσας
<theocritus. idylls. 5.119> Εὐμάρας ἐκάθηρε καλῶς μάλα, τοῦτό γ᾽ ἴσαμι.
<theocritus. idylls. 5.120> ἦ δή τις Μόρσων πικραίνεται: ἢ οὐχὶ παρῄσθευ;
<theocritus. idylls. 5.121> σκίλλας ἰὼν γραίας ἀπὸ σάματος αὐτίκα τίλλειν.
<theocritus. idylls. 5.122> κἠγὼ μὰν κνίζω Μόρσων τινά: καὶ τὺ δὲ λεύσσεις.
<theocritus. idylls. 5.123> ἐνθὼν τὰν κυκλάμινον ὄρυσσέ νυν ἐς τὸν ῎Αλεντα.
<theocritus. idylls. 5.124> ῾Ιμέρα ἀνθ᾽ ὕδατος ῥείτω γάλα, καὶ τὺ δὲ Κράθι
<theocritus. idylls. 5.125> οἴνῳ πορφύροις, τὰ δέ τ᾽ οἴσυα καρπὸν ἐνείκαι.
<theocritus. idylls. 5.126> ῥείτω χἁ Συβαρῖτις ἐμὶν μέλι, καὶ τὸ πότορθρον
<theocritus. idylls. 5.127> ἁ παῖς ἀνθ᾽ ὕδατος τᾷ κάλπιδι κηρία βάψαι.
<theocritus. idylls. 5.128> ταὶ μὲν ἐμαὶ κύτισόν τε καὶ αἴγιλον αἶγες ἔδοντι,
<theocritus. idylls. 5.129> καὶ σχῖνον πατέοντι καὶ ἐν κομάροισι κέχυνται.
<theocritus. idylls. 5.130> ταῖσι δ᾽ ἐμαῖς ὀίεσσι πάρεστι μὲν ἁ μελίτεια
<theocritus. idylls. 5.131> φέρβεσθαι, πολλὸς δὲ καὶ ὡς ῥόδα κίσθος ἐπανθεῖ.
<theocritus. idylls. 5.132> οὐκ ἔραμ᾽ ᾿Αλκίππας, ὅτι με πρᾶν οὐκ ἐφίλασε
<theocritus. idylls. 5.133> τῶν ὤτων καθελοῖσ᾽, ὅκά οἱ τὰν φάσσαν ἔδωκα.
<theocritus. idylls. 5.134> ἀλλ᾽ ἐγὼ Εὐμήδευς ἔραμαι μέγα: καὶ γὰρ ὅκ᾽ αὐτῷ
<theocritus. idylls. 5.135> τὰν σύριγγ᾽ ὤρεξα, καλόν τί με κάρτ᾽ ἐφίλασεν.
<theocritus. idylls. 5.136> οὐ θεμιτὸν Λάκων ποτ᾽ ἀηδόνα κίσσας ἐρίσδειν,
<theocritus. idylls. 5.137> οὐδ᾽ ἔποπας κύκνοισι: τὺ δ᾽ ὦ τάλαν ἐσσὶ φιλεχθής.
<theocritus. idylls. 5.138> παύσασθαι κέλομαι τὸν ποιμένα. τὶν δὲ Κομάτα
<theocritus. idylls. 5.139> δωρεῖται Μόρσων τὰν ἀμνίδα: καὶ τὺ δὲ θύσας
<theocritus. idylls. 5.140> ταῖς Νύμφαις Μόρσωνι καλὸν κρέας αὐτίκα πέμψον.
<theocritus. idylls. 5.141> πεμψῶ ναὶ τὸν Πᾶνα. φριμάσσεο πᾶσα τραγίσκων
<theocritus. idylls. 5.142> νῦν ἀγέλα: κἠγὼ γὰρ ἴδ᾽ ὡς μέγα τοῦτο καχαξῶ
<theocritus. idylls. 5.143> κὰτ τῶ Λάκωνος τῶ ποιμένος, ὅττι πόκ᾽ ἤδη
<theocritus. idylls. 5.144> ἀνυσάμαν τὰν ἀμνόν: ἐς ὠρανὸν ὔμμιν ἁλεῦμαι.
<theocritus. idylls. 5.145> αἶγες ἐμαὶ θαρσεῖτε κερούτιδες: αὔριον ὔμμε
<theocritus. idylls. 5.146> πάσας ἐγὼ λουσῶ Συβαρίτιδος ἔνδοθι λίμνας.
<theocritus. idylls. 5.147> οὗτος ὁ Λευκίτας ὁ κορυπτίλος, εἴ τιν᾽ ὀχευσεῖς
<theocritus. idylls. 5.148> τᾶν αἰγῶν, φλασσῶ τυ πρὶν ἤ γ᾽ ἐμὲ καλλιερῆσαι
<theocritus. idylls. 5.149> ταῖς Νύμφαις τὰν ἀμνόν. ὁ δ᾽ αὖ πάλιν. ἀλλὰ γενοίμαν,
<theocritus. idylls. 5.150> αἰ μή τυ φλάσσαιμι, Μελάνθιος ἀντὶ Κομάτα.
<theocritus. idylls. 6.1> Δαμοίτας χὡ Δάφνις ὁ βουκόλος εἰς ἕνα χῶρον
<theocritus. idylls. 6.2> τὰν ἀγέλαν πόκ᾽ ῎Αρατε συνάγαγον: ἦς δ᾽ ὁ μὲν αὐτῶν
<theocritus. idylls. 6.3> πυρρός, ὁ δ᾽ ἡμιγένειος: ἐπὶ κράναν δέ τιν᾽ ἄμφω
<theocritus. idylls. 6.4> ἑζόμενοι θέρεος μέσῳ ἄματι τοιάδ᾽ ἄειδον.
<theocritus. idylls. 6.5> πρᾶτος δ᾽ ἄρξατο Δάφνις, ἐπεὶ καὶ πρᾶτος ἔρισδε.
<theocritus. idylls. 6.6> βάλλει τοι Πολύφαμε τὸ ποίμνιον ἁ Γαλάτεια
<theocritus. idylls. 6.7> μάλοισιν, δυσέρωτα τὸν αἰπόλον ἄνδρα καλεῦσα:
<theocritus. idylls. 6.8> καὶ τύ νιν οὐ ποθόρησθα τάλαν τάλαν, ἀλλὰ κάθησαι
<theocritus. idylls. 6.9> ἁδέα συρίσδων. πάλιν ἅδ᾽ ἴδε τὰν κύνα βάλλει,
<theocritus. idylls. 6.10> ἅ τοι τᾶν ὀίων ἕπεται σκοπός: ἁ δὲ βαΰσδει
<theocritus. idylls. 6.11> εἰς ἅλα δερκομένα, τὰ δέ νιν καλὰ κύματα φαίνει
<theocritus. idylls. 6.12> ἅσυχα καχλάζοντα ἐπ᾽ αἰγιαλοῖο θέοισαν.
<theocritus. idylls. 6.13> φράζεο μὴ τᾶς παιδὸς ἐπὶ κνάμαισιν ὀρούσῃ
<theocritus. idylls. 6.14> ἐξ ἁλὸς ἐρχομένας, κατὰ δὲ χρόα καλὸν ἀμύξῃ.
<theocritus. idylls. 6.15> ἁ δὲ καὶ αὐτόθε τοι διαθρύπτεται, ὡς ἀπ᾽ ἀκάνθας
<theocritus. idylls. 6.16> ταὶ καπυραὶ χαῖται, τὸ καλὸν θέρος ἁνίκα φρύγει:
<theocritus. idylls. 6.17> καὶ φεύγει φιλέοντα καὶ οὐ φιλέοντα διώκει,
<theocritus. idylls. 6.18> καὶ τὸν ἀπὸ γραμμᾶς κινεῖ λίθον: ἦ γὰρ ἔρωτι
<theocritus. idylls. 6.19> πολλάκις ὦ Πολύφαμε τὰ μὴ καλὰ καλὰ πέφανται.
<theocritus. idylls. 6.20> τῷ δ᾽ ἐπὶ Δαμοίτας ἀνεβάλλετο καὶ τάδ᾽ ἄειδεν.
<theocritus. idylls. 6.21> εἶδον ναὶ τὸν Πᾶνα, τὸ ποίμνιον ἁνίκ᾽ ἔβαλλε,
<theocritus. idylls. 6.22> κοὔ μ᾽ ἔλαθ᾽, οὔ, τὸν ἐμὸν ἕνα τὸν γλυκύν, ᾧπερ ὅρημι
<theocritus. idylls. 6.23> ἐς τέλος: αὐτὰρ ὁ μάντις ὁ Τήλεμος ἔχθρ᾽ ἀγορεύων
<theocritus. idylls. 6.24> ἐχθρὰ φέροι ποτὶ οἶκον, ὅπως τεκέεσσι φυλάσσοι.
<theocritus. idylls. 6.25> ἀλλὰ καὶ αὐτὸς ἐγὼ κνίζων πάλιν οὐ ποθόρημι,
<theocritus. idylls. 6.26> ἀλλ᾽ ἄλλαν τινὰ φαμὶ γυναῖκ᾽ ἔχεν: ἁ δ᾽ ἀίοισα
<theocritus. idylls. 6.27> ζαλοῖ μ᾽ ὦ Παιὰν καὶ τάκεται, ἐκ δὲ θαλάσσας
<theocritus. idylls. 6.28> οἰστρεῖ παπταίνοισα ποτ᾽ ἄντρά τε καὶ ποτὶ ποίμνας.
<theocritus. idylls. 6.29> σίξα δ᾽ ὑλακτεῖν νιν καὶ τᾷ κυνί: καὶ γὰρ ὅκ᾽ ἤρων
<theocritus. idylls. 6.30> αὐτᾶς, ἐκνυζεῖτο ποτ᾽ ἰσχία ῥύγχος ἔχοισα.
<theocritus. idylls. 6.31> ταῦτα δ᾽ ἴσως ἐσορεῦσα ποεῦντά με πολλάκι πεμψεῖ
<theocritus. idylls. 6.32> ἄγγελον. αὐτὰρ ἐγὼ κλᾳξῶ θύρας, ἕστέ κ᾽ ὀμόσσῃ
<theocritus. idylls. 6.33> αὐτά μοι στορεσεῖν καλὰ δέμνια τᾶσδ᾽ ἐπὶ νάσω.
<theocritus. idylls. 6.34> καὶ γάρ θην οὐδ᾽ εἶδος ἔχω κακόν, ὥς με λέγοντι.
<theocritus. idylls. 6.35> ἦ γὰρ πρᾶν ἐς πόντον ἐσέβλεπον, ἦς δὲ γαλάνα,
<theocritus. idylls. 6.36> καὶ καλὰ μὲν τὰ γένεια, καλὰ δέ μευ ἁ μία κώρα,
<theocritus. idylls. 6.37> ὡς παρ᾽ ἐμὶν κέκριται, κατεφαίνετο, τῶν δέ τ᾽ ὀδόντων
<theocritus. idylls. 6.38> λευκοτέραν αὐγὰν Παρίας ὑπέφαινε λίθοιο.
<theocritus. idylls. 6.39> ὡς μὴ βασκανθῶ δέ, τρὶς εἰς ἐμὸν ἔπτυσα κόλπον:
<theocritus. idylls. 6.40> ταῦτα γὰρ ἁ γραία με Κοτυταρὶς ἐξεδίδαξε.
<theocritus. idylls. 6.41> ἃ πρᾶν ἀμάντεσσι παρ᾽ ῾Ιπποκίωνι ποταύλει.
<theocritus. idylls. 6.42> τόσσ᾽ εἰπὼν τὸν Δάφνιν ὁ Δαμοίτας ἐφίλησε,
<theocritus. idylls. 6.43> χὡ μὲν τῷ σύριγγ᾽, ὁ δὲ τῷ καλὸν αὐλὸν ἔδωκεν.
<theocritus. idylls. 6.44> αὔλει Δαμοίτας, σύρισδε δὲ Δάφνις ὁ βούτας,
<theocritus. idylls. 6.45> ὠρχεῦντ᾽ ἐν μαλακᾷ ταὶ πόρτιες αὐτίκα ποίᾳ.
<theocritus. idylls. 6.46> νίκη μὰν οὐδάλλος, ἀνήσσατοι δ᾽ ἐγένοντο.
<theocritus. idylls. 7.1> ̂̓Ης χρόνος ἁνίκ᾽ ἐγώ τε καὶ Εὔκριτος ἐς τὸν ῞Αλεντα
<theocritus. idylls. 7.2> εἵρπομες ἐκ πόλιος, σὺν καὶ τρίτος ἁμὶν ᾿Αμύντας:
<theocritus. idylls. 7.3> τᾷ Δηοῖ γὰρ ἔτευχε θαλύσια καὶ Φρασίδαμος
<theocritus. idylls. 7.4> κἀντιγένης, δύο τέκνα Λυκωπέος, εἴ τί περ ἐσθλὸν
<theocritus. idylls. 7.5> χᾳῶν τῶν ἐπάνωθεν, ἀπὸ Κλυτίας τε καὶ αὐτῶ
<theocritus. idylls. 7.6> Χάλκωνος, Βούριναν ὃς ἐκ ποδὸς ἄνυσε κράναν
<theocritus. idylls. 7.7> εὖ ἐνερεισάμενος πέτρᾳ γόνυ: ταὶ δὲ παρ᾽ αὐτὰν
<theocritus. idylls. 7.8> αἴγειροι πτελέαι τε ἐύσκιον ἄλσος ὕφαινον,
<theocritus. idylls. 7.9> χλωροῖσιν πετάλοισι κατηρεφέες κομόωσαι.
<theocritus. idylls. 7.10> κοὔπω τὰν μεσάταν ὁδὸν ἄνυμες, οὐδὲ τὸ σᾶμα
<theocritus. idylls. 7.11> ἁμὶν τὸ Βρασίλα κατεφαίνετο, καὶ τὸν ὁδίταν
<theocritus. idylls. 7.12> ἐσθλὸν σὺν Μοίσαισι Κυδωνικὸν εὕρομες ἄνδρα,
<theocritus. idylls. 7.13> οὔνομα μὲν Λυκίδαν, ἦς δ᾽ αἰπόλος, οὐδέ κέ τίς νιν
<theocritus. idylls. 7.14> ἠγνοίησεν ἰδών, ἐπεὶ αἰπόλῳ ἔξοχ᾽ ἐῴκει.
<theocritus. idylls. 7.15> ἐκ μὲν γὰρ λασίοιο δασύτριχος εἶχε τράγοιο
<theocritus. idylls. 7.16> κνακὸν δέρμ᾽ ὤμοισι νέας ταμίσοιο ποτόσδον,
<theocritus. idylls. 7.17> ἀμφὶ δέ οἱ στήθεσσι γέρων ἐσφίγγετο πέπλος
<theocritus. idylls. 7.18> ζωστῆρι πλακερῷ, ῥοικὰν δ᾽ ἔχεν ἀγριελαίω
<theocritus. idylls. 7.19> δεξιτερᾷ κορύναν. καί μ᾽ ἀτρέμας εἶπε σεσαρὼς
<theocritus. idylls. 7.20> ὄμματι μειδιόωντι, γέλως δέ οἱ εἴχετο χείλευς:
<theocritus. idylls. 7.21> Σιμιχίδα, πᾷ δὴ τὸ μεσαμέριον πόδας ἕλκεις,
<theocritus. idylls. 7.22> ἁνίκα δὴ καὶ σαῦρος ἐν αἱμασιαῖσι καθεύδει,
<theocritus. idylls. 7.23> οὐδ᾽ ἐπιτυμβίδιαι κορυδαλλίδες ἠλαίνοντι;
<theocritus. idylls. 7.24> ἦ μετὰ δαῖτα κλητὸς ἐπείγεαι; ἤ τινος ἀστῶν
<theocritus. idylls. 7.25> λανὸν ἔπι θρώσκεις; ὥς τοι ποσὶ νισσομένοιο
<theocritus. idylls. 7.26> πᾶσα λίθος πταίοισα ποτ᾽ ἀρβυλίδεσσιν ἀείδει
<theocritus. idylls. 7.27> τὸν δ᾽ ἐγὼ ἀμείφθην: Λυκίδα φίλε, φαντί τυ πάντες
<theocritus. idylls. 7.28> συριγκτὰν ἔμεναι μέγ᾽ ὑπείροχον ἔν τε νομεῦσιν
<theocritus. idylls. 7.29> ἔν τ᾽ ἀμητήρεσσι. τὸ δὴ μάλα θυμὸν ἰαίνει
<theocritus. idylls. 7.30> ἁμέτερον: καί τοι κατ᾽ ἐμὸν νόον ἰσοφαρίζειν
<theocritus. idylls. 7.31> ἔλπομαι. ἁ δ᾽ ὁδὸς ἅδε θαλυσιάς: ἦ γὰρ ἑταῖροι
<theocritus. idylls. 7.32> ἀνέρες εὐπέπλῳ Δαμάτερι δαῖτα τελεῦντι
<theocritus. idylls. 7.33> ὄλβω ἀπαρχόμενοι: μάλα γάρ σφισι πίονι μέτρῳ
<theocritus. idylls. 7.34> ἁ δαίμων εὔκριθον ἀνεπλήρωσεν ἀλωάν.
<theocritus. idylls. 7.35> ἀλλ᾽ ἄγε δή--ξυνὰ γὰρ ὁδός, ξυνὰ δὲ καὶ ἀώσ--
<theocritus. idylls. 7.36> βουκολιασδώμεσθα: τάχ᾽ ὥτερος ἄλλον ὀνασεῖ.
<theocritus. idylls. 7.37> καὶ γὰρ ἐγὼ Μοισᾶν καπυρὸν στόμα, κἠμὲ λέγοντι
<theocritus. idylls. 7.38> πάντες ἀοιδὸν ἄριστον: ἐγὼ δέ τις οὐ ταχυπειθής,
<theocritus. idylls. 7.39> οὐ Δᾶν: οὐ γάρ πω κατ᾽ ἐμὸν νόον οὔτε τὸν ἐσθλὸν
<theocritus. idylls. 7.40> Σικελίδαν νίκημι τὸν ἐκ Σάμω οὔτε Φιλητᾶν
<theocritus. idylls. 7.41> ἀείδων, βάτραχος δὲ ποτ᾽ ἀκρίδας ὥς τις ἐρίσδω. 
<theocritus. idylls. 7.42> ὣς ἐφάμαν ἐπίταδες: ὁ δ᾽ αἰπόλος ἁδὺ γελάσσας,
<theocritus. idylls. 7.43> τάν τοι" ἔφα "κορύναν δωρύττομαι, οὕνεκεν ἐσσὶ
<theocritus. idylls. 7.44> πᾶν ἐπ᾽ ἀλαθείᾳ πεπλασμένον ἐκ Διὸς ἔρνος.
<theocritus. idylls. 7.45> ὥς μοι καὶ τέκτων μέγ᾽ ἀπέχθεται, ὅστις ἐρευνῇ
<theocritus. idylls. 7.46> ἶσον ὄρευς κορυφᾷ τελέσαι δόμον εὐρυμέδοντος,
<theocritus. idylls. 7.47> καὶ Μοισᾶν ὄρνιχες, ὅσοι ποτὶ Χῖον ἀοιδὸν
<theocritus. idylls. 7.48> ἀντία κοκκύζοντες ἐτώσια μοχθίζοντι.
<theocritus. idylls. 7.49> ἀλλ᾽ ἄγε βουκολικᾶς ταχέως ἀρχώμεθ᾽ ἀοιδᾶς,
<theocritus. idylls. 7.50> Σιμιχίδα: κἠγὼ μέν--ὅρη φίλος, εἴ τοι ἀρέσκει
<theocritus. idylls. 7.51> τοῦθ᾽ ὅ τι πρᾶν ἐν ὄρει τὸ μελύδριον ἐξεπόνασα. 
<theocritus. idylls. 7.52> ῎Εσσεται ᾿Αγεάνακτι καλὸς πλόος ἐς Μυτιλήναν,
<theocritus. idylls. 7.53> χὥταν ἐφ᾽ ἑσπερίοις ἐρίφοις νότος ὑγρὰ διώκῃ
<theocritus. idylls. 7.54> κύματα, χὡρίων ὅτ᾽ ἐπ᾽ ὠκεανῷ πόδας ἴσχῃ,
<theocritus. idylls. 7.55> αἴκεν τὸν Λυκίδαν ὀπτεύμενον ἐξ ᾿Αφροδίτας
<theocritus. idylls. 7.56> ῥύσηται: θερμὸς γὰρ ἔρως αὐτῶ με καταίθει.
<theocritus. idylls. 7.57> χἁλκυόνες στορεσεῦντι τὰ κύματα τάν τε θάλασσαν
<theocritus. idylls. 7.58> τόν τε νότον τόν τ᾽ εὖρον, ὃς ἔσχατα φυκία κινεῖ:
<theocritus. idylls. 7.59> ἁλκυόνες, γλαυκαῖς Νηρηίσι ταί τε μάλιστα
<theocritus. idylls. 7.60> ὀρνίχων ἐφίλαθεν, ὅσαις τέ περ ἐξ ἁλὸς ἄγρα.
<theocritus. idylls. 7.61> ᾿Αγεάνακτι πλόον διζημένῳ ἐς Μυτιλήναν
<theocritus. idylls. 7.62> ὥρια πάντα γένοιτο, καὶ εὔπλοξν ὅρμον ἵκοιτο.
<theocritus. idylls. 7.63> κἠγὼ τῆνο κατ᾽ ἆμαρ ἀνήτινον ἢ ῥοδόεντα
<theocritus. idylls. 7.64> ἢ καὶ λευκοΐων στέφανον περὶ κρατὶ φυλάσσων
<theocritus. idylls. 7.65> τὸν Πτελεατικὸν οἶνον ἀπὸ κρατῆρος ἀφυξῶ
<theocritus. idylls. 7.66> πὰρ πυρὶ κεκλιμένος, κύαμον δέ τις ἐν πυρὶ φρυξεῖ.
<theocritus. idylls. 7.67> χἁ στιβὰς ἐσσεῖται πεπυκασμένα ἕστ᾽ ἐπὶ πᾶχυν
<theocritus. idylls. 7.68> κνύζᾳ τ᾽ ἀσφοδέλῳ τε πολυγνάμπτῳ τε σελίνῳ.
<theocritus. idylls. 7.69> καὶ πίομαι μαλακῶς μεμνημένος ᾿Αγεάνακτος
<theocritus. idylls. 7.70> αὐταῖσιν κυλίκεσσι καὶ ἐς τρύγα χεῖλος ἐρείδων.
<theocritus. idylls. 7.71> αὐλησεῦντι δέ μοι δύο ποιμένες, εἷς μὲν ᾿Αχαρνεύς,
<theocritus. idylls. 7.72> εἷς δὲ Λυκωπίτας: ὁ δὲ Τίτυρος ἐγγύθεν ᾀσεῖ,
<theocritus. idylls. 7.73> ὥς ποκα τᾶς Ξενέας ἠράσσατο Δάφνις ὁ βούτας,
<theocritus. idylls. 7.74> χὡς ὄρος ἀμφ᾽ ἐπονεῖτο, καὶ ὡς δρύες αὐτὸν ἐθρήνευν,
<theocritus. idylls. 7.75> ῾Ιμέρα αἵτε φύοντι παρ᾽ ὄχθῃσιν ποταμοῖο,
<theocritus. idylls. 7.76> εὖτε χιὼν ὥς τις κατετάκετο μακρὸν ὑφ᾽ Αἷμον
<theocritus. idylls. 7.77> ἢ ῎Αθω ἢ ῾Ροδόπαν ἢ Καύκασον ἐσχατόωντα.
<theocritus. idylls. 7.78> ᾀσεῖ δ᾽ ὥς ποκ᾽ ἔδεκτο τὸν αἰπόλον εὐρέα λάρναξ
<theocritus. idylls. 7.79> ζωὸν ἐόντα κακαῖσιν ἀτασθαλίαισιν ἄνακτος,
<theocritus. idylls. 7.80> ὥς τέ νιν αἱ σιμαὶ λειμωνόθε φέρβον ἰοῖσαι
<theocritus. idylls. 7.81> κέδρον ἐς ἁδεῖαν μαλακοῖς ἄνθεσσι μέλισσαι,
<theocritus. idylls. 7.82> οὕνεκά οἱ γλυκὺ Μοῖσα κατὰ στόματος χέε νέκταρ.
<theocritus. idylls. 7.83> ὦ μακαριστὲ Κομάτα, τύ θην τάδε τερπνὰ πεπόνθεις,
<theocritus. idylls. 7.84> καὶ τὺ κατεκλᾴσθης ἐς λάρνακα, καὶ τὺ μελισσᾶν
<theocritus. idylls. 7.85> κηρία φερβόμενος ἔτος ὥριον ἐξεπόνασας.
<theocritus. idylls. 7.86> αἴθ᾽ ἐπ᾽ ἐμεῦ ζωοῖς ἐναρίθμιος ὤφελες εἶμεν,
<theocritus. idylls. 7.87> ὥς τοι ἐγὼν ἐνόμευον ἀν᾽ ὤρεα τὰς καλὰς αἶγας
<theocritus. idylls. 7.88> φωνᾶς εἰσαΐων, τὺ δ᾽ ὑπὸ δρυσὶν ἢ ὑπὸ πεύκαις
<theocritus. idylls. 7.89> ἁδὺ μελισδόμενος κατεκέκλισο θεῖε Κομάτα.
<theocritus. idylls. 7.90> χὡ μὲν τόσσ᾽ εἰπὼν ἀπεπαύσατο: τὸν δὲ μετ᾽ αὖθις
<theocritus. idylls. 7.91> κἠγὼ τοῖ᾽ ἐφάμαν: Λυκίδα φίλε, πολλὰ μὲν ἄλλα
<theocritus. idylls. 7.92> νύμφαι κἠμὲ δίδαξαν ἀν᾽ ὤρεα βουκολέοντα
<theocritus. idylls. 7.93> ἐσθλά, τά που καὶ Ζηνὸς ἐπὶ θρόνον ἄγαγε φάμα:
<theocritus. idylls. 7.94> ἀλλὰ τόγ᾽ ἐκ πάντων μέγ᾽ ὑπείροχον, ᾧ τυ γεραίρειν
<theocritus. idylls. 7.95> ἀρξεῦμ᾽: ἀλλ᾽ ὑπάκουσον, ἐπεὶ φίλος ἔπλεο Μοίσαις. 
<theocritus. idylls. 7.96> Σιμιχίδᾳ μὲν ῎Ερωτες ἐπέπταρον: ἦ γὰρ ὁ δειλὸς
<theocritus. idylls. 7.97> τόσσον ἐρᾷ Μυρτοῦς, ὅσον εἴαρος αἶγες ἐρᾶντι.
<theocritus. idylls. 7.98> ὥρατος δ᾽ ὁ τὰ πάντα φιλαίτατος ἀνέρι τήνῳ
<theocritus. idylls. 7.99> παιδὸς ὑπὸ σπλάγχνοισιν ἔχει πόθον. οἶδεν ῎Αριστις,
<theocritus. idylls. 7.100> ἐσθλὸς ἀνήρ, μέγ᾽ ἄριστος, ὃν οὐδέ κεν αὐτὸς ἀείδειν
<theocritus. idylls. 7.101> Φοῖβος σὺν φόρμιγγι παρὰ τριπόδεσσι μεγαίροι,
<theocritus. idylls. 7.102> ὡς ἐκ παιδὸς ῎Αρατος ὑπ᾽ ὀστέον αἴθετ᾽ ἔρωτι.
<theocritus. idylls. 7.103> τόν μοι Πάν, ῾Ομόλας ἐρατὸν πέδον ὅστε λέλογχας,
<theocritus. idylls. 7.104> ἄκλητον κείνοιο φίλας ἐς χεῖρας ἐρείσαις,
<theocritus. idylls. 7.105> εἴτ᾽ ἐστ᾽ ἆρα Φιλῖνος ὁ μαλθακὸς εἴτέ τις ἄλλος.
<theocritus. idylls. 7.106> κἢν μὲν ταῦτ᾽ ἔρδῃς ὦ Πὰν φίλε, μή τί τυ παῖδες
<theocritus. idylls. 7.107> ᾿Αρκαδικοὶ σκίλλαισιν ὑπὸ πλευράς τε καὶ ὤμους
<theocritus. idylls. 7.108> τανίκα μαστίσδοιεν, ὅτε κρέα τυτθὰ παρείη:
<theocritus. idylls. 7.109> εἰ δ᾽ ἄλλως νεύσαις, κατὰ μὲν χρόα πάντ᾽ ὀνύχεσσι
<theocritus. idylls. 7.110> δακνόμενος κνάσαιο καὶ ἐν κνίδαισι καθεύδοις,
<theocritus. idylls. 7.111> εἴης δ᾽ ᾿Ηδωνῶν μὲν ἐν ὤρεσι χείματι μέσσῳ
<theocritus. idylls. 7.112> ῞Εβρον πὰρ ποταμὸν τετραμμένος ἐγγύθεν ἄρκτω,
<theocritus. idylls. 7.113> ἐν δὲ θέρει πυμάτοισι παρ᾽ Αἰθιόπεσσι νομεύοις
<theocritus. idylls. 7.114> πέτρᾳ ὕπο Βλεμύων, ὅθεν οὐκέτι Νεῖλος ὁρατός.
<theocritus. idylls. 7.115> ὔμμες δ᾽ ῾Υετίδος καὶ Βυβλίδος ἁδὺ λιπόντες
<theocritus. idylls. 7.116> νᾶμα καὶ Οἰκεῦντα, ξανθᾶς ἕδος αἰπὺ Διώνας,
<theocritus. idylls. 7.117> ὦ μάλοισιν ῎Ερωτες ἐρευθομένοισιν ὁμοῖοι,
<theocritus. idylls. 7.118> βάλλετέ μοι τόξοισι τὸν ἱμερόεντα Φιλῖνον,
<theocritus. idylls. 7.119> βάλλετ᾽, ἐπεὶ τὸν ξεῖνον ὁ δύσμορος οὐκ ἐλεεῖ μευ.
<theocritus. idylls. 7.120> καὶ δὴ μὰν ἀπίοιο πεπαίτερος, αἱ δὲ γυναῖκες
<theocritus. idylls. 7.121> αἰαῖ" φαντὶ "Φιλῖνε, τό τοι καλὸν ἄνθος ἀπορρεῖ.
<theocritus. idylls. 7.122> μηκέτι τοι φρουρέωμες ἐπὶ προθύροισιν ῎Αρατε,
<theocritus. idylls. 7.123> μηδὲ πόδας τρίβωμες: ὁ δ᾽ ὄρθριος ἄλλον ἀλέκτωρ
<theocritus. idylls. 7.124> κοκκύζων νάρκαισιν ἀνιαραῖσι διδοίη,
<theocritus. idylls. 7.125> εἷς δ᾽ ἀπὸ τᾶσδε φέριστε Μόλων ἄγχοιτο παλαίστρας,
<theocritus. idylls. 7.126> ἄμμιν δ᾽ ἁσυχία τε μέλοι γραία τε παρείη,
<theocritus. idylls. 7.127> ἅτις ἐπιφθύζοισα τὰ μὴ καλὰ νόσφιν ἐρύκοι.
<theocritus. idylls. 7.128> τόσσ᾽ ἐφάμαν: ὁ δέ μοι τὸ λαγωβόλον, ἁδὺ γελάσσας
<theocritus. idylls. 7.129> ὡς πάρος, ἐκ Μοισᾶν ξεινήιον ὤπασεν εἶμεν.
<theocritus. idylls. 7.130> χὡ μὲν ἀποκλίνας ἐπ᾽ ἀριστερὰ τὰν ἐπὶ Πύξας
<theocritus. idylls. 7.131> εἷρφ᾽ ὁδόν, αὐτὰρ ἐγώ τε καὶ Εὔκριτος ἐς Φρασιδάυω
<theocritus. idylls. 7.132> στραφθέντες χὡ καλὸς ᾿Αμύντιχος ἔν τε βαθείαις
<theocritus. idylls. 7.133> ἁδείας σχοίνοιο χαμευνίσιν ἐκλίνθημες
<theocritus. idylls. 7.134> ἔν τε νεοτμάτοισι γεγαθότες οἰναρέοισι.
<theocritus. idylls. 7.135> πολλαὶ δ᾽ ἁμὶν ὕπερθε κατὰ κρατὸς δονέοντο
<theocritus. idylls. 7.136> αἴγειροι πτελέαι τε: τὸ δ᾽ ἐγγύθεν ἱερὸν ὕδωρ
<theocritus. idylls. 7.137> Νυμφᾶν ἐξ ἄντροιο κατειβόμενον κελάρυζε.
<theocritus. idylls. 7.138> τοὶ δὲ ποτὶ σκιαραῖς ὀροδαμνίσιν αἰθαλίωνες
<theocritus. idylls. 7.139> τέττιγες λαλαγεῦντες ἔχον πόνον: ἁ δ᾽ ὀλολυγὼν
<theocritus. idylls. 7.140> τηλόθεν ἐν πυκιναῖσι βάτων τρύζεσκεν ἀκάνθαις.
<theocritus. idylls. 7.141> ἄειδον κόρυδοι καὶ ἀκανθίδες, ἔστενε τρυγών,
<theocritus. idylls. 7.142> πωτῶντο ξουθαὶ περὶ πίδακας ἀμφὶ μέλισσαι.
<theocritus. idylls. 7.143> πάντ᾽ ὦσδεν θέρεος μάλα πίονος, ὦσδε δ᾽ ὀπώρας.
<theocritus. idylls. 7.144> ὄχναι μὲν πὰρ ποσσί, παρὰ πλευραῖσι δὲ μᾶλα
<theocritus. idylls. 7.145> δαψιλέως ἁμῖν ἐκυλίνδετο: τοὶ δ᾽ ἐκέχυντο
<theocritus. idylls. 7.146> ὄρπακες βραβίλοισι καταβρίθοντες ἔραζε:
<theocritus. idylls. 7.147> τετράενες δὲ πίθων ἀπελύετο κρατὸς ἄλειφαρ.
<theocritus. idylls. 7.148> νύμφαι Κασταλίδες Παρνάσιον αἶπος ἔχοισαι,
<theocritus. idylls. 7.149> ἆρά γέ πᾳ τοιόνδε Φόλω κατὰ λάινον ἄντρον
<theocritus. idylls. 7.150> κρατῆρ᾽ ῾Ηρακλῆι γέρων ἐστήσατο Χείρων;
<theocritus. idylls. 7.151> ἆρά γέ πᾳ τῆνον τὸν ποιμένα τὸν ποτ᾽ ᾿Ανάπῳ,
<theocritus. idylls. 7.152> τὸν κρατερὸν Πολύφαμον, ὃς ὤρεσι νᾶας ἔβαλλε,
<theocritus. idylls. 7.153> τοῖον νέκταρ ἔπεισε κατ᾽ αὐλία ποσσὶ χορεῦσαι,
<theocritus. idylls. 7.154> οἷον δὴ τόκα πῶμα διεκρανάσατε Νύμφαι
<theocritus. idylls. 7.155> βωμῷ πὰρ Δάματρος ἀλῳάδος; ἇς ἐπὶ σωρῷ
<theocritus. idylls. 7.156> αὖθις ἐγὼ πάξαιμι μέγα πτύον, ἁ δὲ γελάσσαι
<theocritus. idylls. 7.157> δράγματα καὶ μάκωνας ἐν ἀμφοτέραισιν ἔχοισα.
<theocritus. idylls. 8.1> Δάφνιδι τῷ χαρίεντι συνήντετο βουκολέοντι
<theocritus. idylls. 8.2> μᾶλα νέμων, ὡς φαντί, κατ᾽ ὤρεα μακρὰ Μενάλκας.
<theocritus. idylls. 8.3> ἄμφω τώγ᾽ ἤστην πυρροτρίχω, ἄμφω ἀνάβω,
<theocritus. idylls. 8.4> ἄμφω συρίσδεν δεδαημένω, ἄμφω ἀείδεν.
<theocritus. idylls. 8.5> πρᾶτος δ᾽ ὦν ποτὶ Δάφνιν ἰδὼν ἀγόρευε Μενάλκας:
<theocritus. idylls. 8.6> μυκητᾶν ἐπίουρε βοῶν Δάφνι, λῇς μοι ἀεῖσαι;
<theocritus. idylls. 8.7> φαμί τυ νικασεῖν, ὅσσον θέλω αὐτὸς ἀείδων. 
<theocritus. idylls. 8.8> τὸν δ᾽ ἄρα χὡ Δάφνις τοιῷδ᾽ ἀπαμείβετο μύθῳ:
<theocritus. idylls. 8.9> ποιμὴν εἰροπόκων ὀίων συριγκτὰ Μενάλκα,
<theocritus. idylls. 8.10> οὔποτε νικασεῖς μ᾽, οὐδ᾽ εἴ τι πάθοις τύγ᾽ ἀείδων.
<theocritus. idylls. 8.11> χρῄσδεις ὧν ἐσιδεῖν; χρῄσδεις καταθεῖναι ἄεθλον;
<theocritus. idylls. 8.12> χρῄσδω τοῦτ᾽ ἐσιδεῖν, χρῄσδω καταθεῖναι ἄεθλον.
<theocritus. idylls. 8.13> καὶ τίνα θησεύμεσθ᾽, ὅτις ἁμῖν ἄρκιος εἴη;
<theocritus. idylls. 8.14> μόσχον ἐγὼ θησῶ: τὺ δὲ θὲς ἰσομάτορα ἀμνόν.
<theocritus. idylls. 8.15> οὐ θησῶ ποκα ἀμνόν, ἐπεὶ χαλεπὸς ὁ πατήρ μευ
<theocritus. idylls. 8.16> χἁ μάτηρ, τὰ δὲ μᾶλα ποθέσπερα πάντ᾽ ἀριθμεῦντι.
<theocritus. idylls. 8.17> ἀλλὰ τί μὰν θησεῖς; τί δὲ τὸ πλέον ἑξεῖ ὁ νικῶν;
<theocritus. idylls. 8.18> σύριγγ᾽ ἃν ἐπόησα καλὰν ἐγὼ ἐννεάφωνον,
<theocritus. idylls. 8.19> λευκὸν κηρὸν ἔχοισαν, ἴσον κάτω, ἶσον ἄνωθεν,
<theocritus. idylls. 8.20> ταύταν κατθείην, τὰ δὲ τῶ πατρὸς οὐ καταθησῶ.
<theocritus. idylls. 8.21> ἦ μάν τοι κἠγὼ σύριγγ᾽ ἔχω ἐννεάφωνον.
<theocritus. idylls. 8.22> λευκὸν κηρὸν ἔχοισαν, ἴσον κάτω, ἶσον ἄνωθεν.
<theocritus. idylls. 8.23> πρώαν νιν συνέπαξ᾽: ἔτι καὶ τὸν δάκτυλον ἀλγέω
<theocritus. idylls. 8.24> τοῦτον, ἐπεὶ κάλαμός με διασχισθεὶς διέτμαξεν.
<theocritus. idylls. 8.25> ἀλλὰ τίς ἄμμε κρινεῖ; τίς ἐπάκοος ἔσσεται ἁμέων;
<theocritus. idylls. 8.26> τῆνον πῶς ἐνταῦθα τὸν αἰπόλον ἢν καλέσωμες;
<theocritus. idylls. 8.27> ᾧ ποτὶ ταῖς ἐρίφοις ὁ κύων ὁ φάλαρος ὑλακτεῖ.
<theocritus. idylls. 8.28> χοἱ μὲν παῖδες ἄυσαν, ὁ δ᾽ αἰπόλος ἦνθ᾽ ἐπακοῦσαι.
<theocritus. idylls. 8.29> χοἱ μὲν παῖδες ἄειδον, ὁ δ᾽ αἰπόλος ἤθελε κρίνειν.
<theocritus. idylls. 8.30> πρᾶτος δ᾽ ὦν ἄειδε λαχὼν ἰυκτὰ Μενάλκας,
<theocritus. idylls. 8.31> εἶτα δ᾽ ἀμοιβαίαν ὑπελάμβανε Δάφνις ἀοιδάν.
<theocritus. idylls. 8.32> βουκολικάν: οὕτω δὲ Μενάλκας ἄρξατο πρᾶτος.
<theocritus. idylls. 8.33> ῎Αγκεα καὶ ποταμοί, θεῖον γένος, αἴ τι Μενάλκας
<theocritus. idylls. 8.34> πήποχ᾽ ὁ συριγκτὰς προσφιλὲς ᾆσε μέλος,
<theocritus. idylls. 8.35> βόσκοιτ᾽ ἐκ ψυχᾶς τὰς ἀμνάδας: ἢν δέ ποκ᾽ ἔνθῃ
<theocritus. idylls. 8.36> Δάφνις ἔχων δαμάλας, μηδὲν ἔλασσον ἔχοι.
<theocritus. idylls. 8.37> κρᾶναι καὶ βοτάναι, γλυκερὸν φυτόν, αἴπερ ὁμοῖον
<theocritus. idylls. 8.38> μουσίσδει Δάφνις ταῖσιν ἀηδονίσι,
<theocritus. idylls. 8.39> τοῦτο τὸ βουκόλιον πιαίνετε: κἤν τι Μενάλκας
<theocritus. idylls. 8.40> τεῖδ᾽ ἀγάγῃ, χαίρων ἄφθονα πάντα νέμοι.
<theocritus. idylls. 8.41> ἔνθ᾽ ὄις, ἔνθ᾽ αἶγες διδυματόκοι, ἔνθα μέλισσαι
<theocritus. idylls. 8.42> σμήνεα πληροῦσιν, καὶ δρύες ὑψίτεραι,
<theocritus. idylls. 8.43> ἔνθ᾽ ὁ καλὸς Μίλων βαίνει ποσίν: αἰ δ᾽ ἂν ἀφέρπῃ,
<theocritus. idylls. 8.44> χὡ ποιμὴν ξηρὸς τηνόθι χαἱ βοτάναι.
<theocritus. idylls. 8.45> παντᾷ ἔαρ, παντᾷ δὲ νομοί, παντᾷ δὲ γάλακτος
<theocritus. idylls. 8.46> οὔθατα πλήθουσιν, καὶ τὰ νέα τρέφεται,
<theocritus. idylls. 8.47> ἐνθ᾽ ἁ καλὰ παῖς ἐπινίσσεται: αἰ δ᾽ ἂν ἀφέρπῃ,
<theocritus. idylls. 8.48> χὡ τὰς βῶς βόσκὡν χαἱ βόες αὐότεραι.
<theocritus. idylls. 8.49> ὦ τράγε, τᾶν λευκᾶν αἰγῶν ἄνερ, ὧ βάθος ὕλας
<theocritus. idylls. 8.50> μυρίον, （ὦ σιμαὶ δεῦτ᾽ ἐφ᾽ ὕδωρ ἔριφοι:）
<theocritus. idylls. 8.51> ἐν τήνῳ γὰρ τῆνος: ἴθ᾽ ὦ κόλε καὶ λέγε: Μίλων,
<theocritus. idylls. 8.52> ὁ Πρωτεὺς φώκας καὶ θεὸς ὢν ἔνεμε.
<theocritus. idylls. 8.53> μή μοι γᾶν Πέλοπος, μή μοι χρύσεια τάλαντα
<theocritus. idylls. 8.54> εἴη ἔχειν, μηδὲ πρόσθε θέειν ἀνέμων:
<theocritus. idylls. 8.55> ἀλλ᾽ ὑπὸ τᾷ πέτρᾳ τᾷδ᾽ ᾁσομαι, ἀγκὰς ἔχων τυ,
<theocritus. idylls. 8.56> σύννομα μᾶλ᾽ ἐσορῶν, τὰν Σικελὰν ἐς ἅλα.
<theocritus. idylls. 8.57> δένδρεσι μὲν χειμὼν φοβερὸν κακόν, ὕδασι δ᾽ αὐχμός,
<theocritus. idylls. 8.58> ὄρνισιν δ᾽ ὕσπλαγξ, ἀγροτέροις δὲ λίνα,
<theocritus. idylls. 8.59> ἀνδρὶ δὲ παρθενικᾶς ἁπαλᾶς πόθος. ὦ πάτερ ὦ Ζεῦ,
<theocritus. idylls. 8.60> οὐ μόνος ἠράσθην: καὶ τὺ γυναικοφίλας.
<theocritus. idylls. 8.61> ταῦτα μὲν ὦν δι᾽ ἀμοιβαίων οἱ παῖδες ἄεισαν:
<theocritus. idylls. 8.62> τὰν πυμάταν δ᾽ ᾠδὰν οὑτῶς ἐξᾶρχε Μενάλκας.
<theocritus. idylls. 8.63> Φεἰδευ τᾶν ἐρίφων, φείδευ λύκε τᾶν τοκάδων μευ,
<theocritus. idylls. 8.64> μηδ᾽ ἀδίκει μ᾽, ὅτι μικκὸς ἐὼν πολλαῖσιν ὁμαρτέω.
<theocritus. idylls. 8.65> ὦ Λάμπουρε κύον, οὕτω βαθὺς ὕπνος ἔχει τυ;
<theocritus. idylls. 8.66> οὐ χρὴ κοιμᾶσθαι βαθέως σὺν παιδὶ νέμοντα.
<theocritus. idylls. 8.67> ταὶ δ᾽ ὄιες, μηδ᾽ ὔμμες ὀκνεῖθ᾽ ἁπαλᾶς κορέσασθαι
<theocritus. idylls. 8.68> ποίας: οὔτι καμεῖσθ᾽, ὅκκ᾽ αὖ πάλιν ἅδε φύηται.
<theocritus. idylls. 8.69> σίττα νέμεσθε νέμεσθε, τὰ δ᾽ οὔθατα πλήσατε πᾶσαι,
<theocritus. idylls. 8.70> ὡς τὸ μὲν ὥρνες ἔχωντι, τὸ δ᾽ ἐς ταλάρως ἀποθῶμαι.
<theocritus. idylls. 8.71> δεύτερος αὖ Δάφνις λιγυρῶς ἀνεβάλλετ᾽ ἀείδειν:
<theocritus. idylls. 8.72> κἠμὲ γὰρ ἐκ τὤντρω σύνοφρυς κόρα ἐχθὲς ἰδοῖσα
<theocritus. idylls. 8.73> τὰς δαμάλας παρελᾶντα καλὸν καλὸν ἦμεν ἔφασκεν:
<theocritus. idylls. 8.74> οὐ μὰν οὐδὲ λόγον ἐκρίθην ἄπο, τὤμπικρον αὐτᾷ,
<theocritus. idylls. 8.75> ἀλλὰ κάτω βλέψας τὰν ἁμετέραν ὁδὸν εἷρπον.
<theocritus. idylls. 8.76> ἁδεῖ᾽ ἁ φωνὰ τᾶς πόρτιος, ἁδὺ τὸ πνεῦμα:
<theocritus. idylls. 8.77> ἁδὺ δὲ χὡ μόσχος γαρύεται, ἁδὺ δὲ χἁ βῶς:
<theocritus. idylls. 8.78> ἁδὺ δὲ τῶ θέρεος παρ᾽ ὕδωρ ῥέον αἰθριοκοιτεῖν.
<theocritus. idylls. 8.79> τᾷ δρυῒ ταὶ βάλανοι κόσμος, τᾷ μαλίδι μᾶλα,
<theocritus. idylls. 8.80> τᾷ βοῒ δ᾽ ἁ μόσχος, τῷ βουκόλῳ αἱ βόες αὐταί.
<theocritus. idylls. 8.81> ῝Ως οἱ παῖδες ἄεισαν, ὁ δ᾽ αἰπόλος ὧδ᾽ ἀγόρευεν:
<theocritus. idylls. 8.82> ἁδύ τι τὸ στόμα τευ καὶ ἐφίμερος ὦ Δάφνι φωνά.
<theocritus. idylls. 8.83> κρέσσον μελπομένω τευ ἀκουέμεν ἢ μέλι λείχειν.
<theocritus. idylls. 8.84> λάζεο τὰς σύριγγας: ἐνίκασας γὰρ ἀείδων.
<theocritus. idylls. 8.85> αἰ δέ τι λῇς με καὶ αὐτὸν ἅμ᾽ αἰπολέοντα διδάξαι,
<theocritus. idylls. 8.86> τήναν τὰν μιτύλαν δωσῶ τὰ δίδακτρά τοι αἶγα,
<theocritus. idylls. 8.87> ἅτις ὑπὲρ κεφαλᾶς αἰεὶ τὸν ἀμολγέα πληροῖ.
<theocritus. idylls. 8.88> ῾Ως μὲν ὁ παῖς ἐχάρη καὶ ἀνάλατο καὶ πλατάγησε
<theocritus. idylls. 8.89> νικάσας, οὑτῶς ἐπὶ ματέρι νεβρὸς ἅλοιτο.
<theocritus. idylls. 8.90> ὡς δὲ κατεσμύχθη καὶ ἀνετράπετο φρένα λύπᾳ
<theocritus. idylls. 8.91> ὥτερος, οὕτω καὶ νύμφα γαμεθεῖσ᾽ ἀκάχοιτο.
<theocritus. idylls. 8.92> κἠκ τούτω πρᾶτος παρὰ ποιμέσι Δάφνις ἔγεντο,
<theocritus. idylls. 8.93> καὶ Νύμφαν ἄκρηβος ἐὼν ἔτι Ναΐδα γᾶμεν.
<theocritus. idylls. 9.1> Βουκολιάζεο Δάφνι, τὺ δ᾽ ᾠδᾶς ἄρχεο πρᾶτος,
<theocritus. idylls. 9.2> ᾠδᾶς ἄρχεο Δάφνι, συναψάσθω δὲ Μενάλκας,
<theocritus. idylls. 9.3> μόσχως βουσὶν ὑφέντες, ὑπὸ στείραισι δὲ ταύρως.
<theocritus. idylls. 9.4> χοἱ μὲν ἁμᾷ βόσκοιντο καὶ ἐν φύλλοισι πλανῷντο
<theocritus. idylls. 9.5> μηδὲν ἀτιμαγελεῦντες: ἐμὶν δὲ τὺ βουκολιάζευ
<theocritus. idylls. 9.6> ἐκτόθεν, ἄλλωθεν δὲ ποτικρίνοιτο Μενάλκας.
<theocritus. idylls. 9.7> ῾Αδὺ μὲν ἁ μόσχος γαρύεται, ἁδὺ δὲ χἁ βοῦς,
<theocritus. idylls. 9.8> ἁδὺ δὲ χἁ σῦριγξ χὡ βουκόλος, ἁδὺ δὲ κἠγών.
<theocritus. idylls. 9.9> ἔστι δέ μοι παρ᾽ ὕδωρ ψυχρὸν στιβάς, ἐν δὲ νένασται
<theocritus. idylls. 9.10> λευκᾶν ἐκ δαμαλᾶν καλὰ δέρματα, τάς μοι ἁπάσας
<theocritus. idylls. 9.11> λὶψ κόμαρον τρωγοίσας ἀπὸ σκοπιᾶς ἐτίναξε.
<theocritus. idylls. 9.12> τῶ δὲ θέρευς φρύγοντος ἐγὼ τόσσον μελεδαίνω,
<theocritus. idylls. 9.13> ὅσσον ἐρῶντε πατρὸς μύθων καὶ ματρὸς ἀκούειν.
<theocritus. idylls. 9.14> οὑτῶς Δάφνις ἄεισεν ἐμίν, οὑτῶς δὲ Μενάλκας.
<theocritus. idylls. 9.15> Αἴτνα μᾶτερ ἐμά, κἠγὼ καλὸν ἄντρον ἐνοικέω
<theocritus. idylls. 9.16> κοίλαις ἐν πέτραισιν: ἔχω δέ τοι ὅσσ᾽ ἐν ὀνείρῳ
<theocritus. idylls. 9.17> φαίνονται, πολλὰς μὲν ὄις, πολλὰς δὲ χιμαίρας,
<theocritus. idylls. 9.18> ὧν μοι πρὸς κεφαλᾷ καὶ πρὸς ποσὶ κώεα κεῖται.
<theocritus. idylls. 9.19> ἐν πυρὶ δὲ δρυίνῳ χόρια ζεῖ, ἐν πυρὶ δ᾽ αὖαι
<theocritus. idylls. 9.20> φαγοὶ χειμαίνοντος: ἔχω δέ τοι οὐδ᾽ ὅσον ὤραν
<theocritus. idylls. 9.21> χείματος ἢ νωδὸς καρύων ἀμύλοιο παρόντος.
<theocritus. idylls. 9.22> τοῖς μὲν ἐπεπλατάγησα καὶ αὐτίκα δῶρον ἔδωκα,
<theocritus. idylls. 9.23> Δάφνιδι μὲν κορύναν, τάν μοι πατρὸς ἔτρεφεν ἀγρός,
<theocritus. idylls. 9.24> αὐτοφυῆ, τὰν οὐδ᾽ ἂν ἴσως μωμάσατο τέκτων,
<theocritus. idylls. 9.25> τήνῳ δὲ στρόμβω καλὸν ὄστρακον, ὧ κρέας αὐτὸς
<theocritus. idylls. 9.26> σιτήθην πέτραισιν ἐν ᾿Ικαρίαισι δοκεύσας,
<theocritus. idylls. 9.27> πέντε ταμὼν πέντ᾽ οὖσιν: ὁ δ᾽ ἐγκαναχήσατο κόχλῳ.
<theocritus. idylls. 9.28> Βουκολικαὶ Μοῖσαι μάλα χαίρετε, φαίνετε δ᾽ ᾠδάς,
<theocritus. idylls. 9.29> τάς ποκ᾽ ἐγὼ τήνοισι παρὼν ἄεισα νομεῦσι,
<theocritus. idylls. 9.30> μηκέτ᾽ ἐπὶ γλώσσας ἄκρας ὀλοφυγγόνα φύσω.
<theocritus. idylls. 9.31> τέττιξ μὲν τέττιγι φίλος, μύρμακι δὲ μύρμαξ,
<theocritus. idylls. 9.32> ἴρηκες δ᾽ ἴρηξιν, ἐμὶν δέ τε μοῖσα καὶ ᾠδά.
<theocritus. idylls. 9.33> τᾶς μοι πᾶς εἴη πλεῖος δόμος. οὔτε γὰρ ὕπνος
<theocritus. idylls. 9.34> οὔτ᾽ ἔαρ ἐξαπίνας γλυκερώτερον, οὔτε μελίσσαις
<theocritus. idylls. 9.35> ἄνθεα: τόσσον ἐμὶν Μοῖσαι φίλαι. οὓς μὲν ὁρεῦντι
<theocritus. idylls. 9.36> γαθεῦσαι, τοὺς δ᾽ οὔτι ποτῷ δαλήσατο Κίρκη.
<theocritus. idylls. 10.1> ᾿Εργατίνα βουκαῖε, τί νῦν ᾦζυρὲ πεπόνθεις;
<theocritus. idylls. 10.2> οὔθ᾽ ἑὸν ὄγμον ἄγειν ὀρθὸν δύνᾳ, ὡς τὸ πρὶν ἆγες,
<theocritus. idylls. 10.3> οὔθ᾽ ἅμα λᾳοτομεῖς τῷ πλατίον, ἀλλ᾽ ἀπολείπῃ
<theocritus. idylls. 10.4> ὥσπερ ὄις ποίμνας, ἇς τὸν πόδα κάκτος ἔτυψε.
<theocritus. idylls. 10.5> ποῖός τις δείλαν τυ καὶ ἐκ μέσω ἄματος ἐσσῇ,
<theocritus. idylls. 10.6> ὃς νῦν ἀρχόμενος τᾶς αὔλακος οὐκ ἀποτρώγεις;
<theocritus. idylls. 10.7> Μίλων ὀψαμάτα, πέτρας ἀπόκομμ᾽ ἀτεράμνω,
<theocritus. idylls. 10.8> οὐδαμά τοι συνέβα ποθέσαι τινὰ τῶν ἀπεόντων;
<theocritus. idylls. 10.9> οὐδαμά. τίς δὲ πόθος τῶν ἔκτοθεν ἐργάτᾳ ἀνδρί;
<theocritus. idylls. 10.10> οὐδαμά νυν συνέβα τοι ἀγρυπνῆσαι δι᾽ ἔρωτα;
<theocritus. idylls. 10.11> μηδέ γε συμβαίη: χαλεπὸν χορίω κύνα γεῦσαι.
<theocritus. idylls. 10.12> ἀλλ᾽ ἐγὼ ὦ Μίλων ἔραμαι σχεδὸν ἑνδεκαταῖος.
<theocritus. idylls. 10.13> ἐκ πίθω ἀντλεῖς δῆλον: ἐγὼ δ᾽ ἔχω οὐδ᾽ ἅλις ὄξος.
<theocritus. idylls. 10.14> τοιγάρτοι πρὸ θυρᾶν μοι ἀπὸ σπόρω ἄσκαλα πάντα.
<theocritus. idylls. 10.15> τίς δέ τυ τᾶν παίδων λυμαίνεται; ἁ Πολυβώτα,
<theocritus. idylls. 10.16> ἃ πρᾶν ἀμάντεσσι παρ᾽ ῾Ιπποκίωνι ποταύλει.
<theocritus. idylls. 10.17> εὗρε θεὸς τὸν ἀλιτρόν: ἔχεις πάλαι ὧν ἐπεθύμεις.
<theocritus. idylls. 10.18> μάντίς τοι τὰν νύκτα χροϊξεῖθ᾽ ἁ καλαμαία.
<theocritus. idylls. 10.19> μωμᾶσθαί μ᾽ ἄρχῃ τύ: τυφλὸς δ᾽ οὐκ αὐτὸς ὁ Πλοῦτος,
<theocritus. idylls. 10.20> ἀλλὰ καὶ ὡφρόντιστος ῎Ερως. μὴ δὴ μέγα μυθεῦ.
<theocritus. idylls. 10.21> οὐ μέγα μυθεῦμαι: τὺ μόνον κατάβαλλε τὸ λᾷον,
<theocritus. idylls. 10.22> καί τι κόρας φιλικὸν μέλος ἀμβάλευ. ἅδιον οὑτῶς
<theocritus. idylls. 10.23> ἐργαξῇ: καὶ μὰν πρότερόν ποκα μουσικὸς ἦσθα.
<theocritus. idylls. 10.24> Μοῖσαι Πιερίδες, συναείσατε τὰν ῥαδινάν μοι
<theocritus. idylls. 10.25> παῖδ᾽: ὧν γάρ χ᾽ ἅψησθε θεαί, καλὰ πάντα ποεῖτε.
<theocritus. idylls. 10.26> Βομβύκα χαρίεσσα, Σύραν καλέοντί τυ πάντες,
<theocritus. idylls. 10.27> ἰσχνὰν ἁλιόκαυστον, ἐγὼ δὲ μόνος μελίχλωρον.
<theocritus. idylls. 10.28> καὶ τὸ ἴον μέλαν ἐστὶ καὶ ἁ γραπτὰ ὑάκινθος,
<theocritus. idylls. 10.29> ἀλλ᾽ ἔμπας ἐν τοῖς στεφάνοις τὰ πρᾶτα λέγονται.
<theocritus. idylls. 10.30> ἁ αἲξ τὰν κύτισον, ὁ λύκος τὰν αἶγα διώκει,
<theocritus. idylls. 10.31> ἁ γέρανος τὤροτρον, ἐγὼ δ᾽ ἐπὶ τὶν μεμάνημαι.
<theocritus. idylls. 10.32> αἴθέ μοι ἦς, ὅσσα Κροῖσόν ποκα φαντὶ πεπᾶσθαι,
<theocritus. idylls. 10.33> χρύσεοι ἀμφότεροί κ᾽ ἀνεκείμεθα τᾷ ᾿Αφροδίτᾳ,
<theocritus. idylls. 10.34> τὼς αὐλὼς μὲν ἔχοισα καὶ ἢ ῥόδον ἢ μᾶλον τύ,
<theocritus. idylls. 10.35> σχῆμα δ᾽ ἐγὼ καὶ καινὰς ἐπ᾽ ἀμφοτέροισιν ἀμύκλας.
<theocritus. idylls. 10.36> Βομβύκα χαρίεσσ᾽, οἱ μὲν πόδες ἀστράγαλοί τευς,
<theocritus. idylls. 10.37> ἁ φωνὰ δὲ τρύχνος: τὸν μὰν τρόπον οὐκ ἔχω εἰπεῖν.
<theocritus. idylls. 10.38> ̂̓Η καλὰς ἄμμι ποέων ἐλελήθει βοῦκος ἀοιδάς.
<theocritus. idylls. 10.39> ὡς εὖ τὰν ἰδέαν τᾶς ἁρμονίας ἐμέτρησεν.
<theocritus. idylls. 10.40> ὤμοι τῶ πώγωνος, ὃν ἀλιθίως ἀνέφυσα.
<theocritus. idylls. 10.41> θᾶσαι δὴ καὶ ταῦτα τὰ τῶ θείω Λιτυέρσα.
<theocritus. idylls. 10.42> Δάματερ πολύκαρπε πολύσταχυ, τοῦτο τὸ λᾷον
<theocritus. idylls. 10.43> εὔεργόν τ᾽ εἴη καὶ κάρπιμον ὅττι μάλιστα.
<theocritus. idylls. 10.44> Σφίγγετ᾽ ἀμαλλοδέται τὰ δράγματα, μὴ παριών τις
<theocritus. idylls. 10.45> εἴποι: σύκινοι ἄνδρες, ἀπώλετο χοὗτος ὁ μισθός.
<theocritus. idylls. 10.46> ᾿Ες βορέην ἄνεμον τᾶς κόρθυος ἁ τομὰ ὔμμιν
<theocritus. idylls. 10.47> ἢ ζέφυρον βλεπέτω: πιαίνεται ὁ στάχυς οὑτῶς.
<theocritus. idylls. 10.48> σῖτον ἀλοιῶντας φεύγειν τὸ μεσαμβρινὸν ὕπνον:
<theocritus. idylls. 10.49> ἐκ καλάμας ἄχυρον τελέθει τημόσδε μάλιστα.
<theocritus. idylls. 10.50> ἄρχεσθαι δ᾽ ἀμῶντας ἐγειρομένω κορυδαλλῶ,
<theocritus. idylls. 10.51> καὶ λήγειν εὕδοντος, ἐλινῦσαι δὲ τὸ καῦμα.
<theocritus. idylls. 10.52> εὐκτὸς ὁ τῶ βατράχω παῖδες βίος: οὐ μελεδαίνει
<theocritus. idylls. 10.53> τὸν προπιεῖν ἐγχεῦντα: πάρεστι γὰρ ἄφθονον αὐτῷ.
<theocritus. idylls. 10.54> κάλλιον ὦπιμελητὰ φιλάργυρε τὸν φακὸν ἕψειν:
<theocritus. idylls. 10.55> μή τι τάμῃς τὰν χεῖρα καταπρίων τὸ κύμινον.
<theocritus. idylls. 10.56> ταῦτα χρὴ μοχθεῦντας ἐν ἁλίῳ ἄνδρας ἀείδειν,
<theocritus. idylls. 10.57> τὸν δὲ τεὸν βουκαῖε πρέπει λιμηρὸν ἔρωτα
<theocritus. idylls. 10.58> μυθίσδεν τᾷ ματρὶ κατ᾽ εὐνὰν ὀρθρευοίσᾳ.
<theocritus. idylls. 11.1> οὐδὲν πὸτ τὸν ἔρωτα πεφύκει φάρμακον ἄλλο
<theocritus. idylls. 11.2> Νικία οὔτ᾽ ἔγχριστον, ἐμὶν δοκεῖ, οὔτ᾽ ἐπίπαστον,
<theocritus. idylls. 11.3> ἢ ταὶ Πιερίδες: κοῦφον δέ τι τοῦτο καὶ ἁδὺ
<theocritus. idylls. 11.4> γίνετ᾽ ἐπ᾽ ἀνθρώποις, εὑρεῖν δ᾽ οὐ ῥᾴδιόν ἐστι.
<theocritus. idylls. 11.5> γινώσκειν δ᾽ οἶμαί τυ καλῶς ἰατρὸν ἐόντα
<theocritus. idylls. 11.6> καὶ ταῖς ἐννέα δὴ πεφιλάμενον ἔξοχα Μοίσαις.
<theocritus. idylls. 11.7> οὕτω γοῦν ῥάιστα διᾶγ᾽ ὁ Κύκλωψ ὁ παρ᾽ ἁμῖν,
<theocritus. idylls. 11.8> ὡρχαῖος Πολύφαμος, ὅκ᾽ ἤρατο τᾶς Γαλατείας,
<theocritus. idylls. 11.9> ἄρτι γενειάσδων περὶ τὸ στόμα τὼς κροτάφως τε.
<theocritus. idylls. 11.10> ἤρατο δ᾽ οὐ μάλοις οὐδὲ ῥόδῳ οὐδὲ κικίννοις,
<theocritus. idylls. 11.11> ἀλλ᾽ ὀρθαῖς μανίαις, ἁγεῖτο δὲ πάντα πάρεργα.
<theocritus. idylls. 11.12> πολλάκι ταὶ ὄιες ποτὶ ταὐλίον αὐταὶ ἀπῆνθον
<theocritus. idylls. 11.13> χλωρᾶς ἐκ βοτάνας: ὁ δὲ τὰν Γαλάτειαν ἀείδων
<theocritus. idylls. 11.14> αὐτόθ᾽ ἐπ᾽ ἀιόνος κατετάκετο φυκιοέσσας
<theocritus. idylls. 11.15> ἐξ ἀοῦς, ἔχθιστον ἔχων ὑποκάρδιον ἕλκος
<theocritus. idylls. 11.16> Κύπριδος ἐκ μεγάλας, τό οἱ ἥπατι πᾶξε βέλεμνον.
<theocritus. idylls. 11.17> ἀλλὰ τὸ φάρμακον εὗρε, καθεζόμενος δ᾽ ἐπὶ πέτρας
<theocritus. idylls. 11.18> ὑψηλᾶς ἐς πόντον ὁρῶν ἄειδε τοιαῦτα.
<theocritus. idylls. 11.19> ̂̓Ω λευκὰ Γαλάτεια, τί τὸν φιλέοντ᾽ ἀποβάλλῃ;
<theocritus. idylls. 11.20> λευκοτέρα πακτᾶς ποτιδεῖν, ἁπαλωτέρα ἀρνός,
<theocritus. idylls. 11.21> μόσχω γαυροτέρα, σφριγανωτέρα ὄμφακος ὠμᾶς.
<theocritus. idylls. 11.22> φοιτῇς δ᾽ αὖθ᾽ οὑτῶς, ὅκκα γλυκὺς ὕπνος ἔχῃ με,
<theocritus. idylls. 11.23> οἴχῃ δ᾽ εὐθὺς ἰοῖσ᾽, ὅκκα γλυκὺς ὕπνος ἀνῇ με,
<theocritus. idylls. 11.24> φεύγεις δ᾽ ὥσπερ ὄις πολιὸν λύκον ἀθρήσασα.
<theocritus. idylls. 11.25> ἠράσθην μὲν ἔγωγα τεοῦς κόρα, ἁνίκα πρᾶτον
<theocritus. idylls. 11.26> ἦνθες ἐμᾷ σὺν ματρὶ θέλοισ᾽ ὑακίνθινα φύλλα
<theocritus. idylls. 11.27> ἐξ ὄρεος δρέψασθαι, ἐγὼ δ᾽ ὁδὸν ἁγεμόνευον.
<theocritus. idylls. 11.28> παύσασθαι δ᾽ ἐσιδών τυ καὶ ὕστερον οὐδέ τί πᾳ νῦν
<theocritus. idylls. 11.29> ἐκ τήνω δύναμαι: τὶν δ᾽ οὐ μέλει, οὐ μὰ Δί᾽ οὐδέν.
<theocritus. idylls. 11.30> γινώσκω χαρίεσσα κόρα, τίνος ὥνεκα φεύγεις:
<theocritus. idylls. 11.31> ὥνεκά μοι λασία μὲν ὀφρῦς ἐπὶ παντὶ μετώπῳ
<theocritus. idylls. 11.32> ἐξ ὠτὸς τέταται ποτὶ θὥτερον ὦς μία μακρά,
<theocritus. idylls. 11.33> εἷς δ᾽ ὀφθαλμὸς ἔπεστι, πλατεῖα δὲ ῥὶς ἐπὶ χείλει.
<theocritus. idylls. 11.34> ἀλλ᾽ οὗτος τοιοῦτος ἐὼν βοτὰ χίλια βόσκω,
<theocritus. idylls. 11.35> κἠκ τούτων τὸ κράτιστον ἀμελγόμενος γάλα πίνω:
<theocritus. idylls. 11.36> τυρὸς δ᾽ οὐ λείπει μ᾽ οὔτ᾽ ἐν θέρει οὔτ᾽ ἐν ὀπώρᾳ,
<theocritus. idylls. 11.37> οὐ χειμῶνος ἄκρω: ταρσοὶ δ᾽ ὑπεραχθέες αἰεί.
<theocritus. idylls. 11.38> συρίσδεν δ᾽ ὡς οὔτις ἐπίσταμαι ὧδε Κυκλώπων,
<theocritus. idylls. 11.39> τὶν τὸ φίλον γλυκύμαλον ἁμᾷ κἠμαυτὸν ἀείδων
<theocritus. idylls. 11.40> πολλάκι νυκτὸς ἀωρί. τρέφω δέ τοι ἕνδεκα νεβρὼς
<theocritus. idylls. 11.41> πάσας μηνοφόρως καὶ σκύμνως τέσσαρας ἄρκτων.
<theocritus. idylls. 11.42> ἀλλ᾽ ἀφίκευσο ποθ᾽ ἁμέ, καὶ ἑξεῖς οὐδὲν ἔλασσον,
<theocritus. idylls. 11.43> τὰν γλαυκὰν δὲ θάλασσαν ἔα ποτὶ χέρσον ὀρεχθεῖν.
<theocritus. idylls. 11.44> ἅδιον ἐν τὤντρῳ παρ᾽ ἐμὶν τὰν νύκτα διαξεῖς.
<theocritus. idylls. 11.45> ἐντὶ δάφναι τηνεῖ, ἐντὶ ῥαδιναὶ κυπάρισσοι,
<theocritus. idylls. 11.46> ἔστι μέλας κισσός, ἔστ᾽ ἄμπελος ἁ γλυκύκαρπος,
<theocritus. idylls. 11.47> ἔστι ψυχρὸν ὕδωρ, τό μοι ἁ πολυδένδρεος Αἴτνα
<theocritus. idylls. 11.48> λευκᾶς ἐκ χιόνος ποτὸν ἀμβρόσιον προΐητι.
<theocritus. idylls. 11.49> τίς κα τῶνδε θάλασσαν ἔχειν καὶ κύμαθ᾽ ἕλοιτο;
<theocritus. idylls. 11.50> αἰ δέ τοι αὐτὸς ἐγὼ δοκέω λασιώτερος ἦμεν,
<theocritus. idylls. 11.51> ἐντὶ δρυὸς ξύλα μοι καὶ ὑπὸ σποδῷ ἀκάματον πῦρ.
<theocritus. idylls. 11.52> καιόμενος δ᾽ ὑπὸ τεῦς καὶ τὰν ψυχὰν ἀνεχοίμαν
<theocritus. idylls. 11.53> καὶ τὸν ἕν᾽ ὀφθαλμόν, τῶ μοι γλυκερώτερον οὐδέν.
<theocritus. idylls. 11.54> ὤμοι, ὅ τ᾽ οὐκ ἔτεκέν μ᾽ ἁ μάτηρ βραγχί᾽ ἔχοντα,
<theocritus. idylls. 11.55> ὡς κατέδυν ποτὶ τὶν καὶ τὰν χέρα τευς ἐφίλασα,
<theocritus. idylls. 11.56> αἰ μὴ τὸ στόμα λῇς, ἔφερον δέ τοι ἢ κρίνα λευκὰ
<theocritus. idylls. 11.57> ἢ μάκων᾽ ἁπαλὰν ἐρυθρὰ πλαταγώνι᾽ ἔχοισαν.
<theocritus. idylls. 11.58> ἀλλὰ τὰ μὲν θέρεος, τὰ δὲ γίνεται ἐν χειμῶνι,
<theocritus. idylls. 11.59> ὥστ᾽ οὐκ ἄν τοι ταῦτα φέρειν ἅμα πάντ᾽ ἐδυνάθην.
<theocritus. idylls. 11.60> νῦν μὰν ὦ κόριον, νῦν αὐτόγα νεῖν κε μάθοιμι,
<theocritus. idylls. 11.61> αἴκά τις σὺν ναῒ πλέων ξένος ὧδ᾽ ἀφίκηται,
<theocritus. idylls. 11.62> ὡς εἰδῶ, τί ποθ᾽ ἁδὺ κατοικεῖν τὸν βυθὸν ὔμμιν.
<theocritus. idylls. 11.63> ἐξένθοις Γαλάτεια καὶ ἐξενθοῖσα λάθοιο
<theocritus. idylls. 11.64> ὥσπερ ἐγὼ νῦν ὧδε καθήμενος οἴκαδ᾽ ἀπενθεῖν.
<theocritus. idylls. 11.65> ποιμαίνειν δ᾽ ἐθέλοις σὺν ἐμὶν ἅμα καὶ γάλ᾽ ἀμέλγειν
<theocritus. idylls. 11.66> καὶ τυρὸν πᾶξαι τάμισον δριμεῖαν ἐνεῖσα.
<theocritus. idylls. 11.67> ἁ μάτηρ ἀδικεῖ με μόνα, καὶ μέμφομαι αὐτᾷ:
<theocritus. idylls. 11.68> οὐδὲν πήποχ᾽ ὅλως ποτὶ τὶν φίλον εἶπεν ὑπέρ μευ,
<theocritus. idylls. 11.69> καὶ ταῦτ᾽ ἆμαρ ἐπ᾽ ἆμαρ ὁρεῦσά με λεπτὸν ἐόντα.
<theocritus. idylls. 11.70> φασῶ τὰν κεφαλὰν καὶ τὼς πόδας ἀμφοτέρως μευ
<theocritus. idylls. 11.71> σφύζειν, ὡς ἀνιαθῇ, ἐπεὶ κἠγὼν ἀνιῶμαι.
<theocritus. idylls. 11.72> ὦ Κύκλωψ Κύκλωψ, πᾷ τὰς φρένας ἐκπεπότασαι;
<theocritus. idylls. 11.73> αἴκ᾽ ἐνθὼν θαλάρως τε πλέκοις καὶ θαλλὸν ἀμάσας
<theocritus. idylls. 11.74> ταῖς ἄρνεσσι φέροις, τάχα κα πολὺ μᾶλλον ἔχοις νῶν.
<theocritus. idylls. 11.75> τὰν παρεοῖσαν ἄμελγε. τί τὸν φεύγοντα διώκεις;
<theocritus. idylls. 11.76> εὑρησεῖς Γαλάτειαν ἴσως καὶ καλλίον᾽ ἄλλαν.
<theocritus. idylls. 11.77> πολλαὶ συμπαίσδέν με κόραι τὰν νύκτα κέλονται,
<theocritus. idylls. 11.78> κιχλίζοντι δὲ πᾶσαι, ἐπεί κ᾽ αὐταῖς ὑπακούσω
<theocritus. idylls. 11.79> δῆλον ὅ τ᾽ ἐν τᾷ γᾷ κἠγώ τις φαίνομαι ἦμεν.
<theocritus. idylls. 11.80> οὕτω τοι Πολύφαμος ἐποίμαινεν τὸν ἔρωτα
<theocritus. idylls. 11.81> μουσίσδων, ῥᾷον δὲ διᾶγ᾽ ἢ εἰ χρυσὸν ἔδωκεν.
<theocritus. idylls. 12.1> ῎Ηλυθες ὦ φίλε κοῦρε τρίτῃ σὺν νυκτὶ καὶ ἀοῖ;
<theocritus. idylls. 12.2> ἤλυθες: οἱ δὲ ποθεῦντες ἐν ἤματι γηράσκουσιν.
<theocritus. idylls. 12.3> ὅσσον ἔαρ χειμῶνος, ὅσον μᾶλον βραβίλοιο
<theocritus. idylls. 12.4> ἅδιον, ὅσσον ὄις σφετέρας λασιωτέρα ἀρνός,
<theocritus. idylls. 12.5> ὅσσον παρθενικὴ προφέρει τριγάμοιο γυναικός,
<theocritus. idylls. 12.6> ὅσσον ἐλαφροτέρη μόσχου νεβρός, ὅσσον ἀηδὼν
<theocritus. idylls. 12.7> συμπάντων λιγύφωνος ἀοιδοτάτη πετεηνῶν,
<theocritus. idylls. 12.8> τόσσον ἔμ᾽ εὔφρανας τὺ φανείς, σκιερὰν δ᾽ ὑπὸ φαγὸν
<theocritus. idylls. 12.9> ἀελίου φρύγοντος ὁδοιπόρος ἔδραμον ὥς τις.
<theocritus. idylls. 12.10> εἴθ᾽ ὁμαλοὶ πνεύσειαν ἐπ᾽ ἀμφοτέροισιν ῎Ερωτες
<theocritus. idylls. 12.11> νῶιν, ἐπεσσομένοις δὲ γενοίμεθα πᾶσιν ἀοιδά.
<theocritus. idylls. 12.12> θείω δή τινε τώδε μετὰ προτέροισι γενέσθην
<theocritus. idylls. 12.13> φῶθ᾽, ὁ μὲν εἴσπνηλος, φαίη χ᾽ ὡμυκλαϊάσδων,
<theocritus. idylls. 12.14> τὸν δ᾽ ἕτερον πάλιν ὥς κεν ὁ Θεσσαλὸς εἴποι ἀίταν.
<theocritus. idylls. 12.15> ἀλλήλους δ᾽ ἐφίλησαν ἴσῳ ζυγῷ. ἦ ῥα τότ᾽ ἦσαν
<theocritus. idylls. 12.16> χρύσειοι πάλιν ἄνδρες, ὃ κἀντεφίλησ᾽ ὁ φιληθείς.
<theocritus. idylls. 12.17> εἰ γὰρ τοῦτο πάτερ Κρονίδα πέλοι, εἰ γὰρ ἀγήρῳ
<theocritus. idylls. 12.18> ἀθάνατοι, γενεαῖς δὲ διηκοσίαισιν ἔπειτα
<theocritus. idylls. 12.19> ἀγγείλειεν ἐμοί τις ἀνέξοδον εἰς ᾿Αχέροντα:
<theocritus. idylls. 12.20> ἡ σὴ νῦν φιλότης καὶ τοῦ χαρίεντος ἀίτεω
<theocritus. idylls. 12.21> πᾶσι διὰ στόματος, μετὰ δ᾽ ἠιθέοισι μάλιστα.
<theocritus. idylls. 12.22> ἀλλ᾽ ἤτοι τούτων μὲν ὑπέρτεροι Οὐρανίωνες
<theocritus. idylls. 12.23> ἔσσονθ᾽ ὡς ἐθέλοντι. ἐγὼ δέ σε τὸν καλὸν αἰνέων
<theocritus. idylls. 12.24> ψεύδεα ῥινὸς ὕπερθεν ἀραιᾶς οὐκ ἀναφύσω.
<theocritus. idylls. 12.25> ἢν γὰρ καί τι δάκῃς, τὸ μὲν ἀβλαβὲς εὐθὺς ἔθηκας,
<theocritus. idylls. 12.26> διπλάσιον δ᾽ ὤνασας, ἔχων δ᾽ ἐπίμετρον ἀπῆνθον.
<theocritus. idylls. 12.27> Νισαῖοι Μεγαρῆες ἀριστεύοντες ἐρετμοῖς,
<theocritus. idylls. 12.28> ὄλβιοι οἰκείοιτε, τὸν ᾿Αττικὸν ὡς περίαλλα
<theocritus. idylls. 12.29> ξεῖνον ἐτιμήσασθε Διοκλέα τὸν φιλόπαιδα.
<theocritus. idylls. 12.30> αἰεί οἱ περὶ τύμβον ἀολλέες εἴαρι πράτῳ
<theocritus. idylls. 12.31> κοῦροι ἐριδμαίνοντι φιλήματος ἄκρα φέρεσθαι.
<theocritus. idylls. 12.32> ὃς δέ κε προσμάξῃ γλυκερώτερα χείλεσι χείλη,
<theocritus. idylls. 12.33> βριθόμενος στεφάνοισιν ἑὰν ἐς μητέρ᾽ ἀπῆνθεν.
<theocritus. idylls. 12.34> ὄλβιος, ὅστις παισὶ φιλήματα κεῖνα διαιτᾷ.
<theocritus. idylls. 12.35> ἦ που τὸν χαροπὸν Γανυμήδεα πόλλ᾽ ἐπιβωτᾷ
<theocritus. idylls. 12.36> Λυδίῃ ἶσον ἔχειν πέτρῃ στόμα, χρυσὸν ὁποίῃ
<theocritus. idylls. 12.37> πεύθονται μὴ φαῦλος ἐτήτυμω ἀργυραμοιβοί.
<theocritus. idylls. 13.1> οὐχ ἁμῖν τὸν ῎Ερωτα μόνοις ἔτεχ᾽, ὡς ἐδοκεῦμες,
<theocritus. idylls. 13.2> Νικία, ᾧ τινι τοῦτο θεῶν ποκα τέκνον ἔγεντο.
<theocritus. idylls. 13.3> οὐχ ἁμῖν τὰ καλὰ πράτοις καλὰ φαίνεται εἶμεν,
<theocritus. idylls. 13.4> οἳ θνατοὶ πελόμεσθα, τὸ δ᾽ αὔριον οὐκ ἐσορῶμες:
<theocritus. idylls. 13.5> ἀλλὰ καὶ ὡμφιτρύωνος ὁ χαλκεοκάρδιος υἱός,
<theocritus. idylls. 13.6> ὃς τὸν λῖν ὑπέμεινε τὸν ἄγριον, ἤρατο παιδός,
<theocritus. idylls. 13.7> τῶ χαρίεντος ῞Υλα, τῶ τὰν πλοκαμῖδα φορεῦντος,
<theocritus. idylls. 13.8> καί νιν πάντ᾽ ἐδίδαξε πατὴρ ὡσεὶ φίλον υἱέα,
<theocritus. idylls. 13.9> ὅσσα μαθὼν ἀγαθὸς καὶ ἀοίδιμος αὐτὸς ἔγεντο:
<theocritus. idylls. 13.10> χωρὶς δ᾽ οὐδέποκ᾽ ἦς, οὔτ᾽ εἰ μέσον ἆμαρ ὄροιτο,
<theocritus. idylls. 13.11> οὔτ᾽ ἄρ᾽ ὅχ᾽ ἁ λεύκιππος ἀνατρέχοι ἐς Διὸς ᾿Αώς,
<theocritus. idylls. 13.12> οὐδ᾽ ὁπόκ᾽ ὀρτάλιχοι μινυροὶ ποτὶ κοῖτον ὁρῷεν,
<theocritus. idylls. 13.13> σεισαμένας πτερὰ ματρὸς ἐπ᾽ αἰθαλόεντι πετεύρῳ,
<theocritus. idylls. 13.14> ὡς αὐτῷ κατὰ θυμὸν ὁ παῖς πεποναμένος εἴη,
<theocritus. idylls. 13.15> αὐτῷ δ᾽ εὖ ἕλκων ἐς ἀλαθινὸν ἄνδρ᾽ ἀποβαίη.
<theocritus. idylls. 13.16> ἀλλ᾽ ὅτε τὸ χρύσειον ἔπλει μετὰ κῶας ᾿Ιήσων
<theocritus. idylls. 13.17> Αἰσονίδας, οἱ δ᾽ αὐτῷ ἀριστῆες συνέποντο
<theocritus. idylls. 13.18> πασᾶν ἐκ πολίων προλελεγμένοι, ὧν ὄφελός τι,
<theocritus. idylls. 13.19> ἵκετο χὡ ταλαεργὸς ἀνὴρ ἐς ἀφνειὸν ᾿Ιωλκόν,
<theocritus. idylls. 13.20> ᾿Αλκμήνης υἱὸς Μιδεάτιδος ἡρωίνης,
<theocritus. idylls. 13.21> σὺν δ᾽ αὐτῷ κατέβαινεν ῞Υλας εὔεδρον ἐς ᾿Αργώ,
<theocritus. idylls. 13.22> ἅτις κυανεᾶν οὐχ ἥψατο συνδρομάδων ναῦς,
<theocritus. idylls. 13.23> ἀλλὰ διεξάιξε--βαθὺν δ᾽ εἰσέδραμε Φᾶσιν--
<theocritus. idylls. 13.24> αἰετὸς ἐς μέγα λαῖτμα: ἀφ᾽ οὗ τότε χοιράδες ἔσταν.
<theocritus. idylls. 13.25> ἆμος δ᾽ ἀντέλλοντι Πελειάδες, ἐσχατιαὶ δὲ
<theocritus. idylls. 13.26> ἄρνα νέον βόσκοντι, τετραμμένου εἴαρος ἤδη,
<theocritus. idylls. 13.27> τᾶμος ναυτιλίας μιμνάσκετο θεῖος ἄωτος
<theocritus. idylls. 13.28> ἡρώων, κοίλαν δὲ καθιδρυνθέντες ἐς ᾿Αργὼ
<theocritus. idylls. 13.29> ῾Ελλάσποντον ἵκοντο νότῳ τρίτον ἆμαρ ἀέντι,
<theocritus. idylls. 13.30> εἴσω δ᾽ ὅρμον ἔθεντο Προποντίδος, ἔνθα Κιανῶν
<theocritus. idylls. 13.31> αὔλακας εὐρύνοντι βόες τρίβοντες ἄροτρα.
<theocritus. idylls. 13.32> ἐκβάντες δ᾽ ἐπὶ θῖνα κατὰ ζυγὰ δαῖτα πένοντο
<theocritus. idylls. 13.33> δειελινοί, πολλοὶ δὲ μίαν στορέσαντο χαμεύναν.
<theocritus. idylls. 13.34> λειμὼν γάρ σφιν ἔκειτο, μέγα στιβάδεσσιν ὄνειαρ,
<theocritus. idylls. 13.35> ἔνθεν βούτομον ὀξὺ βαθύν τ᾽ ἐτάμοντο κύπειρον.
<theocritus. idylls. 13.36> κᾤχεθ᾽ ῞Υλας ὁ ξανθὸς ὕδωρ ἐπιδόρπιον οἰσῶν
<theocritus. idylls. 13.37> αὐτῷ θ᾽ ῾Ηρακλῆι καὶ ἀστεμφεῖ Τελαμῶνι,
<theocritus. idylls. 13.38> οἳ μίαν ἄμφω ἑταῖροι ἀεὶ δαίνυντο τράπεζαν,
<theocritus. idylls. 13.39> χάλκεον ἄγγος ἔχων. τάχα δὲ κράναν ἐνόησεν
<theocritus. idylls. 13.40> ἡμένῳ ἐν χώρῳ: περὶ δὲ θρύα πολλὰ πεφύκει,
<theocritus. idylls. 13.41> κυάνεόν τε χελιδόνιον χλωρόν τ᾽ ἀδίαντον
<theocritus. idylls. 13.42> καὶ θάλλοντα σέλινα καὶ εἰλιτενὴς ἄγρωστις.
<theocritus. idylls. 13.43> ὕδατι δ᾽ ἐν μέσσῳ Νύμφαι χορὸν ἀρτίζοντο,
<theocritus. idylls. 13.44> νύμφαι ἀκοίμητοι, δειναὶ θεαὶ ἀγροιώταις,
<theocritus. idylls. 13.45> Εὐνείκα καὶ Μαλὶς ἔαρ θ᾽ ὁρόωσα Νύχεια,
<theocritus. idylls. 13.46> ἤτοι ὁ κοῦρος ἐπεῖχε ποτῷ πολυχανδέα κρωσσὸν
<theocritus. idylls. 13.47> βάψαι ἐπειγόμενος, ταὶ δ᾽ ἐν χερὶ πᾶσαι ἔφυσαν:
<theocritus. idylls. 13.48> πασάων γὰρ ἔρως ἁπαλὰς φρένας ἐξεσόβησεν
<theocritus. idylls. 13.49> ᾿Αργείῳ ἐπὶ παιδί: κατήριπε δ᾽ ἐς μέλαν ὕδωρ
<theocritus. idylls. 13.50> ἀθρόος, ὡς ὅτε πυρσὸς ἀπ᾽ οὐρανοῦ ἤριπεν ἀστὴρ
<theocritus. idylls. 13.51> ἀθρόος, ἐν πόντῳ, ναύταις δέ τις εἶπεν ἑταίροις:
<theocritus. idylls. 13.52> κουφότερ᾽ ὦ παῖδες ποιεῖσθ᾽ ὅπλα: πνευστικὸς οὖρος. 
<theocritus. idylls. 13.53> νύμφαι μὲν σφετέροις ἐπὶ γούνασι κοῦρον ἔχοισαι
<theocritus. idylls. 13.54> δακρυόεντ᾽ ἀγανοῖσι παρεψύχοντ᾽ ἐπέεσσιν.
<theocritus. idylls. 13.55> ᾿Αμφιτρυωνιάδας δὲ ταρασσόμενος περὶ παιδὶ
<theocritus. idylls. 13.56> ᾤχετο, μαιωτιστὶ λαβὼν εὐκαμπέα τόξα
<theocritus. idylls. 13.57> καὶ ῥόπαλον, τό οἱ αἰὲν ἐχάνδανε δεξιτερὴ χείρ.
<theocritus. idylls. 13.58> τρὶς μὲν ῞Υλαν ἄυσεν, ὅσον βαρὺς ἤρυγε λαιμός:
<theocritus. idylls. 13.59> τρὶς δ᾽ ἄρ᾽ ὁ παῖς ὑπάκουσεν, ἀραιὰ δ᾽ ἵκετο φωνὰ
<theocritus. idylls. 13.60> ἐξ ὕδατος, παρεὼν δὲ μάλα σχεδὸν εἴδετο πόρρω.
<theocritus. idylls. 13.61> ὡς δ᾽ ὁπότ᾽ ἠυγένειος ἀπόπροθι λῖς ἐσακούσας†,
<theocritus. idylls. 13.62> νεβροῦ φθεγξαμένας τις ἐν οὔρεσιν ὠμοφάγος λῖς
<theocritus. idylls. 13.63> ἐξ εὐνᾶς ἔσπευσεν ἑτοιμοτάταν ἐπὶ δαῖτα:
<theocritus. idylls. 13.64> ῾Ηρακλέης τοιοῦτος ἐν ἀτρίπτοισιν ἀκάνθαις
<theocritus. idylls. 13.65> παῖδα ποθῶν δεδόνητο, πολὺν δ᾽ ἐπελάμβανε χῶρον.
<theocritus. idylls. 13.66> σχέτλιοι οἱ φιλέοντες: ἀλώμενος ὅσσ᾽ ἐμόγησεν
<theocritus. idylls. 13.67> οὔρεα καὶ δρυμούς, τὰ δ᾽ ᾿Ιήσονος ὕστερα πάντ᾽ ἦς.
<theocritus. idylls. 13.68> ναῦς γέμεν ἄρμεν᾽ ἔχοισα μετάρσια τῶν παρεόντων,
<theocritus. idylls. 13.69> ἱστία δ᾽ ἡμίθεοι μεσονύκτιον ἐξεκάθαιρον
<theocritus. idylls. 13.70> ῾Ηρακλῆα μένοντες. ὁ δ᾽ ᾇ πόδες ἆγον ἐχώρει
<theocritus. idylls. 13.71> μαινόμενος: χαλεπὸς γὰρ ἔσω θεὸς ἧπαρ ἄμυσσεν.
<theocritus. idylls. 13.72> οὕτω μὲν κάλλιστος ῞Υλας μακάρων ἀμιθρεῖται:
<theocritus. idylls. 13.73> ῾Ηρακλέην δ᾽ ἥρωες ἐκερτόμεον λιποναύταν,
<theocritus. idylls. 13.74> οὕνεκεν ἠρώησε τριακοντάζυγον ᾿Αργώ,
<theocritus. idylls. 13.75> πεζᾷ δ᾽ ἐς Κόλχους τε καὶ ἄξενον ἵκετο Φᾶσιν.
<theocritus. idylls. 14.1> χαίρειν πολλὰ τὸν ἄνδρα Θυώνιχον. ἀλλὰ τὺ ταὐτά,
<theocritus. idylls. 14.2> Αἰσχίνα. ὡς χρόνιος. χρόνιος; τί δέ τοι τὸ μέλημα;
<theocritus. idylls. 14.3> πράσσομες οὐχ ὡς λῷστα Θυώνιχε. ταῦτ᾽ ἄρα λεπτός,
<theocritus. idylls. 14.4> χὡ μύσταξ πολὺς οὗτος, ἀυσταλέοι δὲ κίκιννοι.
<theocritus. idylls. 14.5> τοιοῦτος πρώαν τις ἀφίκετο Πυθαγορικτάς,
<theocritus. idylls. 14.6> ὠχρὸς κἀνυπόδητος: ᾿Αθηναῖος δ᾽ ἔφατ᾽ ἦμεν.
<theocritus. idylls. 14.7> ἤρατο μὰν καὶ τῆνος, ἐμὶν δοκεῖ, ὀπτῶ ἀλεύρω.
<theocritus. idylls. 14.8> παίσδεις ὦγάθ᾽ ἔχων: ἐμὲ δ᾽ ἁ χαρίεσσα Κυνίσκα
<theocritus. idylls. 14.9> ὑβρίσδει: λασῶ δὲ μανείς ποκα, θρὶξ ἀνὰ μέσσον.
<theocritus. idylls. 14.10> τοιοῦτος μὲν ἀεὶ τὺ φίλ᾽ Αἰσχίνα, ἁσυχᾷ ὀξύς,
<theocritus. idylls. 14.11> πάντ᾽ ἐθέλων κατὰ καιρόν: ὅμως δ᾽ εἶπον, τί τὸ καινόν.
<theocritus. idylls. 14.12> ὡργεῖος κἠγὼ καὶ ὁ Θεσσαλὸς ἱπποδιώκτας
<theocritus. idylls. 14.13> ̂̓Απις καὶ Κλεύνικος ἐπίνομες ὁ στρατιώτας
<theocritus. idylls. 14.14> ἐν χώρῳ παρ᾽ ἐμίν. δύο μὲν κατέκοψα νεοσσὼς
<theocritus. idylls. 14.15> θηλάζοντά τε χοῖρον, ἀνῷξα δὲ βίβλινον αὐτοῖς
<theocritus. idylls. 14.16> εὐώδη, τετόρων ἐτέων, σχεδὸν ὡς ἀπὸ λανῶ.
<theocritus. idylls. 14.17> βολβὸς κτεὶς κοχλίας ἐξῃρέθη. ἦς πότος ἁδύς.
<theocritus. idylls. 14.18> ἤδη δὲ προϊόντος, ἔδοξ᾽ ἐπιχεῖσθαι ἄκρατον
<theocritus. idylls. 14.19> ὧτινος ἤθελ᾽ ἕκαστος: ἔδει μόνον ὧτινος εἰπεῖν.
<theocritus. idylls. 14.20> ἄμμες μὲν φωνεῦντες ἐπίνομες, ὡς ἐδέδοκτο:
<theocritus. idylls. 14.21> ἁ δ᾽ οὐδὲν παρεόντος ἐμεῦ. τίν᾽ ἔχειν με δοκεῖς νοῦν;
<theocritus. idylls. 14.22> οὐ φθεγξῇ; λύκον εἶδες: ἔπαιξέ τις. ῾ς σοφός εἶπε,
<theocritus. idylls. 14.23> κἠφᾶπτ᾽: εὐμαρέως κεν ἀπ᾽ αὐτᾶς καὶ λύχνον ἇψας.
<theocritus. idylls. 14.24> ἔστι Λύκος, Λύκος ἐστί, Λάβα τῶ γείτονος υἱός,
<theocritus. idylls. 14.25> εὐμάκης ἁπαλός, πολλοῖς δοκέων καλὸς ἦμεν.
<theocritus. idylls. 14.26> τούτω τὸν κλύμενον κατετάκετο τῆνον ἔρωτα.
<theocritus. idylls. 14.27> χἁμῖν τοῦτο δι᾽ ὠτὸς ἔγεντό ποθ᾽ ἁσυχᾷ οὑτῶς:
<theocritus. idylls. 14.28> οὐ μὰν ἐξήταξα μάταν εἰς ἄνδρα γενειῶν.
<theocritus. idylls. 14.29> ἤδη δ᾽ ὦν πόσιος τοὶ τέσσαρες ἐν βάθει ἦμες,
<theocritus. idylls. 14.30> χὡ Λαρισαῖος τὸν ἐμὸν Λύκον ᾆδεν ἀπ᾽ ἀρχᾶς,
<theocritus. idylls. 14.31> Θεσσαλικόν τι μέλισμα, κακαὶ φρένες: ἁ δὲ Κυνίσκα
<theocritus. idylls. 14.32> ἔκλαι᾽ ἐξαπίνας θαλερώτερον ἢ παρὰ ματρὶ
<theocritus. idylls. 14.33> παρθένος ἑξαέτης κόλπω ἐπιθυμήσασα.
<theocritus. idylls. 14.34> τᾶμος ἐγώ, τὸν ἴσαις τὺ Θυώνιχε, πὺξ ἐπὶ κόρρας
<theocritus. idylls. 14.35> ἤλασα, κἄλλαν αὖθις. ἀνειρύσσασα δὲ πέπλως
<theocritus. idylls. 14.36> ἔξω ἀπῴχετο θᾶσσον. ἐμὸν κακόν, οὔ τοι ἀρέσκω;
<theocritus. idylls. 14.37> ἄλλός τοι γλυκίων ὑποκόλπιος; ἄλλον ἰοῖσα
<theocritus. idylls. 14.38> θάλπε φίλον. τήνῳ τὰ σὰ δάκρυα μᾶλα ῥέοντι.
<theocritus. idylls. 14.39> μάστακα δοῖσα τέκνοισιν ὑπωροφίοισι χελιδὼν
<theocritus. idylls. 14.40> ἄψορρον ταχινὰ πέτεται βίον ἄλλον ἀγείρειν:
<theocritus. idylls. 14.41> ὠκυτέρα μαλακᾶς ἀπὸ δίφρακος ἔδραμε τήνα
<theocritus. idylls. 14.42> ἰθὺ δι᾽ ἀμφιθύρω καὶ δικλίδος, ᾇ πόδες ἆγον.
<theocritus. idylls. 14.43> αἶνός θην λέγεταί τις: ἔβα τάχα ταῦρος ἀν᾽ ὕλαν.
<theocritus. idylls. 14.44> εἴκατι: ταὶ δ᾽ ὀκτώ, ταὶ δ᾽ ἐννέα, ταὶ δὲ δέκ᾽ ἄλλαι,
<theocritus. idylls. 14.45> σάμερον ἑνδεκάτα, ποτίθει δύο, καὶ δύο μῆνες,
<theocritus. idylls. 14.46> ἐξ ὧ ἀπ᾽ ἀλλάλων. οὐδ᾽ εἰ Θρᾳκιστὶ κέκαρμαι,
<theocritus. idylls. 14.47> οἶδε. Λύκος νῦν πάντα, Λύκῳ καὶ νυκτὸς ἀνῷκται.
<theocritus. idylls. 14.48> ἄμμες δ᾽ οὔτε λόγω τινὸς ἄξιοι οὔτ᾽ ἀριθμητοί,
<theocritus. idylls. 14.49> δύστηνοι Μεγαρῆες ἀτιμοτάτῃ ἐνὶ μοίρῃ.
<theocritus. idylls. 14.50> κεἰ μὲν ἀποστέρξαιμι, τὰ πάντά κεν εἰς δέον ἕρποι.
<theocritus. idylls. 14.51> νῦν δὲ πόθεν; μῦς, φαντὶ Θυώνιχε, γεύμεθα πίσσας.
<theocritus. idylls. 14.52> χὥτι τὸ φάρμακόν ἐστιν ἀμηχανέοντος ἔρωτος,
<theocritus. idylls. 14.53> οὐκ οἶδα. πλὰν Σῖμος ὁ τᾶς ᾿Επιχάλκω ἐρασθεὶς
<theocritus. idylls. 14.54> ἐκπλεύσας ὑγιὴς ἐπανῆλθ᾽, ἐμὸς ἁλικιώτας.
<theocritus. idylls. 14.55> πλευσοῦμαι κἠγὼ διαπόντιος, οὔτε κάκιστος
<theocritus. idylls. 14.56> οὔτε πρᾶτος ἴσως, ὁμαλὸς δέ τις ὁ στρατιώτας.
<theocritus. idylls. 14.57> ὤφελε μὰν χωρεῖν κατὰ νοῦν τεόν, ὧν ἐπεθύμεις
<theocritus. idylls. 14.58> Αἰσχίνα. εἰ δ᾽ οὑτῶς ἄρα τοι δοκεῖ ὥστ᾽ ἀποδαμεῖν,
<theocritus. idylls. 14.59> μισθοδότας Πτολεμαῖος ἐλευθέρῳ οἷος ἄριστος,
<theocritus. idylls. 14.60> τἄλλα δ᾽ ἀνὴρ ποῖός τις ἐλευθέρῳ οἷος ἄριστος;
<theocritus. idylls. 14.61> εὐγνώμων, φιλόμουσος, ἐρωτικός, εἰς ἄκρον ἁδύς,
<theocritus. idylls. 14.62> εἰδὼς τὸν φιλέοντα, τὸν οὐ φιλέοντ᾽ ἔτι μᾶλλον,
<theocritus. idylls. 14.63> πολλοῖς πολλὰ διδούς, αἰτεύμενος οὐκ ἀνανεύων
<theocritus. idylls. 14.64> οἷα χρὴ βασιλῆ᾽: αἰτεῖν δὲ δεῖ οὐκ ἐπὶ παντὶ
<theocritus. idylls. 14.65> Αἰσχίνα. ὥστ᾽ εἴ τοι κατὰ δεξιὸν ὦμον ἀρέσκει
<theocritus. idylls. 14.66> λῶπος ἄκρον περονᾶσθαι, ἐπ᾽ ἀμφοτέροις δὲ βεβακὼς
<theocritus. idylls. 14.67> τολμασεῖς ἐπιόντα μένειν θρασὺν ἀσπιδιώταν,
<theocritus. idylls. 14.68> ᾇ τάχος εἰς Αἴγυπτον. ἀπὸ κροτάφων πελόμεσθα
<theocritus. idylls. 14.69> πάντες γηραλέοι, καὶ ἐπισχερὼ ἐς γένυν ἕρπει
<theocritus. idylls. 14.70> λευκαίνων ὁ χρόνος: ποιεῖν τι δεῖ, ἇς γόνυ χλωρόν.
<theocritus. idylls. 15.1> ῎Ενδοι Πραξινόα; Γοργοῖ φίλα, ὡς χρόνῳ. ἔνδοι.
<theocritus. idylls. 15.2> θαῦμ᾽ ὅτι καὶ νῦν ἦνθες. ὅρη δίφρον Εὐνόα αὐτῇ.
<theocritus. idylls. 15.3> ἔμβαλε καὶ ποτίκρανον. ἔχει κάλλιστα. καθίζευ.
<theocritus. idylls. 15.4> ὢ τᾶς ἀλεμάτω ψυχᾶς: μόλις ὔμμιν ἐσώθην
<theocritus. idylls. 15.5> Πραξινόα πολλῶ μὲν ὄχλω, πολλῶν δὲ τεθρίππων.
<theocritus. idylls. 15.6> παντᾷ κρηπῖδες, παντᾷ χλαμυδηφόροι ἄνδρες:
<theocritus. idylls. 15.7> ἁ δ᾽ ὁδὸς ἄτρυτος: τὺ δ᾽ ἑκαστάτω ὅσσον ἀποικεῖς.
<theocritus. idylls. 15.8> ταῦθ᾽ ὁ πάραρος τῆνος ἐπ᾽ ἔσχατα γᾶς ἔλαβ᾽ ἐνθὼν
<theocritus. idylls. 15.9> ἰλεόν, οὐκ οἴκησιν, ὅπως μὴ γείτονες ὦμες
<theocritus. idylls. 15.10> ἀλλάλαις, ποτ᾽ ἔριν, φθονερὸν κακόν, αἰὲν ὁμοῖος.
<theocritus. idylls. 15.11> μὴ λέγε τὸν τεὸν ἄνδρα φίλα Δίκωνα τοιαῦτα,
<theocritus. idylls. 15.12> τῶ μικκῶ παρεόντος: ὅρη γύναι, ὡς ποθορῇ τυ.
<theocritus. idylls. 15.13> θάρσει Ζωπυρίων, γλυκερὸν τέκος: οὐ λέγει ἀπφῦν.
<theocritus. idylls. 15.14> αἰσθάνεται τὸ βρέφος, ναὶ τὰν πότνιαν. καλὸς ἀπφῦς.
<theocritus. idylls. 15.15> ἀπφῦς μὰν τῆνος τὰ πρόαν （λέγομες δὲ πρόαν θην
<theocritus. idylls. 15.16> πάντα） νίτρον καὶ φῦκος ἀπὸ σκανᾶς ἀγοράσδων
<theocritus. idylls. 15.17> ἦνθε φέρων ἅλας ἄμμιν, ἀνὴρ τρισκαιδεκάπηχυς.
<theocritus. idylls. 15.18> χὡμὸς ταὐτᾷ ἔχει, φθόρος ἀργυρίω, Διοκλείδας:
<theocritus. idylls. 15.19> ἑπταδράχμως κυνάδας, γραιᾶν ἀποτίλματα πηρᾶν,
<theocritus. idylls. 15.20> πέντε πόκως ἔλαβ᾽ ἐχθές, ἅπαν ῥύπον, ἔργον ἐπ᾽ ἔργῳ.
<theocritus. idylls. 15.21> ἀλλ᾽ ἴθι τὠμπέχονον καὶ τὰν περονατρίδα λάζευ.
<theocritus. idylls. 15.22> βᾶμες τῶ βασιλῆος ἐς ἀφνειῶ Πτολεμαίω
<theocritus. idylls. 15.23> θασόμεναι τὸν ῎Αδωνιν: ἀκούω χρῆμα καλόν τι
<theocritus. idylls. 15.24> κοσμεῖν τὰν βασίλισσαν. ἐν ὀλβίω ὄλβια πάντα.
<theocritus. idylls. 15.25> ὧν ἴδες, ὧν εἶπες καὶ ἰδοῖσα τὺ τῷ μὴ ἰδόντι.
<theocritus. idylls. 15.26> ἕρπειν ὥρα κ᾽ εἴη. ἀεργοῖς αἰὲν ἑορτά.
<theocritus. idylls. 15.27> Εὐνόα, αἶρε τὸ νῆμα καὶ ἐς μέσον αἰνόθρυπτε
<theocritus. idylls. 15.28> θὲς πάλιν. αἱ γαλέαι μαλακῶς χρῄζοντι καθεύδειν:
<theocritus. idylls. 15.29> κινεῦ δή, φέρε θᾶσσον ὕδωρ. ὕδατος πρότερον δεῖ.
<theocritus. idylls. 15.30> ἁ δὲ σμᾶμα φέρει. δὸς ὅμως. μὴ δὴ πολὺ ἄπληστε.
<theocritus. idylls. 15.31> ἔγχει ὕδωρ. δύστανε, τί μευ τὸ χιτώνιον ἄρδεις;
<theocritus. idylls. 15.32> παῦε. ὁκοῖα θεοῖς ἐδόκει, τοιαῦτα νένιμμαι.
<theocritus. idylls. 15.33> ἁ κλᾲξ τᾶς μεγάλας πᾷ λάρνακος; ὧδε φέρ᾽ αὐτάν.
<theocritus. idylls. 15.34> Πραξινόα, μάλα τοι τὸ καταπτυχὲς ἐμπερόναμα
<theocritus. idylls. 15.35> τοῦτο πρέπει: λέγε μοι, πόσσω κατέβα τοι ἀφ᾽ ἱστῶ;
<theocritus. idylls. 15.36> μὴ μνάσῃς Γοργοῖ: πλέον ἀργυρίω καθαρῶ μνᾶν
<theocritus. idylls. 15.37> ἢ δύο: τοῖς δ᾽ ἔργοις καὶ τὰν ψυχὰν ποτέθηκα.
<theocritus. idylls. 15.38> ἀλλὰ κατὰ γνώμαν ἀπέβα τοι. τοῦτο κάλ᾽ εἶπες.
<theocritus. idylls. 15.39> τὠμπέχονον φέρε μοι καὶ τὰν θολίαν κατὰ κόσμον
<theocritus. idylls. 15.40> ἀμφίθες. οὐκ ἀξῶ τυ τέκνον. μορμώ, δάκνει ἵππος.
<theocritus. idylls. 15.41> δάκρυ᾽, ὅσσα θέλεις, χωλὸν δ᾽ οὐ δεῖ τυ γενέσθαι.
<theocritus. idylls. 15.42> ἕρπωμες. Φρυγία, τὸν μικκὸν παῖσδε λαβοῖσα,
<theocritus. idylls. 15.43> τὰν κύν᾽ ἔσω κάλεσον, τὰν αὐλείαν ἀπόκλᾳξον.--
<theocritus. idylls. 15.44> ὦ θεοί, ὅσσος ὄχλος. πῶς καὶ πόκα τοῦτο περᾶσαι
<theocritus. idylls. 15.45> χρὴ τὸ κακόν; μύρμακες ἀνάριθμοι καὶ ἄμετροι.
<theocritus. idylls. 15.46> πολλά τοι ὦ Πτολεμαῖε πεποίηται καλὰ ἔργα,
<theocritus. idylls. 15.47> ἐξ ὧ ἐν ἀθανάτοις ὁ τεκ̣̣ν: οὐδεὶς κακοεργὸς
<theocritus. idylls. 15.48> δαλεῖται τὸν ἰόντα παρέρπων Αἰγυπτιστί,
<theocritus. idylls. 15.49> οἷα πρὶν ἐξ ἀπάτας κεκροτημένοι ἄνδρες ἔπαισδον,
<theocritus. idylls. 15.50> ἀλλάλοις ὁμαλοί, κακὰ παίγνια, πάντες ἐρειοί.
<theocritus. idylls. 15.51> ἁδίστα Γοργοῖ, τί γενοίμεθα; τοὶ πολεμισταὶ
<theocritus. idylls. 15.52> ἵπποι τῶ βασιλῆος. ἄνερ φίλε, μή με πατήσῃς.
<theocritus. idylls. 15.53> ὀρθὸς ἀνέστα ὁ πυρρός: ἴδ᾽ ὡς ἄγριος. κυνοθαρσὴς
<theocritus. idylls. 15.54> Εὐνόα, οὐ φευξῇ; διαχρησεῖται τὸν ἄγοντα.
<theocritus. idylls. 15.55> ὠνάθην μεγάλως, ὅτι μοι τὸ βρέφος μένει ἔνδον.
<theocritus. idylls. 15.56> θάρσει Πραξινόα: καὶ δὴ γεγενήμεθ᾽ ὄπισθεν,
<theocritus. idylls. 15.57> τοὶ δ᾽ ἔβαν ἐς χώραν. καὐτὰ συναγείρομαι ἤδη.
<theocritus. idylls. 15.58> ἵππον καὶ τὸν ψυχρὸν ὄφιν τὰ μάλιστα δεδοίκω
<theocritus. idylls. 15.59> ἐκ παιδός. σπεύδωμες: ὄχλος πολὺς ἄμμιν ἐπιρρεῖ.
<theocritus. idylls. 15.60> ἐξ αὐλᾶς ὦ μᾶτερ; ἐγὼν ὦ τέκνα. παρενθεῖν
<theocritus. idylls. 15.61> εὐμαρές; ἐς Τροίαν πειρώμενοι ἦνθον ᾿Αχαιοί,
<theocritus. idylls. 15.62> καλλίστα παίδων: πείρᾳ θην πάντα τελεῖται.
<theocritus. idylls. 15.63> χρησμὼς ἁ πρεσβῦτις ἀπῴχετο θεσπίξασα.
<theocritus. idylls. 15.64> πάντα γυναῖκες ἴσαντι, καὶ ὡς Ζεὺς ἠγάγεθ᾽ ῞Ηρην.
<theocritus. idylls. 15.65> θᾶσαι Πραξινόα, περὶ τὰς θύρας ὅσσος ὅμιλος.
<theocritus. idylls. 15.66> θεσπέσιος. Γοργοῖ, δὸς τὰν χέρα μοι: λάβε καὶ τὺ
<theocritus. idylls. 15.67> Εὐνόα Εὐτυχίδος: πότεχ᾽ αὐτᾷ, μή τι πλαναθῇς.
<theocritus. idylls. 15.68> πᾶσαι ἅμ᾽ εἰσένθωμες: ἀπρὶξ ἔχευ Εὐνόα ἁμῶν.
<theocritus. idylls. 15.69> οἴμοι δειλαία, δίχα μευ τὸ θερίστριον ἤδη
<theocritus. idylls. 15.70> ἔσχισται Γοργοῖ. πὸτ τῶ Διός, εἴτι γένοιο
<theocritus. idylls. 15.71> εὐδαίμων ὤνθρωπε, φυλάσσεο τὠμπέχονόν μευ.
<theocritus. idylls. 15.72> οὐκ ἐπ᾽ ἐμὶν μέν, ὅμως δὲ φυλαξεῦμαι: ὄχλος ἄθρως.
<theocritus. idylls. 15.73> ὠθεῦνθ᾽ ὥσπερ ὕες. θάρσει γύναι: ἐν καλῷ εἰμές.
<theocritus. idylls. 15.74> κεἰς ὥρας κἤπειτα φίλ᾽ ἀνδρῶν ἐν καλῷ εἴης
<theocritus. idylls. 15.75> ἄμμε περιστέλλων. χρηστῶ κᾠκτίρμονος ἀνδρός.
<theocritus. idylls. 15.76> φλίβεται Εὐνόα ἇμιν: ἄγ᾽ ὦ δειλὰ τὺ βιάζευ.
<theocritus. idylls. 15.77> κάλλιστ᾽: ἔνδοι πᾶσαι, ὁ τὰν νυὸν εἶπ᾽ ἀποκλᾴξας.
<theocritus. idylls. 15.78> Πραξινόα, πόταγ᾽ ὧδε. τὰ ποικίλα πρᾶτον ἄθρησον,
<theocritus. idylls. 15.79> λεπτὰ καὶ ὡς χαρίεντα: θεῶν περονάματα φασεῖς.
<theocritus. idylls. 15.80> πότνι᾽ ᾿Αθαναία, ποῖαί σφ᾽ ἐπόνασαν ἔριθοι,
<theocritus. idylls. 15.81> ποῖοι ζῳογράφοι τἀκριβέα γράμματ᾽ ἔγραψαν.
<theocritus. idylls. 15.82> ὡς ἔτυμ᾽ ἑστάκαντι, καὶ ὡς ἔτυμ᾽ ἐνδινεῦντι,
<theocritus. idylls. 15.83> ἔμψυχ᾽, οὐκ ἐνυφαντά. σοφόν τοι χρῆμ᾽ ὥνθρωπος.
<theocritus. idylls. 15.84> αὐτὸς δ᾽ ὡς θαητὸς ἐπ᾽ ἀργυρέας κατάκειται
<theocritus. idylls. 15.85> κλισμῶ, πρᾶτον ἴουλον ἀπὸ κροτάφων καταβάλλων,
<theocritus. idylls. 15.86> ὁ τριφίλητος ῎Αδωνις, ὃ κἠν ᾿Αχέροντι φιλεῖται.
<theocritus. idylls. 15.87> παύσασθ᾽ ὦ δύστανοι, ἀνάνυτα κωτίλλοισαι
<theocritus. idylls. 15.88> τρυγόνες. ἐκκναισεῦντι πλατειάσδοισαι ἅπαντα.
<theocritus. idylls. 15.89> μᾶ, πόθεν ὥνθρωπος; τί δὲ τίν, εἰ κωτίλαι εἰμές;
<theocritus. idylls. 15.90> πασάμενος ἐπίτασσε. Συρακοσίαις ἐπιτάσσεις;
<theocritus. idylls. 15.91> ὡς δ᾽ εἰδῇς καὶ τοῦτο: Κορίνθιαι εἰμὲς ἄνωθεν,
<theocritus. idylls. 15.92> ὡς καὶ ὁ Βελλεροφῶν: Πελοποννασιστὶ λαλεῦμες:
<theocritus. idylls. 15.93> δωρίσδεν δ᾽ ἔξεστι δοκῶ τοῖς Δωριέεσσι.
<theocritus. idylls. 15.94> μὴ φύη Μελιτῶδες ὃς ἁμῶν καρτερὸς εἴη,
<theocritus. idylls. 15.95> πλὰν ἑνός. οὐκ ἀλέγω. μή μοι κενεὰν ἀπομάξῃς.
<theocritus. idylls. 15.96> σιγᾷ Πραξινόα: μέλλει τὸν ῎Αδωνιν ἀείδειν
<theocritus. idylls. 15.97> ἁ τᾶς ᾿Αργείας θυγάτηρ πολύιδρις ἀοιδός,
<theocritus. idylls. 15.98> ἅτις καὶ πέρυσιν τὸν ἰάλεμον ἀρίστευσε.
<theocritus. idylls. 15.99> φθεγξεῖταί τι σάφ᾽ οἶδα καλόν: διαθρύπτεται ἤδη.
<theocritus. idylls. 15.100> δέσποιν᾽, ἃ Γολγώς τε καὶ ᾿Ιδάλιον ἐφίλασας
<theocritus. idylls. 15.101> αἰπεινάν τ᾽ ᾿Ερύκαν, χρυσῷ παίζοισ᾽ ᾿Αφροδίτα:
<theocritus. idylls. 15.102> οἷόν τοι τὸν ῎Αδωνιν ἀπ᾽ ἀενάω ᾿Αχέροντος
<theocritus. idylls. 15.103> μηνὶ δυωδεκάτῳ μαλακαὶ πόδας ἄγαγον ̂̔Ωραι.
<theocritus. idylls. 15.104> βάρδισται μακάρων ̂̔Ωραι φίλαι, ἀλλὰ ποθειναὶ
<theocritus. idylls. 15.105> ἔρχονται πάντεσσι βροτοῖς αἰεί τι φορεῦσαι.
<theocritus. idylls. 15.106> Κύπρι Διωναία, τὺ μὲν ἀθανάταν ἀπὸ θνατᾶς,
<theocritus. idylls. 15.107> ἀνθρώπων ὡς μῦθος, ἐποίησας Βερενίκαν,
<theocritus. idylls. 15.108> ἀμβροσίαν ἐς στῆθος ἀποστάξασα γυναικός:
<theocritus. idylls. 15.109> τὶν δὲ χαριζομένα, πολυώνυμε καὶ πολύναε,
<theocritus. idylls. 15.110> ἁ Βερενικεία θυγάτηρ ῾Ελένᾳ εἰκυῖα
<theocritus. idylls. 15.111> ᾿Αρσινόα πάντεσσι καλοῖς ἀτιτάλλει ῎Αδωνιν.
<theocritus. idylls. 15.112> πὰρ μέν οἱ ὥρια κεῖται, ὅσα δρυὸς ἄκρα φέρονται,
<theocritus. idylls. 15.113> πὰρ δ᾽ ἁπαλοὶ κᾶποι πεφυλαγμένοι ἐν ταλαρίσκοις
<theocritus. idylls. 15.114> ἀργυρέοις, Συρίω δὲ μύρω χρύσει᾽ ἀλάβαστρα.
<theocritus. idylls. 15.115> εἴδατα δ᾽ ὅσσα γυναῖκες ἐπὶ πλαθάνω πονέονται,
<theocritus. idylls. 15.116> ἄνθεα μίσγοισαι λευκῷ παντοῖα μαλεύρῳ,
<theocritus. idylls. 15.117> ὅσσά τ᾽ ἀπὸ γλυκερῶ μέλιτος τά τ᾽ ἐν ὑγρῷ ἐλαίῳ,
<theocritus. idylls. 15.118> πάντ᾽ αὐτῷ πετεηνὰ καὶ ἑρπετὰ τεῖδε πάρεστι.
<theocritus. idylls. 15.119> χλωραὶ δὲ σκιάδες μαλακῷ βρίθοντι ἀνήθῳ
<theocritus. idylls. 15.120> δέδμανθ᾽: οἱ δέ τε κῶροι ὑπερπωτῶνται ῎Ερωτες,
<theocritus. idylls. 15.121> οἷοι ἀηδονιδῆες ἀεξομενᾶν ἐπὶ δένδρων
<theocritus. idylls. 15.122> πωτῶνται πτερύγων πειρώμενοι ὄζον ἀπ᾽ ὄζω.
<theocritus. idylls. 15.123> ὢ ἔβενος, ὢ χρυσός, ὢ ἐκ λευκῶ ἐλέφαντος
<theocritus. idylls. 15.124> αἰετοὶ οἰνοχόον Κρονίδᾳ Διὶ παῖδα φέροντες.
<theocritus. idylls. 15.125> πορφύρεοι δὲ τάπητες ἄνω μαλακώτεροι ὕπνω,
<theocritus. idylls. 15.126> ἁ Μίλατος ἐρεῖ χὡ τὰν Σαμίαν κάτα βόσκων:
<theocritus. idylls. 15.127> ἔστρωται κλίνα τῷ ᾿Αδώνιδι τῷ καλῷ ἄλλα.
<theocritus. idylls. 15.128> τὰν μὲν Κύπρις ἔχει, τὰν δ᾽ ὁ ῥοδόπαχυς ῎Αδωνις
<theocritus. idylls. 15.129> ὀκτωκαιδεκέτης ἢ ἐννεακαίδεχ᾽ ὁ γαμβρός.
<theocritus. idylls. 15.130> οὐ κεντεῖ τὸ φίλαμ᾽, ἔτι οἱ περὶ χείλεα πυρρά.
<theocritus. idylls. 15.131> νῦν μὰν Κύπρις ἔχοισα τὸν αὐτᾶς χαιρέτω ἄνδρα:
<theocritus. idylls. 15.132> ἀῶθεν δ᾽ ἁμές νιν ἅμα δρόσῳ ἀθρόαι ἔξω
<theocritus. idylls. 15.133> οἰσεῦμες ποτὶ κύματ᾽ ἐπ᾽ ἀιόνι πτύοντα,
<theocritus. idylls. 15.134> λύσασαι δὲ κόμαν καὶ ἐπὶ σφυρὰ κόλπον ἀνεῖσαι
<theocritus. idylls. 15.135> στήθεσι φαινομένοις λιγυρᾶς ἀρξώμεθ᾽ ἀοιδᾶς:
<theocritus. idylls. 15.136> ῞Ερπεις ὦ φίλ᾽ ῎Αδωνι καὶ ἐνθάδε κεἰς ᾿Αχέροντα
<theocritus. idylls. 15.137> ἡμιθέων, ὡς φαντί, μονώτατος. οὔτ᾽ ᾿Αγαμέμνων
<theocritus. idylls. 15.138> τοῦτ᾽ ἔπαθ᾽, οὔτ᾽ Αἴας ὁ μέγας βαρυμάνιος ἥρως,
<theocritus. idylls. 15.139> οὔθ᾽ ῞Εκτωρ ῾Εκάβας ὁ γεραίτερος εἴκατι παίδων,
<theocritus. idylls. 15.140> οὐ Πατροκλῆς, οὐ Πύρρος ἀπὸ Τροίας ἐπανελθών,
<theocritus. idylls. 15.141> οὔθ᾽ οἱ ἔτι πρότερον Λαπίθαι καὶ Δευκαλίωνες,
<theocritus. idylls. 15.142> οὐ Πελοπηιάδαι τε καὶ ῎Αργεος ἄκρα Πελασγοί:
<theocritus. idylls. 15.143> ἵλαθι νῦν φίλ᾽ ῎Αδωνι, καὶ ἐς νέωτ᾽ εὐθυμήσαις.
<theocritus. idylls. 15.144> καὶ νῦν ἦνθες ῎Αδωνι, καὶ ὅκκ᾽ ἀφίκῃ, φίλος ἡξεῖς.
<theocritus. idylls. 15.145> Πραξινόα, τὸ χρῆμα σοφώτερον ἁ θήλεια.
<theocritus. idylls. 15.146> ὀλβία ὅσσα ἴσατι, πανολβία ὡς γλυκὺ φωνεῖ.
<theocritus. idylls. 15.147> ὥρα ὅμως κεἰς οἶκον. ἀνάριστος Διοκλείδας.
<theocritus. idylls. 15.148> χὡνὴρ ὄξος ἅπαν, πεινᾶντι δὲ μηδὲ ποτένθῃς.
<theocritus. idylls. 15.149> χαῖρε ῎Αδων ἀγαπητέ: καὶ ἐς χαίροντας ἀφίκευ.
<theocritus. idylls. 16.1> αἰεὶ τοῦτο Διὸς κούραις μέλει, αἰὲν ἀοιδοῖς,
<theocritus. idylls. 16.2> ὑμνεῖν ἀθανάτους, ὑμνεῖν ἀγαθῶν κλέα ἀνδρῶν.
<theocritus. idylls. 16.3> Μοῦσαι μὲν θεαὶ ἐντί, θεοὺς θεαὶ ἀείδοντι:
<theocritus. idylls. 16.4> ἄμμες δὲ βροτοὶ οἵδε, βροτοὺς βροτοὶ ἀείδωμεν.
<theocritus. idylls. 16.5> τίς γὰρ τῶν ὁπόσοι γλαυκὰν ναίουσιν ὑπ᾽ ἀῶ
<theocritus. idylls. 16.6> ἡμετέρας Χάριτας πετάσας ὑποδέξεται οἴκῳ
<theocritus. idylls. 16.7> ἀσπασίως, οὐδ᾽ αὖθις ἀδωρήτους ἀποπέμψει;
<theocritus. idylls. 16.8> αἱ δὲ σκυζόμεναι γυμνοῖς ποσὶν οἴκαδ᾽ ἴασι,
<theocritus. idylls. 16.9> πολλά με τωθάζοισαι, ὅ τ᾽ ἀλιθίαν ὁδὸν ἦνθον,
<theocritus. idylls. 16.10> ὀκνηραὶ δὲ πάλιν κενεᾶς ἐν πυθμένι χηλοῦ
<theocritus. idylls. 16.11> ψυχροῖς ἐν γονάτεσσι κάρη μίμνοντι βαλοῖσαι,
<theocritus. idylls. 16.12> ἔνθ᾽ αἰεί σφισιν ἕδρα, ἐπὴν ἄπρηκτοι ἵκωνται.
<theocritus. idylls. 16.13> τίς τῶν νῦν τοιόσδε; τίς εὖ εἰπόντα φιλήσει;
<theocritus. idylls. 16.14> οὐκ οἶδ᾽: οὐ γὰρ ἔτ᾽ ἄνδρες ἐπ᾽ ἔργμασιν ὡς πάρος ἐσθλοῖς
<theocritus. idylls. 16.15> αἰνεῖσθαι σπεύδοντι, νενίκηνται δ᾽ ὑπὸ κερδέων.
<theocritus. idylls. 16.16> πᾶς δ᾽ ὑπὸ κόλπῳ χεῖρας ἔχων πόθεν οἴσεται ἀθρεῖ
<theocritus. idylls. 16.17> ἄργυρον, οὐδέ κεν ἰὸν ἀποτρίψας τινὶ δοίη,
<theocritus. idylls. 16.18> ἀλλ᾽ εὐθὺς μυθεῖται: ἀπωτέρω ἢ γόνυ κνάμα:
<theocritus. idylls. 16.19> αὐτῷ μοί τι γένοιτο: θεοὶ τιμῶσιν ἀοιδούς.
<theocritus. idylls. 16.20> τίς δέ κεν ἄλλου ἀκούσαι; ἅλις πάντεσσιν ῞Ομηρος.
<theocritus. idylls. 16.21> οὗτος ἀοιδῶν λῷστος, ὃς ἐξ ἐμεῦ οἴσεται οὐδέν.
<theocritus. idylls. 16.22> δαιμόνιοι, τί δὲ κέρδος ὁ μυρίος ἔνδοθι χρυσὸς
<theocritus. idylls. 16.23> κείμενος; οὐχ ἅδε πλούτου φρονέουσιν ὄνασις,
<theocritus. idylls. 16.24> ἀλλὰ τὸ μὲν ψυχᾷ, τὸ δὲ καί τινι δοῦναι ἀοιδῶν:
<theocritus. idylls. 16.25> πολλοὺς δ᾽ εὖ ἔρξαι παῶν, πολλοὺς δὲ καὶ ἄλλων
<theocritus. idylls. 16.26> ἀνθρώπων, αἰεὶ δὲ θεοῖς ἐπιβώμια ῥέζειν,
<theocritus. idylls. 16.27> μηδὲ ξεινοδόκον κακὸν ἔμμεναι, ἀλλὰ τραπέζῃ
<theocritus. idylls. 16.28> μειλίξαντ᾽ ἀποπέμψαι, ἐπὴν ἐθέλωντι νέεσθαι,
<theocritus. idylls. 16.29> Μουσάων δὲ μάλιστα τίειν ἱεροὺς ὑποφήτας,
<theocritus. idylls. 16.30> ὄφρα καὶ εἰν ᾿Αίδαο κεκρυμμένος ἐσθλὸς ἀκούσῃς,
<theocritus. idylls. 16.31> μηδ᾽ ἀκλεὴς μύρηαι ἐπὶ ψυχροῦ ᾿Αχέροντος,
<theocritus. idylls. 16.32> ὡσεί τις μακέλᾳ τετυλωμένος ἔνδοθι χεῖρας
<theocritus. idylls. 16.33> ἀχὴν ἐκ πατέρων πενίην ἀκτήμονα κλαίων.
<theocritus. idylls. 16.34> πολλοὶ ἐν ᾿Αντιόχοιο δόμοις καὶ ἄνακτος ᾿Αλεύα
<theocritus. idylls. 16.35> ἁρμαλιὴν ἔμμηνον ἐμετρήσαντο πενέσται:
<theocritus. idylls. 16.36> πολλοὶ δὲ Σκοπάδῃσιν ἐλαυνόμενοι ποτὶ σακοὺς
<theocritus. idylls. 16.37> μόσχοι σὺν κεραῇσιν ἐμυκήσαντο βόεσσι,
<theocritus. idylls. 16.38> μυρία δ᾽ ἀμπεδίον Κραννώνιον ἐνδιάασκον
<theocritus. idylls. 16.39> ποιμένες ἔκκριτα μῆλα φιλοξείνοισι Κρεώνδαις:
<theocritus. idylls. 16.40> ἀλλ᾽ οὔ σφιν τῶν ἦδος, ἐπεὶ γλυκὺν ἐξεκένωσαν
<theocritus. idylls. 16.41> θυμὸν ἐς εὐρεῖαν σχεδίαν στυγνοῦ ᾿Αχέροντος,
<theocritus. idylls. 16.42> ἄμναστοι δὲ τὰ πολλὰ καὶ ὄλβια τῆνα λιπόντες
<theocritus. idylls. 16.43> δειλοῖς ἐν νεκύεσσι μακροὺς αἰῶνας ἔκειντο,
<theocritus. idylls. 16.44> εἰ μὴ κεῖνος ἀοιδὸς ὁ Κήιος αἰόλα φωνέων
<theocritus. idylls. 16.45> βάρβιτον ἐς πολύχορδον ἐν ἀνδράσι θῆκ᾽ ὀνομαστοὺς
<theocritus. idylls. 16.46> ὁπλοτέροις, τιμᾶς δὲ καὶ ὠκέες ἔλλαχον ἵπποι,
<theocritus. idylls. 16.47> οἵ σφισιν ἐξ ἱερῶν στεφανηφόροι ἦλθον ἀγώνων.
<theocritus. idylls. 16.48> τίς δ᾽ ἂν ἀριστῆας Λυκίων ποτέ, τίς κομόωντας
<theocritus. idylls. 16.49> Πριαμίδας ἢ θῆλυν ἀπὸ χροιᾶς Κύκνον ἔγνω,
<theocritus. idylls. 16.50> εἰ μὴ φυλόπιδας προτέρων ὕμνησαν ἀοιδοί;
<theocritus. idylls. 16.51> οὐδ᾽ ᾿Οδυσεὺς ἑκατόν τε καὶ εἴκοσι μῆνας ἀλαθεὶς
<theocritus. idylls. 16.52> πάντας ἐπ᾽ ἀνθρώπους, ᾿Αίδαν τ᾽ εἰς ἔσχατον ἐλθὼν
<theocritus. idylls. 16.53> ζωός, καὶ σπήλυγγα φυγὼν ὀλοοῖο Κύκλωπος,
<theocritus. idylls. 16.54> δηναιὸν κλέος ἔσχεν, ἐσιγάθη δ᾽ ἂν ὑφορβὸς
<theocritus. idylls. 16.55> Εὔμαιος, καὶ βουσὶ Φιλοίτιος ἀμφ᾽ ἀγελαίαις
<theocritus. idylls. 16.56> ἔργον ἔχων, αὐτός τε περίσπλαγχνος Λαέρτης,
<theocritus. idylls. 16.57> εἰ μή σφεας ὤνασαν ᾿Ιάονος ἀνδρὸς ἀοιδαί.
<theocritus. idylls. 16.58> ᾿Εκ Μοισᾶν ἀγαθὸν κλέος ἔρχεται ἀνθρώποισι,
<theocritus. idylls. 16.59> χρήματα δὲ ζώοντες ἀμαλδύνουσι θανόντων.
<theocritus. idylls. 16.60> ἀλλ᾽ ἶσος γὰρ ὁ μόχθος ἐπ᾽ ᾀόνι κύματα μετρεῖν,
<theocritus. idylls. 16.61> ὅσσ᾽ ἄνεμος χέρσονδε μετὰ γλαυκᾶς ἁλὸς ὠθεῖ,
<theocritus. idylls. 16.62> ἢ ὕδατι νίζειν θολερὰν διαειδέι πλίνθον,
<theocritus. idylls. 16.63> καὶ φιλοκερδείᾳ βεβλαμμένον ἄνδρα παρελθεῖν.
<theocritus. idylls. 16.64> χαιρέτω ὃς τοιοῦτος, ἀνάριθμος δέ οἱ εἰη
<theocritus. idylls. 16.65> ἄργυρος, αἰεὶ δὲ πλεόνων ἔχοι ἵμερος αὐτόν.
<theocritus. idylls. 16.66> αὐτὰρ ἐγὼ τιμήν τε καὶ ἀνθρώπων φιλότητα
<theocritus. idylls. 16.67> πολλῶν ἡμιόνων τε καὶ ἵππων πρόσθεν ἑλοίμαν.
<theocritus. idylls. 16.68> δίζημαι δ᾽, ὅτινι θνατῶν κεχαρισμένος ἔνθω
<theocritus. idylls. 16.69> σὺν Μοίσαις: χαλεπαὶ γὰρ ὁδοὶ τελέθουσιν ἀοιδοῖς
<theocritus. idylls. 16.70> κουράων ἀπάνευθε Διὸς μέγα βουλεύοντος.
<theocritus. idylls. 16.71> οὔπω μῆνας ἄγων ἔκαμ᾽ οὐρανὸς οὐδ᾽ ἐνιαυτούς:
<theocritus. idylls. 16.72> πολλοὶ κινήσουσιν ἔτι τροχὸν ἅρματος ἵπποι:
<theocritus. idylls. 16.73> ἔσσεται οὗτος ἀνήρ, ὃς ἐμεῦ κεχρήσετ᾽ ἀοιδοῦ,
<theocritus. idylls. 16.74> ῥέξας ἢ ᾿Αχιλεὺς ὅσσον μέγας ἢ βαρὺς Αἴας
<theocritus. idylls. 16.75> ἐν πεδίῳ Σιμόεντος, ὅθι Φρυγὸς ἠρίον ῎Ιλου.
<theocritus. idylls. 16.76> ἤδη νῦν Φοίνικες ὑπ᾽ ἠελίῳ δύνοντι
<theocritus. idylls. 16.77> οἰκεῦντες Λιβύας ἄκρον σφυρὸν ἐρρίγασιν.
<theocritus. idylls. 16.78> ἤδη βαστάζουσι Συρακόσιοι μέσα δοῦρα
<theocritus. idylls. 16.79> ἀχθόμενοι σακέεσσι βραχίονας ἰτεΐνοισιν:
<theocritus. idylls. 16.80> ἐν δ᾽ αὐτοῖς ῾Ιέρων προτέροις ἴσος ἡρώεσσι
<theocritus. idylls. 16.81> ζώννυται, ἵππειαι δὲ κόρυν σκεπάουσιν ἔθειραι.
<theocritus. idylls. 16.82> αἰ γὰρ Ζεῦ κύδιστε πάτερ καὶ πότνι᾽ ᾿Αθάνα
<theocritus. idylls. 16.83> κούρη θ᾽, ἣ σὺν ματρὶ πολυκλήρων ᾿Εφυραίων
<theocritus. idylls. 16.84> εἴληχας μέγα ἄστυ παρ᾽ ὕδασι Λυσιμελείας,
<theocritus. idylls. 16.85> ἐχθροὺς ἐκ νάσοιο κακὰ πέμψειεν ἀνάγκα
<theocritus. idylls. 16.86> Σαρδόνιον κατὰ κῦμα, φίλων μόρον ἀγγέλλοντας
<theocritus. idylls. 16.87> τέκνοις ἠδ᾽ ἀλόχοισιν, ἀριθμητοὺς ἀπὸ πολλῶν:
<theocritus. idylls. 16.88> ἄστεά τε προτέροισι πάλιν ναίοιτο πολίταις,
<theocritus. idylls. 16.89> δυσμενέων ὅσα χεῖρες ἐλωβήσαντο κατάκρας:
<theocritus. idylls. 16.90> ἀγροὺς δ᾽ ἐργάζοιντο τεθαλότας: αἱ δ᾽ ἀνάριθμοι
<theocritus. idylls. 16.91> μήλων χιλιάδες βοτάνᾳ διαπιανθεῖσαι
<theocritus. idylls. 16.92> ἀμπεδίον βληχοῖντο, βόες δ᾽ ἀγελαδὸν ἐς αὖλιν
<theocritus. idylls. 16.93> ἐρχόμεναι σκνιφαῖον ἐπισπεύδοιεν ὁδίταν:
<theocritus. idylls. 16.94> νειοὶ δ᾽ ἐκπονέοιντο ποτὶ σπόρον, ἁνίκα τέττιξ
<theocritus. idylls. 16.95> ποιμένας ἐνδίους πεφυλαγμένος ἔνδοθι δένδρων
<theocritus. idylls. 16.96> ἀχεῖ ἐν ἀκρεμόνεσσιν: ἀράχνια δ᾽ εἰς ὅπλ᾽ ἀράχναι
<theocritus. idylls. 16.97> λεπτὰ διαστήσαιντο, βοᾶς δ᾽ ἔτι μηδ᾽ ὄνομ᾽ εἴη.
<theocritus. idylls. 16.98> ὑψηλὸν δ᾽ ῾Ιέρωνι κλέος φορέοιεν ἀοιδοὶ
<theocritus. idylls. 16.99> καὶ πόντου Σκυθικοῖο πέραν καὶ ὅθι πλατὺ τεῖχος
<theocritus. idylls. 16.100> ἀσφάλτῳ δήσασα Σεμίραμις ἐμβασίλευεν.
<theocritus. idylls. 16.101> εἷς μὲν ἐγώ, πολλοὺς δὲ Διὸς φιλέοντι καὶ ἄλλους
<theocritus. idylls. 16.102> θυγατέρες, τοῖς πᾶσι μέλοι Σικελὰν ᾿Αρέθοισαν
<theocritus. idylls. 16.103> ὑμνεῖν σὺν λαοῖσι καὶ αἰχμητὰν ῾Ιέρωνα.
<theocritus. idylls. 16.104> ὦ ᾿Ετεόκλειοι θύγατρες θεαί, ὦ Μινύειον
<theocritus. idylls. 16.105> ᾿Ορχομενὸν φιλέοισαι ἀπεχθόμενόν ποτε Θήβαις,
<theocritus. idylls. 16.106> ἄκλητος μὲν ἔγωγε μένοιμί κεν, ἐς δὲ καλεύντων
<theocritus. idylls. 16.107> θαρσήσας Μοίσαισι σὺν ἁμετέραισιν ἱκοίμαν.
<theocritus. idylls. 16.108> καλλείψω δ᾽ οὐδ᾽ ὔμμε: τί γὰρ Χαρίτων ἀγαπητὸν
<theocritus. idylls. 16.109> ἀνθρώποις ἀπάνευθεν; ἀεὶ Χαρίτεσσιν ἅμ᾽ εἴην.
<theocritus. idylls. 17.1> ᾿Εκ Διὸς ἀρχώμεσθα καὶ ἐς Δία λήγετε Μοῖσαι,
<theocritus. idylls. 17.2> ἀθανάτων τὸν ἄριστον ἐπὴν αὐδῶμεν ἀοιδαῖς:
<theocritus. idylls. 17.3> ἀνδρῶν δ᾽ αὖ Πτολεμαῖος ἐνὶ πρώτοισι λεγέσθω
<theocritus. idylls. 17.4> καὶ πύματος καὶ μέσσος: ὁ γὰρ προφερέστατος ἄλλων.
<theocritus. idylls. 17.5> ἥρωες, τοὶ πρόσθεν ἀφ᾽ ἡμιθέων ἐγένοντο,
<theocritus. idylls. 17.6> ῥέξαντες καλὰ ἔργα σοφῶν ἐκύρησαν ἀοιδῶν:
<theocritus. idylls. 17.7> αὐτὰρ ἐγὼ Πτολεμαῖον ἐπιστάμενος καλὰ εἰπεῖν
<theocritus. idylls. 17.8> ὑμνήσαιμ᾽: ὕμνοι δὲ καὶ ἀθανάτων γέρας αὐτῶν.
<theocritus. idylls. 17.9> ῎Ιδαν ἐς πολύδενδρον ἀνὴρ ὑλατόμος ἐλθὼν
<theocritus. idylls. 17.10> παπταίνει, παρεόντος ἄδην, πόθεν ἄρξεται ἔργου.
<theocritus. idylls. 17.11> τί πρῶτον καταλέξω; ἐπεὶ πάρα μυρία εἰπεῖν,
<theocritus. idylls. 17.12> οἷσι θεοὶ τὸν ἄριστον ἐτίμησαν βασιλήων.
<theocritus. idylls. 17.13> ᾿Εκ πατέρων οἷος μὲν ἔην τελέσαι μέγα ἔργον
<theocritus. idylls. 17.14> Λαγείδας Πτολεμαῖος, ὅτε φρεσὶν ἐγκατάθοιτο
<theocritus. idylls. 17.15> βουλάν, ἃν οὐκ ἄλλος ἀνὴρ οἷός τε νοῆσαι.
<theocritus. idylls. 17.16> τῆνον καὶ μακάρεσσι πατὴρ ὁμότιμον ἔθηκεν
<theocritus. idylls. 17.17> ἀθανάτοις, καί οἱ χρύσεος δόμος ἐν Διὸς οἴκῳ
<theocritus. idylls. 17.18> δέδμηται: παρὰ δ᾽ αὐτὸν ᾿Αλέξανδρος φίλα εἰδὼς
<theocritus. idylls. 17.19> ἑδριάει, Πέρσαισι βαρὺς θεὸς αἰολομίτρας.
<theocritus. idylls. 17.20> ἀντία δ᾽ ῾Ηρακλῆος ἕδρα κενταυροφόνοιο
<theocritus. idylls. 17.21> ἵδρυται στερεοῖο τετυγμένα ἐξ ἀδάμαντος:
<theocritus. idylls. 17.22> ἔνθα σὐν ἄλλοισιν θαλίας ἔχει οὐρανίδαισι,
<theocritus. idylls. 17.23> χαίρων υἱωνῶν περιώσιον υἱωνοῖσιν,
<theocritus. idylls. 17.24> ὅττί σφεων Κρονίδης μελέων ἐξείλετο γῆρας,
<theocritus. idylls. 17.25> ἀθάνατοι δὲ καλεῦνται ἑοὶ νέποδες γεγαῶτες.
<theocritus. idylls. 17.26> ἄμφω γὰρ πρόγονός σφιν ὁ καρτερὸς ῾Ηρακλείδας,
<theocritus. idylls. 17.27> ἀμφότεροι δ᾽ ἀριθμεῦνται ἐς ἔσχατον ῾Ηρακλῆα.
<theocritus. idylls. 17.28> τῷ καὶ ἐπεὶ δαίτηθεν ἴοι κεκορημένος ἤδη
<theocritus. idylls. 17.29> νέκταρος εὐόδμοιο φίλας ἐς δῶμ᾽ ἀλόχοιο,
<theocritus. idylls. 17.30> τῷ μὲν τόξον ἔδωκεν ὑπωλένιόν τε φαρέτραν,
<theocritus. idylls. 17.31> τῷ δὲ σιδάρειον σκύταλον κεχαραγμένον ὄζοις.
<theocritus. idylls. 17.32> οἱ δ᾽ εἰς ἀμβρόσιον θάλαμον λευκοσφύρου ῞Ηβης
<theocritus. idylls. 17.33> ὅπλα καὶ αὐτὸν ἄγουσι γενειήταν Διὸς υἱόν.
<theocritus. idylls. 17.34> οἵα δ᾽ ἐν πινυταῖσι περικλειτὰ Βερενίκα
<theocritus. idylls. 17.35> ἔπρεπε θηλυτέραις, ὄφελος μέγα γειναμένοισι.
<theocritus. idylls. 17.36> τᾷ μὲν Κύπρον ἔχοισα Διώνας πότνια κούρα
<theocritus. idylls. 17.37> κόλπον ἐς εὐώδη ῥαδινὰς ἐσεμάξατο χεῖρας.
<theocritus. idylls. 17.38> τῷ οὔπω τινὰ φαντὶ ἁδεῖν τόσον ἀνδρὶ γυναικῶν,
<theocritus. idylls. 17.39> ὅσσόν περ Πτολεμαῖος ἑὴν ἐφίλησεν ἄκοιτιν.
<theocritus. idylls. 17.40> ἦ μὰν ἀντεφιλεῖτο πολὺ πλέον: ὧδέ κε παισὶ
<theocritus. idylls. 17.41> θαρσήσας σφετέροισιν ἐπιτρέποι οἶκον ἅπαντα,
<theocritus. idylls. 17.42> ὁππότε κεν φιλέων βαίνῃ λέχος ἐς φιλεούσης.
<theocritus. idylls. 17.43> ἀστόργου δὲ γυναικὸς ἐπ᾽ ἀλλοτρίῳ νόος αἰεί,
<theocritus. idylls. 17.44> ῥηίδιοι δὲ γοναί, τέκνα δ᾽ οὐ ποτεοικότα πατρί.
<theocritus. idylls. 17.45> κάλλει ἀριστεύουσα θεάων πότν᾽ ᾿Αφροδίτα,
<theocritus. idylls. 17.46> σοὶ τήνα μεμέλητο: σέθεν δ᾽ ἕνεκεν Βερενίκα
<theocritus. idylls. 17.47> εὐειδὴς ᾿Αχέροντα πολύστονον οὐκ ἐπέρασεν,
<theocritus. idylls. 17.48> ἀλλά μιν ἁρπάξασα, πάροιθ᾽ ἐπὶ νῆα κατελθεῖν
<theocritus. idylls. 17.49> κυανέαν καὶ στυγνὸν ἀεὶ πορθμῆα καμόντων,
<theocritus. idylls. 17.50> ἐς ναὸν κατέθηκας, ἑᾶς δ᾽ ἀπεδάσσαο τιμᾶς.
<theocritus. idylls. 17.51> πᾶσιν δ᾽ ἤπιος ἥδε βροτοῖς μαλακοὺς μὲν ἔρωτας
<theocritus. idylls. 17.52> προσπνείει, κούφας δὲ διδοῖ ποθέοντι μερίμνας.--
<theocritus. idylls. 17.53> ᾿Αργεία κυάνοφρυ, σὺ λαοφόνον Διομήδεα
<theocritus. idylls. 17.54> μισγομένα Τυδῆι τέκες, Καλυδώνιον ἄνδρα,
<theocritus. idylls. 17.55> ἀλλὰ Θέτις βαθύκολπος ἀκοντιστὰν ᾿Αχιλῆα
<theocritus. idylls. 17.56> Αἰακίδᾳ Πηλῆι, σὲ δ᾽ αἰχμητὰ Πτολεμαῖε
<theocritus. idylls. 17.57> αἰχμητᾷ Πτολεμαίῳ ἀρίζηλος Βερενίκα.
<theocritus. idylls. 17.58> καί σε Κόως ἀτίταλλε βρέφος νεογιλλὸν ἐόντα,
<theocritus. idylls. 17.59> δεξαμένα παρὰ ματρός, ὅτε πρώταν ἴδες ἀῶ.
<theocritus. idylls. 17.60> ἔνθα γὰρ Εἰλείθυιαν ἐβώσατο λυσίζωνον
<theocritus. idylls. 17.61> ᾿Αντιγόνας θυγάτηρ βεβαρημένα ὠδίνεσσιν:
<theocritus. idylls. 17.62> ἡ δέ οἱ εὐμενέοισα παρίστατο, κὰδ δ᾽ ἄρα πάντων
<theocritus. idylls. 17.63> νωδυνίαν κατέχευε μελῶν: ὁ δὲ πατρὶ ἐοικὼς
<theocritus. idylls. 17.64> παῖς ἀγαπητὸς ἔγεντο. Κόως δ᾽ ὀλόλυξεν ἰδοῖσα,
<theocritus. idylls. 17.65> φᾶ δὲ καθαπτομένα βρέφεος χείρεσσι φίλῃσιν:
<theocritus. idylls. 17.66> ῎Ολβιε κοῦρε γένοιο, τίοις δέ με τόσσον, ὅσον περ
<theocritus. idylls. 17.67> Δᾶλον ἐτίμησεν κυανάμπυκα Φοῖβος ᾿Απόλλων:
<theocritus. idylls. 17.68> ἐν δὲ μιᾷ τιμᾷ Τρίοπον καταθεῖο κολώναν,
<theocritus. idylls. 17.69> ἶσον Δωριέεεσσι νέμων γέρας ἐγγὺς ἐοῦσιν.
<theocritus. idylls. 17.70> ἶσον καὶ ῾Ρήναιαν ἄναξ ἐφίλησεν ᾿Απόλλων.
<theocritus. idylls. 17.71> ῝Ως ἄρα νᾶσος ἔειπεν: ὁ δ᾽ ὑψόθεν ἔκλαγε φωνᾷ
<theocritus. idylls. 17.72> ἐς τρὶς ἀπὸ νεφέων μέγας αἰετὸς αἴσιος ὄρνις.
<theocritus. idylls. 17.73> Ζηνός που τόδε σᾶμα. Διὶ Κρονίωνι μέλοντι
<theocritus. idylls. 17.74> αἰδοῖοι βασιλῆες: ὁ δ᾽ ἔξοχος, ὅν κε φιλήσῃ
<theocritus. idylls. 17.75> γεινόμενον τὰ πρῶτα: πολὺς δέ οἱ ὄλβος ὀπαδεῖ,
<theocritus. idylls. 17.76> πολλᾶς δὲ κρατέει γαίας, πολλᾶς δὲ θαλάσσας.
<theocritus. idylls. 17.77> μυρίαι ἄπειροί τε καὶ ἔθνεα μυρία φωτῶν
<theocritus. idylls. 17.78> λήιον ἀλδήσκουσιν ὀφελλόμεναι Διὸς ὄμβρῳ:
<theocritus. idylls. 17.79> ἀλλ᾽ οὔτις τόσα φύει, ὅσα χθαμαλὰ Αἴγυπτος,
<theocritus. idylls. 17.80> Νεῖλος ἀναβλύζων διερὰν ὅτε βώλακα θρύπτει.
<theocritus. idylls. 17.81> οὐδέ τις ἄστεα τόσσα βροτῶν ἔχει ἔργα δαέντων.
<theocritus. idylls. 17.82> τρεῖς μέν οἱ πολίων ἑκατοντάδες ἐνδέδμηνται,
<theocritus. idylls. 17.83> τρεῖς δ᾽ ἄρα χιλιάδες τρισσαῖς ἐπὶ μυριάδεσσι,
<theocritus. idylls. 17.84> δοιαὶ δὲ τριάδες, μετὰ δέ σφισιν ἐννεάδες τρεῖς:
<theocritus. idylls. 17.85> τῶν πάντων Πτολεμαῖος ἀλήνωρ ἐμβασιλεύει.
<theocritus. idylls. 17.86> καὶ μὴν Φοινίκας ἀποτέμνεται ᾿Αρραβίας τε
<theocritus. idylls. 17.87> καὶ Συρίας Λιβύας τε κελαινῶν τ᾽ Αἰθιοπήων.
<theocritus. idylls. 17.88> Παμφύλοισί τε πᾶσι καὶ αἰχμηταῖς Κιλίκεσσι
<theocritus. idylls. 17.89> σαμαίνει, Λυκίοις τε φιλοπτολέμοισί τε Καρσί,
<theocritus. idylls. 17.90> καὶ νάσοις Κυκλάδεσσιν, ἐπεί οἱ νᾶες ἄρισται
<theocritus. idylls. 17.91> πόντον ἐπιπλώοντι, θάλασσα δὲ πᾶσα καὶ αἶα
<theocritus. idylls. 17.92> καὶ ποταμοὶ κελάδοντες ἀνάσσονται Πτολεμαίῳ.
<theocritus. idylls. 17.93> πολλοὶ δ᾽ ἱππῆες, πολλοὶ δέ μιν ἀσπιδιῶται.
<theocritus. idylls. 17.94> χαλκῷ μαρμαίροντι σεσαγμένοι ἀμφαγέρονται.
<theocritus. idylls. 17.95> ὄλβῳ μὲν πάντάς κε καταβρίθοι βασιλῆας:
<theocritus. idylls. 17.96> τόσσον ἐπ᾽ ἆμαρ ἕκαστον ἐς ἀφνεὸν ἔρχεται οἶκον
<theocritus. idylls. 17.97> πάντοθε. λαοὶ δ᾽ ἔργα περιστέλλουσιν ἕκηλοι.
<theocritus. idylls. 17.98> οὐ γάρ τις δηίων πολυκήτεα Νεῖλον ὑπερβὰς
<theocritus. idylls. 17.99> πεζὸς ἐν ἀλλοτρίαισι βοὰν ἐστάσατο κώμαις,
<theocritus. idylls. 17.100> οὐδέ τις αἰγιαλόνδε θοᾶς ἐξάλατο ναὸς
<theocritus. idylls. 17.101> θωρηχθεὶς ἐπὶ βουσὶν ἀνάρσιος Αἰγυπτίῃσι:
<theocritus. idylls. 17.102> τοῖος ἀνὴρ πλατέεσσιν ἐνίδρυται πεδίοισι
<theocritus. idylls. 17.103> ξανθοκόμας Πτολεμαῖος, ἐπιστάμενος δόρυ πάλλειν,
<theocritus. idylls. 17.104> ᾧ ἐπὶ πάγχυ μέλει πατρώια πάντα φυλάσσειν
<theocritus. idylls. 17.105> οἷ᾽ ἀγαθῷ βασιλῆι, τὰ δὲ κτεατίζεται αὐτός.
<theocritus. idylls. 17.106> οὐ μὰν ἀχρεῖός γε δόμῳ ἐνὶ πίονι χρυσὸς
<theocritus. idylls. 17.107> μυρμάκων ἅτε πλοῦτος ἀεὶ κέχυται μογεόντων:
<theocritus. idylls. 17.108> ἀλλὰ πολὺν μὲν ἔχοντι θεῶν ἐρικυδέες οἶκοι,
<theocritus. idylls. 17.109> αἰὲν ἀπαρχομένοιο σὺν ἄλλοισιν γεράεσσι,
<theocritus. idylls. 17.110> πολλὸν δ᾽ ἰφθίμοισι δεδώρηται βασιλεῦσι,
<theocritus. idylls. 17.111> πολλὸν δὲ πτολίεσσι, πολὺν δ᾽ ἀγαθοῖσιν ἑταίροις.
<theocritus. idylls. 17.112> οὐδὲ Διωνύσου τις ἀνὴρ ἱεροὺς κατ᾽ ἀγῶνας
<theocritus. idylls. 17.113> ἵκετ᾽ ἐπιστάμενος λιγυρὰν ἀναμέλψαι ἀοιδάν,
<theocritus. idylls. 17.114> ᾧ οὐ δωτίναν ἀντάξιον ὤπασε τέχνας.
<theocritus. idylls. 17.115> Μουσάων δ᾽ ὑποφῆται ἀείδοντι Πτολεμαῖον
<theocritus. idylls. 17.116> ἀντ᾽ εὐεργεσίας. τί δὲ κάλλιον ἀνδρί κεν εἴη
<theocritus. idylls. 17.117> ὀλβίῳ ἢ κλέος ἐσθλὸν ἐν ἀνθρώποισιν ἀρέσθαι;
<theocritus. idylls. 17.118> τοῦτο καὶ ᾿Ατρείδαισι μένει: τὰ δὲ μυρία τῆνα,
<theocritus. idylls. 17.119> ὅσσα μέγαν Πριάμοιο δόμον κτεάτισσαν ἑλόντες,
<theocritus. idylls. 17.120> ἀέρι πᾳ κέκρυπται, ὅθεν πάλιν οὐκέτι νόστος:
<theocritus. idylls. 17.121> μοῦνος δὲ προτέρων τε καὶ ὧν ἔτι θερμὰ κονία
<theocritus. idylls. 17.122> στειβομένα καθύπερθε ποδῶν ἐκμάσσεται ἴχνη,
<theocritus. idylls. 17.123> ματρὶ φίλᾳ καὶ πατρὶ θυώδεας εἵσατο ναούς:
<theocritus. idylls. 17.124> ἐν δ᾽ αὐτοὺς χρυσῷ περικαλλέας ἠδ᾽ ἐλέφαντι
<theocritus. idylls. 17.125> ἵδρυται πάντεσσιν ἐπιχθονίοισιν ἀρωγούς.
<theocritus. idylls. 17.126> πολλὰ δὲ πιανθέντα βοῶν ὅγε μηρία καίει
<theocritus. idylls. 17.127> μησὶ περιπλομένοισιν ἐρευθομένων ἐπὶ βωμῶν,
<theocritus. idylls. 17.128> αὐτός τ᾽ ἰφθίμα τ᾽ ἄλοχος, τᾶς οὔτις ἀρείων
<theocritus. idylls. 17.129> νυμφίον ἐν μεγάροισι γυνὰ περιβάλλετ᾽ ἀγοστῷ,
<theocritus. idylls. 17.130> ἐκ θυμοῦ στέργοισα κασίγνητόν τε πόσιν τε.
<theocritus. idylls. 17.131> ὧδε καὶ ἀθανάτων ἱερὸς γάμος ἐξετελέσθη,
<theocritus. idylls. 17.132> οὓς τέκετο κρείουσα ῾Ρέα βασιλῆας ᾿Ολύμπου:
<theocritus. idylls. 17.133> ἓν δὲ λέχος στόρνυσιν ἰαύειν Ζηνὶ καὶ ῞Ηρῃ
<theocritus. idylls. 17.134> χεῖρας φοιβήσασα μύροις ἔτι παρθένος ̂̓Ιρις.
<theocritus. idylls. 17.135> χαῖρε ἄναξ Πτολεμαῖε: σέθεν δ᾽ ἐγὼ ἶσα καὶ ἄλλων
<theocritus. idylls. 17.136> μνάσομαι ἡμιθέων, δοκέω δ᾽ ἔπος οὐκ ἀπόβλητον
<theocritus. idylls. 17.137> φθέγξομαι ἐσσομένοις: ἀρετήν γε μὲν ἐκ Διὸς αἰτεῦ.
<theocritus. idylls. 18.1> ῎Εν ποκ᾽ ἄρα Σπάρτᾳ ξανθότριχι πὰρ Μενελάῳ
<theocritus. idylls. 18.2> παρθενικαὶ θάλλοντα κόμαις ὑάκινθον ἔχοισαι
<theocritus. idylls. 18.3> πρόσθε νεογράπτω θαλάμω χορὸν ἐστάσαντο,
<theocritus. idylls. 18.4> δώδεκα ταὶ πρᾶται πόλιος, μέγα χρῆμα Λακαινᾶν,
<theocritus. idylls. 18.5> ἁνίκα Τυνδαριδᾶν κατεδέξατο τὰν ἀγαπητὰν
<theocritus. idylls. 18.6> μναστεύσας ῾Ελέναν ὁ νεώτερος ᾿Ατρέος υἱός.
<theocritus. idylls. 18.7> ἄειδον δ᾽ ἄρα πᾶσαι ἐς ἓν μέλος ἐγκροτέοισαι
<theocritus. idylls. 18.8> ποσσὶ περιπλέκτοις, ὑπὸ δ᾽ ἴαχε δῶμ᾽ ὑμεναίῳ.
<theocritus. idylls. 18.9> οὕτω δὴ πρωιζὲ κατέδραθες ὦ φίλε γαμβρέ;
<theocritus. idylls. 18.10> ἦ ῥά τις ἐσσὶ λίαν βαρυγούνατος; ἦ ῥα φίλυπνος;
<theocritus. idylls. 18.11> ἦ ῥα πολύν τιν᾽ ἔπινες, ὅτ᾽ εἰς εὐνὰν κατεβάλλευ;
<theocritus. idylls. 18.12> εὕδειν μὰν σπεύδοντα καθ᾽ ὥραν αὐτὸν ἐχρῆν τυ,
<theocritus. idylls. 18.13> παῖδα δ᾽ ἐᾶν σὺν παισὶ φιλοστόργῳ παρὰ ματρὶ
<theocritus. idylls. 18.14> παίσδειν ἐς βαθὺν ὄρθρον, ἐπεὶ καὶ ἔνας καὶ ἐς ἀῶ
<theocritus. idylls. 18.15> κεἰς ἔτος ἐξ ἔτεος Μενέλαε τεὰ νυὸς ἅδε.
<theocritus. idylls. 18.16> ὄλβιε γάμβρ᾽, ἀγαθός τις ἐπέπταρεν ἐρχομένῳ τοι
<theocritus. idylls. 18.17> ἐς Σπάρταν, ἅπερ ὥλλοι ἀριστέες, ὡς ἀνύσαιο.
<theocritus. idylls. 18.18> μοῦνος ἐν ἡμιθέοις Κρονίδαν Δία πενθερὸν ἑξεῖς.
<theocritus. idylls. 18.19> Ζανός τοι θυγάτηρ ὑπὸ τὰν μίαν ἵκετο χλαῖναν,
<theocritus. idylls. 18.20> οἵα ᾿Αχαιιάδων γαῖαν πατεῖ οὐδὲ μί᾽ ἄλλα.
<theocritus. idylls. 18.21> ἦ μέγα κέν τι τέκοιτ᾽, εἰ ματέρι τίκτοι ὁμοῖον.
<theocritus. idylls. 18.22> ἄμμες δ᾽ αἱ πᾶσαι συνομάλικες, αἷς δρόμος ωὑτός
<theocritus. idylls. 18.23> χρισαμέναις ἀνδριστὶ παρ᾽ Εὐρώταο λοετροῖς,
<theocritus. idylls. 18.24> τετράκις ἑξήκοντα κόραι, θῆλυς νεολαία,
<theocritus. idylls. 18.25> τᾶν οὐδέν τις ἄμωμος, ἐπεί χ᾽ ῾Ελένᾳ παρισωθῇ.
<theocritus. idylls. 18.26> ᾿Αὼς ἀντέλλοισα καλὸν διέφανε πρόσωπον,
<theocritus. idylls. 18.27> πότνια νὺξ τό τε λευκὸν ἔαρ χειμῶνος ἀνέντος:
<theocritus. idylls. 18.28> ὧδε καὶ ἁ χρυσέα ῾Ελένα διαφαίνετ᾽ ἐν ἁμῖν.
<theocritus. idylls. 18.29> πιείρᾳ μέγα λᾷον ἀνέδραμε κόσμος ἀρούρᾳ
<theocritus. idylls. 18.30> ἢ κάπῳ κυπάρισσος ἢ ἅρματι Θεσσαλὸς ἵππος:
<theocritus. idylls. 18.31> ὧδε καὶ ἁ ῥοδόχρως ῾Ελένα Λακεδαίμονι κόσμος.
<theocritus. idylls. 18.32> οὔτέ τις ἐκ ταλάρω πανίσδεται ἔργα τοιαῦτα,
<theocritus. idylls. 18.33> οὔτ᾽ ἐνὶ δαιδαλέῳ πυκινώτερον ἄτριον ἱστῷ
<theocritus. idylls. 18.34> κερκίδι συμπλέξασα μακρῶν ἔταμ᾽ ἐκ κελεόντων.
<theocritus. idylls. 18.35> οὐ μὰν οὐδὲ λύραν τις ἐπίσταται ὧδε κροτῆσαι
<theocritus. idylls. 18.36> ῎Αρτεμιν ἀείδοισα καὶ εὐρύστερνον ᾿Αθάναν,
<theocritus. idylls. 18.37> ὡς ῾Ελένα, τᾶς πάντες ἐπ᾽ ὄμμασιν ἵμεροι ἐντί.
<theocritus. idylls. 18.38> ὦ καλὰ ὦ χαρίεσσα κόρα, τὺ μὲν οἰκέτις ἤδη,
<theocritus. idylls. 18.39> ἄμμες δ᾽ ἐς δρόμον ἦρι καὶ ἐς λειμώνια φύλλα
<theocritus. idylls. 18.40> ἑρψοῦμες στεφάνως δρεψούμεναι ἁδὺ πνέοντας,
<theocritus. idylls. 18.41> πολλὰ τεοῦς ῾Ελένα μεμναμέναι ὡς γαλαθηναὶ
<theocritus. idylls. 18.42> ἄρνες γειναμένας ὄιος μαστὸν ποθέοισαι.
<theocritus. idylls. 18.43> πρᾶταί τοι στέφανον λωτῶ χαμαὶ αὐξομένοιο
<theocritus. idylls. 18.44> πλέξασαι σκιερὰν καταθήσομεν ἐς πλατάνιστον,
<theocritus. idylls. 18.45> πρᾶται δ᾽ ἀργυρέας ἐξ ὄλπιδος ὑγρὸν ἄλειφαρ
<theocritus. idylls. 18.46> λαζύμεναι σταξεῦμες ὑπὸ σκιερὰν πλατάνιστον:
<theocritus. idylls. 18.47> γράμματα δ᾽ ἐν φλοιῷ γεγράψεται, （ὡς παριών τις
<theocritus. idylls. 18.48> ἀννείμῃ,） δωριστί: σέβου μ᾽: ῾Ελένας φυτὸν εἰμί.
<theocritus. idylls. 18.49> χαίροις ὦ νύμφα, χαίροις εὐπένθερε γαμβρέ.
<theocritus. idylls. 18.50> Λατὼ μὲν δοίη, Λατὼ κουροτρόφος ὔμμιν
<theocritus. idylls. 18.51> εὐτεκνίαν, Κύπρις δέ, θεὰ Κύπρις ἶσον ἔρασθαι
<theocritus. idylls. 18.52> ἀλλάλων, Ζεὺς δέ, Κρονίδας Ζεὺς ἄφθιτον ὄλβον,
<theocritus. idylls. 18.53> ὡς ἐξ εὐπατριδᾶν εἰς εὐπατρίδας πάλιν ἔνθῃ.
<theocritus. idylls. 18.54> εὕδετ᾽ ἐς ἀλλάλων στέρνον φιλότητα πνέοντες
<theocritus. idylls. 18.55> καὶ πόθον, ἔγρεσθαι δὲ πρὸς ἀῶ μἠπιλάθησθε.
<theocritus. idylls. 18.56> νεύμεθα κἄμμες ἐς ὄρθρον, ἐπεί κα πρᾶτος ἀοιδὸς
<theocritus. idylls. 18.57> ἐξ εὐνᾶς κελαδήσῃ ἀνασχὼν εὔτριχα δειράν.
<theocritus. idylls. 18.58> ῾Υμὴν ὦ ῾Υμέναιε, γάμῳ ἐπὶ τῷδε χαρείης.
<theocritus. idylls. 19.1> τὸν κλέπταν πότ᾽ ῎Ερωτα κακὰ κέντασε μέλισσα 
<theocritus. idylls. 19.2> κηρίον ἐκ σίμβλων συλεύμενον, ἄκρα δὲ χειρῶν 
<theocritus. idylls. 19.3> δάκτυλα πάνθ᾽ ὑπένυξεν. ὁ δ᾽ ἄλγεε καὶ χέρ᾽ ἐφύση 
<theocritus. idylls. 19.4> καὶ τὰν γᾶν ἐπάταξε καὶ ἅλατο, τᾷ δ᾽ ᾿Αφροδίτᾳ 
<theocritus. idylls. 19.5> δεῖξεν τὰν ὀδύναν καὶ μέμφετο, ὅττί γε τυτθὸν 
<theocritus. idylls. 19.6> θηρίον ἐστὶ μέλισσα καὶ ἁλίκα τραύματα ποιεῖ. 
<theocritus. idylls. 19.7> χἁ μάτηρ γελάσασα: τί δ᾽; οὐκ ἴσος ἐσσὶ μελίσσαις; 
<theocritus. idylls. 19.8> ὡς τυτθὸς μὲν ἔφυς, τὰ δὲ τραύματα χἁλίκα ποιεῖς.
<theocritus. idylls. 20.1> Εὐνείκα μ᾽ ἐγέλαξε θέλοντά μιν ἁδὺ φιλῆσαι,
<theocritus. idylls. 20.2> καί μ᾽ ἐπικερτομέοισα τάδ᾽ ἔννεπεν: ἔρρ᾽ ἀπ᾽ ἐμεῖο.
<theocritus. idylls. 20.3> βουκόλος ὢν ἐθέλεις με κύσαι τάλαν; οὐ μεμάθηκα
<theocritus. idylls. 20.4> ἀγροίκως φιλέειν, ἀλλ᾽ ἀστικὰ χείλεα θλίβειν.
<theocritus. idylls. 20.5> μή τύ γέ μευ κύσσῃς τὸ καλὸν στόμα μηδ᾽ ἐν ὀνείροις.
<theocritus. idylls. 20.6> οἷα βλέπεις, ὁπποῖα λαλεῖς, ὡς ἄγρια παίσδεις,
<theocritus. idylls. 20.7> ὡς τρυφέρ᾽ αἰκάλλεις, ὡς κωτίλα ῥήματα φράσδεις:
<theocritus. idylls. 20.8> ὡς μαλακὸν τὸ γένειον ἔχεις, ὡς ἁδέα χαίταν.
<theocritus. idylls. 20.9> χείλεά τοι νοσέοντι, χέρες δέ τοι ἐντὶ μέλαιναι,
<theocritus. idylls. 20.10> καὶ κακὸν ἐξόσδεις. ἀπ᾽ ἐμεῦ φύγε, μή με μολύνῃς. 
<theocritus. idylls. 20.11> τοιάδε μυθίζοισα τρὶς εἰς ἑὸν ἔπτυσε κόλπον,
<theocritus. idylls. 20.12> καί μ᾽ ἀπὸ τᾶς κεφαλᾶς ποτὶ τὼ πόδε συνεχὲς εἶδε
<theocritus. idylls. 20.13> χείλεσι μυχθίζοισα καὶ ὄμμασι λοξὰ βλέποισα,
<theocritus. idylls. 20.14> καὶ πολὺ τᾷ μορφᾷ θηλύνετο, καί τι σεσαρὸς
<theocritus. idylls. 20.15> καὶ σοβαρόν μ᾽ ἐγέλαξεν. ἐμοὶ δ᾽ ἄφαρ ἔζεσεν αἷμα,
<theocritus. idylls. 20.16> καὶ χρόα φοινίχθην ὑπὸ τὤλγεος ὡς ῥόδον ἕρσᾳ.
<theocritus. idylls. 20.17> χἁ μὲν ἔβα με λιποῖσα: φέρω δ᾽ ὑποκάρδιον ὀργάν,
<theocritus. idylls. 20.18> ὅττί με τὸν χαρίεντα κακὰ μωμήσαθ᾽ ἑταίρα.
<theocritus. idylls. 20.19> ποιμένες, εἴπατέ μοι τὸ κρήγυον: οὐ καλὸς ἐμμί;
<theocritus. idylls. 20.20> ἆρά τις ἐξαπίνας με θεὸς βροτὸν ἄλλον ἔτευξε;
<theocritus. idylls. 20.21> καὶ γὰρ ἐμοὶ τὸ πάροιθεν ἐπάνθεεν ἁδύ τι κάλλος
<theocritus. idylls. 20.22> ὡς κισσὸς ποτὶ πρέμνον, ἐμὰν δ᾽ ἐπύκαζεν ὑπήναν,
<theocritus. idylls. 20.23> χαῖται δ᾽ οἷα σέλινα περὶ κροτάφοισι κέχυντο,
<theocritus. idylls. 20.24> καὶ λευκὸν τὸ μέτωπον ἐπ᾽ ὀφρύσι λάμπε μελαίναις:
<theocritus. idylls. 20.25> ὄμματά μοι γλαυκᾶς χαροπώτερα πολλὸν ᾿Αθάνας,
<theocritus. idylls. 20.26> καὶ στόμα δ᾽ αὖ πακτᾶς γλυκερώτερον, ἐκ στομάτων δὲ
<theocritus. idylls. 20.27> ἔρρεέ μοι φωνὰ γλυκερωτέρα ἢ μέλι κηρῶ.
<theocritus. idylls. 20.28> ἁδὺ δέ μοι τὸ μέλισμα, καὶ ἢν σύριγγι μελίσδω,
<theocritus. idylls. 20.29> κἢν αὐλῷ δονέω, κἢν δώνακι, κἢν πλαγιαύλῳ.
<theocritus. idylls. 20.30> καὶ πᾶσαι καλόν με κατ᾽ ὤρεα φαντὶ γυναῖκες,
<theocritus. idylls. 20.31> καὶ πᾶσαί με φιλεῦντι: τὰ δ᾽ ἀστικά μ᾽ οὐκ ἐφίλασεν,
<theocritus. idylls. 20.32> ἀλλ᾽ ὅτι βουκόλος ἐμμὶ παρέδραμε κοὔποτ᾽ ἀκούει,
<theocritus. idylls. 20.33> ὡς ὁ καλὸς Διόνυσος ἐν ἄγκεσι πόρτιν ἔλαυνεν:
<theocritus. idylls. 20.34> οὐκ ἔγνω δ᾽, ὅτι Κύπρις ἐπ᾽ ἀνέρι μήνατο βούτᾳ
<theocritus. idylls. 20.35> καὶ Φρυγίοις ἐνόμευσεν ἐν ὤρεσι καὶ τὸν ῎Αδωνιν
<theocritus. idylls. 20.36> ἐν δρυμοῖσι φίλασε καὶ ἐν δρυμοῖσιν ἔκλαυσεν.
<theocritus. idylls. 20.37> ᾿Ενδυμίων δὲ τίς ἦν; οὐ βουκόλος; ὅν γε Σελάνα
<theocritus. idylls. 20.38> βουκολέοντα φίλασεν, ἀπ᾽ Οὐλύμπω δὲ μολοῖσα
<theocritus. idylls. 20.39> λάθριον ἀν νάπος ἦλθε καὶ εἰς ἕνα παιδὶ κάθευδε.
<theocritus. idylls. 20.40> καὶ τὺ ῾Ρέα κλαίεις τὸν βουκόλον. οὐχὶ δὲ καὶ τὺ
<theocritus. idylls. 20.41> ὦ Κρονίδα διὰ παῖδα βοηνόμον ὄρνις ἐπλάγχθης;
<theocritus. idylls. 20.42> Εὐνείκα δὲ μόνα τὸν βουκόλον οὐκ ἐφίλασεν,
<theocritus. idylls. 20.43> ἁ Κυβέλας κρέσσων καὶ Κύπριδος ἠδὲ Σελάνας.
<theocritus. idylls. 20.44> μηκέτι μηδὲ σὺ Κύπρι τὸν ἁδέα μήτε κατ᾽ ἄστυ
<theocritus. idylls. 20.45> μήτ᾽ ἐν ὄρει φιλέοις, μούνη δ᾽ ἀνὰ νύκτα καθεύδοις.
<theocritus. idylls. 21.1> ῾Α πενία Διόφαντε μόνα τὰς τέχνας ἐγείρει,
<theocritus. idylls. 21.2> αὐτὰ τῶ μόχθοιο διδάσκαλος: οὐδὲ γὰρ εὕδειν
<theocritus. idylls. 21.3> ἀνδράσιν ἐργατίναισι κακαὶ παρέχοντι μέριμναι.
<theocritus. idylls. 21.4> κἂν ὀλίγον νυκτός τις ἐπιμύσσῃσι, τὸν ὕπνον
<theocritus. idylls. 21.5> αἰφνίδιον θορυβεῦσιν ἐφιστάμεναι μελεδῶναι.
<theocritus. idylls. 21.6> ᾿Ιχθύος ἀγρευτῆρες ὅμως δύο κεῖντο γέροντες,
<theocritus. idylls. 21.7> στρωσάμενοι βρύον αὖον ὑπὸ πλεκταῖς καλύβαισι,
<theocritus. idylls. 21.8> κεκλιμένοι τοίχῳ τῷ φυλλίνῳ: ἐγγύθι δ᾽ αὐτοῖν
<theocritus. idylls. 21.9> κεῖτο τὰ ταῖν χειροῖν ἀθλήματα, τοὶ καλαθίσκοι,
<theocritus. idylls. 21.10> τοὶ κάλαμοι, τἄγκιστρα τὰ φυκιόεντα δέλητα
<theocritus. idylls. 21.11> ὁρμιαὶ κύρτοι τε καὶ ἐκ σχοίνων λαβύρινθοι,
<theocritus. idylls. 21.12> μήρινθοι κώπα τε γέρων τ᾽ ἐπ᾽ ἐρείσμασι λέμβος:
<theocritus. idylls. 21.13> νέρθεν τᾶς κεφαλᾶς φορμὸς βραχύς, εἷμά τ᾽ ἐπί σφι
<theocritus. idylls. 21.14> οὗτος τοῖς ἁλιεῦσιν ὁ πᾶς πόρος, οὗτος ὁ πλοῦτος.
<theocritus. idylls. 21.15> οὐδεὶς δ᾽ οὐ σισύραν εἶχ᾽ οὐ λίνα: πάντα περισσά,
<theocritus. idylls. 21.16> πάντ᾽ ἐδόκει τήνοις: ἁ γὰρ πενία σφας ἔτειρε
<theocritus. idylls. 21.17> οὐδεὶς δ᾽ ἐν μέσσῳ γείτων: πενίᾳ δὲ παρ᾽ αὐτὰν
<theocritus. idylls. 21.18> θλιβομέναν καλύβαν τρυφερὸν προσέναχε θάλασσα.
<theocritus. idylls. 21.19> κοὔπω τὸν μέσατον δρόμον ἄνυεν ἅρμα Σελάνας,
<theocritus. idylls. 21.20> τοὺς δ᾽ ἁλιεῖς ἤγειρε φίλος πόνος, ἐκ βλεφάρων δὲ
<theocritus. idylls. 21.21> ὕπνον ἀπωσάμενοι σφετέραις φρεσὶν ἤρεθον αὐδάν.
<theocritus. idylls. 21.22> ψεύδοντ᾽ ὦ φίλε πάντες, ὅσοι τὰς νύκτας ἔφασκον
<theocritus. idylls. 21.23> τῶ θέρεος μινύθειν, ὅτε τἄματα μακρὰ φέρει Ζεύς.
<theocritus. idylls. 21.24> ἤδη μυρί᾽ ἐσεῖδον ὀνείρατα, κοὐδέπω ἀώς.
<theocritus. idylls. 21.25> μὴ λαθόμην; τί τὸ χρῆμα; χρόνον δ᾽ αἱ νύκτες ἔχοντι.
<theocritus. idylls. 21.26> ᾿Ασφαλίων, μέμφῃ τὸ καλὸν θέρος; οὐ γὰρ ὁ καιρὸς
<theocritus. idylls. 21.27> αὐτομάτως παρέβα τὸν ἑὸν δρόμον: ἀλλὰ τὸν ὕπνον
<theocritus. idylls. 21.28> ἁ φροντὶς κόπτοισα μακρὰν τὰν νύκτα ποιεῖ τοι.
<theocritus. idylls. 21.29> ἆρ᾽ ἔμαθες κρίνειν πόκ᾽ ἐνύπνια; χρηστὰ γὰρ εἶδον.
<theocritus. idylls. 21.30> οὔ δε θέλω τὠμῶ φαντάσματος ἦμεν ἄμοιρον.
<theocritus. idylls. 21.31> ὡς καὶ τὰν ἄγραν, τὠνείρατα πάντα μερίζευ.
<theocritus. idylls. 21.32> ὃς γὰρ ἂν εἰκάξῃ κατὰ τὸν νόον οὗτος ἄριστος
<theocritus. idylls. 21.33> ἐστὶν ὀνειροκρίτας, ὁ διδάσκαλός ἐστι παρ᾽ ᾧ νοῦς.
<theocritus. idylls. 21.34> ἄλλως καὶ σχολά ἐστι: τί γὰρ ποιεῖν ἂν ἔχοι τις
<theocritus. idylls. 21.35> κείμενος ἐν φύλλοις ποτὶ κύματι μηδὲ καθεύδων,
<theocritus. idylls. 21.36> ἀλλ᾽ ὄνος ἐν ῥάμνῳ τό τε λύχνιον ἐν πρυτανείῳ:
<theocritus. idylls. 21.37> φαντὶ γὰρ ἀγρυπνίαν τόδ᾽ ἔχειν. λέγε μοί ποτε νυκτὸς
<theocritus. idylls. 21.38> ὄψιν, ἐπεὶ τά τις οἶδε λέγει μανύεν ἑταίρῳ.
<theocritus. idylls. 21.39> δειλινὸν ὡς κατέδαρθον ἐν εἰναλίοισι πόνοισιν
<theocritus. idylls. 21.40> （οὐ μὰν ἦν πολύσιτος, ἐπεὶ δειπνεῦντες ἐν ὥρᾳ,
<theocritus. idylls. 21.41> εἰ μέμνῃ, τᾶς γαστρὸς ἐφειδόμεθ᾽）, εἶδον ἐμαυτὸν
<theocritus. idylls. 21.42> ἐν πέτρᾳ μεμαῶτα, καθεζόμενος δ᾽ ἐδόκευον
<theocritus. idylls. 21.43> ἰχθύας, ἐκ καλάμων δὲ πλάνον κατέσειον ἐδωδάν.
<theocritus. idylls. 21.44> καί τις τῶν τραφερῶν ὠρέξατο: καὶ γὰρ ἐν ὕπνοις
<theocritus. idylls. 21.45> πᾶσα κύων ἄρκτον μαντεύεται, ἰχθύα κἠγών.
<theocritus. idylls. 21.46> χὡ μὲν τὠγκίστρῳ ποτεφύετο, καὶ ῥέεν αἷμα,
<theocritus. idylls. 21.47> τὸν κάλαμον δ᾽ ὑπὸ τῶ κινήματος ἀγκύλον εἶχον
<theocritus. idylls. 21.48> τὼ χέρε τεινόμενον περικλώμενον, εὐρὺν ἀγῶνα,
<theocritus. idylls. 21.49> πῶς νιν ἕλω μέγαν ἰχθὺν ἀφαυροτέροισι σιδάροις.
<theocritus. idylls. 21.50> εἶθ᾽ ὑπομιμνάσκων τῶ τρώματος ἠρέμ᾽ ἔνυξα,
<theocritus. idylls. 21.51> καὶ νύξας ἐχάλαξα, καὶ οὐ φεύγοντος ἔτεινα.
<theocritus. idylls. 21.52> ἤνυσα δ᾽ ὦν τὸν ἄεθλον, ἀνείλκυσα χρύσεον ἰχθύν,
<theocritus. idylls. 21.53> παντᾷ τοι χρυσῷ πεπυκασμένον: εἶχε δὲ δεῖμα,
<theocritus. idylls. 21.54> μήτι Ποσειδάωνι πέλοι πεφιλημένος ἰχθὺς
<theocritus. idylls. 21.55> ἢ τάχα τᾶς γλαυκᾶς κειμήλιον ᾿Αμφιτρίτης.
<theocritus. idylls. 21.56> ἠρέμα δ᾽ αὐτὸν ἐγὼν ἐκ τὠγκίστρω ἀπέλυσα,
<theocritus. idylls. 21.57> μή ποτε τῶ στόματος τἀγκίστρια χρυσὸν ἔχοιεν.
<theocritus. idylls. 21.58> καὶ τὸν μὲν πίστευσα καλεῖν τὸν ἐπήρατον ἰχθύν,
<theocritus. idylls. 21.59> ὤμοσα δ᾽ οὐκέτι λοιπὸν ὑπὲρ πελάγους πόδα θεῖναι,
<theocritus. idylls. 21.60> ἀλλὰ μενεῖν ἐπὶ γᾶς καὶ τῷ χρυσῷ βασιλεύσειν.
<theocritus. idylls. 21.61> ταῦτά με κἀξήγειρε, τὺ δ᾽ ὦ ξένε λοιπὸν ἔρειδε
<theocritus. idylls. 21.62> τὰν γνώμαν: ὅρκον γὰρ ἐγὼ τὸν ἐπώμοσα ταρβῶ.
<theocritus. idylls. 21.63> καὶ σύγε τί τρέσσεις; οὐκ ὤμοσας: οὐδὲ γὰρ ἰχθὺν
<theocritus. idylls. 21.64> χρύσεον ὡς ἴδες εὗρες, ἴσα δ᾽ ἦν ψεύδεσιν ὄψις,
<theocritus. idylls. 21.65> ἐλπὶς τῶν ὕπνων. ζάτει τὸν σάρκινον ἰχθύν,
<theocritus. idylls. 21.65> εἰ γάρ πᾳ κνώσσων ἔτ᾽ ἐτώσια ταῦτα ματεύσεις,
<theocritus. idylls. 21.66> μὴ σὺ θάνῃς λιμῷ καίτοι χρυσοῖσιν ὀνείροις.
<theocritus. idylls. 22.1> ῾Υμνέομεν Λήδας τε καὶ αἰγιόχου Διὸς υἱώ,
<theocritus. idylls. 22.2> Κάστορα καὶ φοβερὸν Πολυδεύκεα πὺξ ἐρεθίζειν
<theocritus. idylls. 22.3> χεῖρας ἐπιζεύξαντα μέσας βοέοισιν ἱμᾶσιν.
<theocritus. idylls. 22.4> ὑμνέομεν καὶ δὶς καὶ τὸ τρίτον ἄρσενα τέκνα
<theocritus. idylls. 22.5> κούρης Θεστιάδος, Λακεδαιμονίους δύ᾽ ἀδελφούς,
<theocritus. idylls. 22.6> ἀνθρώπων σωτῆρας ἐπὶ ξυροῦ ἤδη ἐόντων,
<theocritus. idylls. 22.7> ἵππων θ᾽ αἱματόεντα ταρασσομένων καθ᾽ ὅμιλον,
<theocritus. idylls. 22.8> νηῶν θ᾽, αἳ δύνοντα καὶ οὐρανὸν ἐξανύοντα
<theocritus. idylls. 22.9> ἄστρα βιαζόμεναι χαλεποῖς ἐνέκυρσαν ἀήταις.
<theocritus. idylls. 22.10> οἱ δέ σφεων κατὰ πρύμναν ἀείραντες μέγα κῦμα,
<theocritus. idylls. 22.11> ἠὲ καὶ ἐκ πρῴρηθεν, ἢ ὅππῃ θυμὸς ἑκάστου,
<theocritus. idylls. 22.12> ἐς κοίλην ἔρριψαν, ἀνέρρηξαν δ᾽ ἄρα τοίχους
<theocritus. idylls. 22.13> ἀμφοτέρους: κρέμαται δὲ σὺν ἱστίῳ ἄρμενα πάντα
<theocritus. idylls. 22.14> εἰκῇ ἀποκλασθέντα: πολὺς δ᾽ ἐξ οὐρανοῦ ὄμβρος
<theocritus. idylls. 22.15> νυκτὸς ἐφερπούσης: παταγεῖ δ᾽ εὐρεῖα θάλασσα,
<theocritus. idylls. 22.16> κοπτομένη πνοιαῖς τε καὶ ἀρρήκτοισι χαλάζαις.
<theocritus. idylls. 22.17> ἀλλ᾽ ἔμπης ὑμεῖς γε καὶ ἐκ βυθοῦ ἕλκετε νῆας
<theocritus. idylls. 22.18> αὐτοῖσιν ναύτῃσιν ὀιομένοις θανέεσθαι:
<theocritus. idylls. 22.19> αἶψα δ᾽ ἀπολήγοντ᾽ ἄνεμοι, λιπαρὴ δὲ γαλάνη
<theocritus. idylls. 22.20> ἀμπέλαγος: νεφέλαι δὲ διέδραμον ἄλλυδις ἄλλαι:
<theocritus. idylls. 22.21> ἐκ δ᾽ ἄρκτοι τ᾽ ἐφάνησαν, ὄνων τ᾽ ἀνὰ μέσσον ἀμαυρὴ
<theocritus. idylls. 22.22> φάτνη σημαίνοισα τὰ πρὸς πλόον εὔδια πάντα.
<theocritus. idylls. 22.23> ὦ ἄμφω θνητοῖσι βοηθόοι, ὦ φίλοι ἄμφω,
<theocritus. idylls. 22.24> ἱππῆες κιθαρισταί, ἀεθλητῆρες ἀοιδοί:
<theocritus. idylls. 22.25> Κάστορος ἢ πρώτου Πολυδεύκεος ἄρξομ᾽ ἀείδειν;
<theocritus. idylls. 22.26> ἀμφοτέρους ὑμνέων Πολυδεύκεα πρῶτον ἀείσω.
<theocritus. idylls. 22.27> ῾Η μὲν ἄρα προφυγοῦσα πέτρας εἰς ἓν ξυνιούσας
<theocritus. idylls. 22.28> ᾿Αργὼ καὶ νιφόεντος ἀταρτηρὸν στόμα Πόντου
<theocritus. idylls. 22.29> Βέβρυκας εἰσαφίκανε θεῶν φίλα τέκνα φέρουσα.
<theocritus. idylls. 22.30> ἔνθα μιῆς πολλοὶ κατὰ κλίμακος ἀμφοτέρων ἒξ
<theocritus. idylls. 22.31> τοίχων ἄνδρες ἔβαινον ᾿Ιησονίης ἀπὸ νηός.
<theocritus. idylls. 22.32> ἐκβάντες δ᾽ ἐπὶ θῖνα βαθὺν καὶ ὑπήνεμον ἀκτὴν
<theocritus. idylls. 22.33> εὐνάς τ᾽ ἐστόρνυντο πυρεῖά τε χερσὶν ἐνώμων.
<theocritus. idylls. 22.34> Κάστωρ δ᾽ αἰολόπωλος ὅ τ᾽ οἰνωπὸς Πολυδεύκης
<theocritus. idylls. 22.35> ἄμφω ἐρημάζεσκον ἀποπλαγχθέντες ἑταίρων,
<theocritus. idylls. 22.36> παντοίην ἐν ὄρει θηεύμενοι ἄγριον ὕλην.
<theocritus. idylls. 22.37> εὗρον δ᾽ ἀέναον κρήνην ὑπὸ λισσάδι πέτρῃ
<theocritus. idylls. 22.38> ὕδατι πεπληθυῖαν ἀκηράτῳ: αἱ δ᾽ ὑπένερθεν
<theocritus. idylls. 22.39> λάλλαι κρυστάλλῳ ἠδ᾽ ἀργύρῳ ἰνδάλλοντο
<theocritus. idylls. 22.40> ἐκ βυθοῦ: ὑψηλαὶ δὲ πεφύκεσαν ἀγχόθι πεῦκαι
<theocritus. idylls. 22.41> λεῦκαί τε πλάτανοί τε καὶ ἀκρόκομοι κυπάρισσοι,
<theocritus. idylls. 22.42> ἄνθεά τ᾽ εὐώδη, λασίαις φίλα ἔργα μελίσσαις,
<theocritus. idylls. 22.43> ὅσσ᾽ ἔαρος λήγοντος ἐπιβρύει ἀν λειμῶνας.
<theocritus. idylls. 22.44> ἔνθα δ᾽ ἀνὴρ ὑπέροπλος ἐνήμενος ἐνδιάασκε,
<theocritus. idylls. 22.45> δεινὸς ἰδεῖν, σκληραῖσι τεθλασμένος οὔατα πυγμαῖς:
<theocritus. idylls. 22.46> στήθεα δ᾽ ἐσφαίρωτο πελώρια καὶ πλατὺ νῶτον
<theocritus. idylls. 22.47> σαρκὶ σιδηρείῃ, σφυρήλατος οἷα κολοσσός.
<theocritus. idylls. 22.48> ἐν δὲ μύες στερεοῖσι βραχίοσιν ἄκρον ὑπ᾽ ὦμον
<theocritus. idylls. 22.49> ἕστασαν ἠύτε πέτροι ὁλοίτροχοι, οὕστε κυλίνδων
<theocritus. idylls. 22.50> χειμάρρους ποταμὸς μεγάλαις περιέξεσε δίναις:
<theocritus. idylls. 22.51> αὐτὰρ ὑπὲρ νώτοιο καὶ αὐχένος ᾐωρεῖτο
<theocritus. idylls. 22.52> ἄκρων δέρμα λέοντος ἀφημμένον ἐκ ποδεώνων.
<theocritus. idylls. 22.53> τὸν πρότερος προσέειπεν ἀεθλοφόρος Πολυδεύκης.
<theocritus. idylls. 22.54> χαῖρε ξεῖν᾽, ὅτις ἐσσί. τίνες βροτοί, ὧν ὅδε χῶρος;
<theocritus. idylls. 22.55> χαίρω πῶς, ὅτε τ᾽ ἄνδρας ὁρῶ, τοὺς μὴ πρὶν ὄπωπα;
<theocritus. idylls. 22.56> θάρσει. μήτ᾽ ἀδίκους μήτ᾽ ἐξ ἀδίκων φάθι λεύσσειν.
<theocritus. idylls. 22.57> θαρσέω, κοὐκ ἐκ σεῦ με διδάσκεσθαι τόδ᾽ ἔοικεν.
<theocritus. idylls. 22.58> ἄγριος εἶ, πρὸς πάντα παλίγκοτος, ἢ ὑπερόπτης;
<theocritus. idylls. 22.59> τοιόσδ᾽ οἷον ὁρᾷς: τῆς σῆς γε μὲν οὐκ ἐπιβαίνω.
<theocritus. idylls. 22.60> π. ἔλθοις, καὶ ξενίων γε τυχὼν πάλιν οἴκαδ᾽ ἱκάνοις.
<theocritus. idylls. 22.61> μήτε σύ με ξείνιζε, τά τ᾽ ἐξ ἐμεῦ οὐκ ἐν ἑτοίμῳ.
<theocritus. idylls. 22.62> δαιμόνι᾽, οὐδ᾽ ἂν τοῦδε πιεῖν ὕδατος σύγε δοίης;
<theocritus. idylls. 22.63> γνώσεαι, εἴ σευ δῖψος ἀνειμένα χείλεα τέρσει.
<theocritus. idylls. 22.64> ἄργυρος ἢ τίς ὁ μισθός, ἐρεῖς, ᾧ κέν σε πίθοιμεν;
<theocritus. idylls. 22.65> α. εἷς ἑνὶ χεῖρας ἄειρον ἐναντίος ἀνδρὶ καταστάς.
<theocritus. idylls. 22.66> πυγμάχος, ἢ καὶ ποσσὶ θενὼν σκέλος;
<theocritus. idylls. 22.67> ………ὄμματά γ᾽ ὀρθὸς
<theocritus. idylls. 22.68> πὺξ διατεινάμενος σφετέρης μὴ φείδεο τέχνης.
<theocritus. idylls. 22.69> τίς γάρ, ὅτῳ χεῖρας καὶ ἐμοὺς συνερείσω ἱμάντας;
<theocritus. idylls. 22.70> ἐγγὺς ὁρᾷς: οὐ γύννις ἐὼν κεκλήσεθ᾽ ὁ πύκτης.
<theocritus. idylls. 22.70> π. ἦ καὶ ἄεθλον ἑτοῖμον, ἐφ᾽ ᾧ δηρισόμεθ᾽ ἄμφω
<theocritus. idylls. 22.71> σὸς μὲν ἐγώ, σὺ δ᾽ ἐμὸς κεκλήσεαι, αἴκε κρατήσω.
<theocritus. idylls. 22.72> ὀρνίθων φοινικολόφων τοιοίδε κυδοιμοί.
<theocritus. idylls. 22.73> εἴτ᾽ οὖν ὀρνίθεσσιν ἐοικότες εἴτε λέουσι
<theocritus. idylls. 22.74> γινόμεθ᾽, οὐκ ἄλλῳ γε μαχεσσαίμεσθ᾽ ἐπ᾽ ἀέθλῳ.
<theocritus. idylls. 22.75> ̂̓Η ῥ᾽ ῎Αμυκος, καὶ κόχλον ἑλὼν μυκήσατοκοίλην.
<theocritus. idylls. 22.76> οἱ δὲ θοῶς συνάγερθεν ὑπὸ σκιερὰς πλατανίστους
<theocritus. idylls. 22.77> κόχλου φυσηθέντος ἀεὶ Βέβρυκες κομόωντες.
<theocritus. idylls. 22.78> ὣς δ᾽ αὔτως ἥρωας ἰὼν ἐκαλέσσατο πάντας
<theocritus. idylls. 22.79> Μαγνήσσης ἀπὸ νηὸς ὑπείροχος ἐν δαῒ Κάστωρ.
<theocritus. idylls. 22.80> οἱ δ᾽ ἐπεὶ οὖν σπείρῃσιν ἐκαρτύναντο βοείαις
<theocritus. idylls. 22.81> χεῖρας καὶ περὶ γυῖα μακροὺς εἵλιξαν ἱμάντας,
<theocritus. idylls. 22.82> ἐς μέσσον σύναγον φόνον ἀλλήλοισι πνέοντες.
<theocritus. idylls. 22.83> ἔνθα πολύς σφισι μόχθος ἐπειγομένοισιν ἐτύχθη,
<theocritus. idylls. 22.84> ὁππότερος κατὰ νῶτα λάβοι φάος ἠελίοιο:
<theocritus. idylls. 22.85> ἰδρείῃ μέγαν ἄνδρα παρήλυθες ὦ Πολύδευκες,
<theocritus. idylls. 22.86> βάλλετο δ᾽ ἀκτίνεσσιν ἅπαν ᾿Αμύκοιο πρόσωπον.
<theocritus. idylls. 22.87> αὐτὰρ ὅγ᾽ ἐν θυμῷ κεχολωμένος ἵετο πρόσσω,
<theocritus. idylls. 22.88> χερσὶ τιτυσκόμενος. τοῦ δ᾽ ἄκρον τύψε γένειον
<theocritus. idylls. 22.89> Τυνδαρίδης ἐπιόντος: ὀρίνθη δὲ πλέον ἢ πρίν,
<theocritus. idylls. 22.90> σὺν δὲ μάχην ἐτάραξε, πολὺς δ᾽ ἐπέκειτο νενευκὼς
<theocritus. idylls. 22.91> ἐς γαῖαν. Βέβρυκες δ᾽ ἐπαΰτεον, οἱ δ᾽ ἑτέρωθεν
<theocritus. idylls. 22.92> ἥρωες κρατερὸν Πολυδεύκεα θαρσύνεσκον,
<theocritus. idylls. 22.93> δειδιότες μή πώς μιν ἐπιβρίσας δαμάσειε
<theocritus. idylls. 22.94> χώρῳ ἐνὶ στεινῷ Τιτυῷ ἐναλίγκιος ἀνήρ.
<theocritus. idylls. 22.95> ἤτοι ὅγ᾽ ἔνθα καὶ ἔνθα παριστάμενος Διὸς υἱὸς
<theocritus. idylls. 22.96> ἀμφοτέρῃσιν ἄμυσσεν ἀμοιβαδίς, ἔσχεθε δ᾽ ὁρμῆς
<theocritus. idylls. 22.97> παῖδα Ποσειδάωνος ὑπερφίαλόν περ ἐόντα.
<theocritus. idylls. 22.98> ἔστη δὲ πληγαῖς μεθύων, ἐκ δ᾽ ἔπτυσεν αἷμα
<theocritus. idylls. 22.99> φοίνιον: οἱ δ᾽ ἅμα πάντες ἀριστῆες κελάδησαν,
<theocritus. idylls. 22.100> ὡς ἴδον ἕλκεα λυγρὰ περὶ στόμα τε γναθμούς τε:
<theocritus. idylls. 22.101> ὄμματα δ᾽ οἰδήσαντος ἀπεστείνωτο προσώπου.
<theocritus. idylls. 22.102> τὸν μὲν ἄναξ ἐτάρασσεν ἐτώσια χερσὶ προδεικνὺς
<theocritus. idylls. 22.103> πάντοθεν: ἀλλ᾽ ὅτε δή μιν ἀμηχανέοντ᾽ ἐνόησε,
<theocritus. idylls. 22.104> μέσσης ῥινὸς ὕπερθε κατ᾽ ὀφρύος ἤλασε πυγμῇ,
<theocritus. idylls. 22.105> πᾶν δ᾽ ἀπέσυρε μέτωπον ἐς ὀστέον. αὐτὰρ ὁ πληγεὶς
<theocritus. idylls. 22.106> ὕπτιος ἐν φύλλοισι τεθηλόσιν ἐξετανύσθη.
<theocritus. idylls. 22.107> ἔνθα μάχη δριμεῖα πάλιν γένετ᾽ ὀρθωθέντος:
<theocritus. idylls. 22.108> ἀλλήλους δ᾽ ὄλεκον στερεοῖς θείνοντες ἱμᾶσιν.
<theocritus. idylls. 22.109> ἀλλ᾽ ὁ μὲν ἐς στῆθός τε καὶ ἔξω χεῖρας ἐνώμα
<theocritus. idylls. 22.110> αὐχένος ἀρχηγὸς Βεβρύκων: ὁ δ᾽ ἀεικέσι πληγαῖς
<theocritus. idylls. 22.111> πᾶν συνέφυρε πρόσωπον ἀνίκητος Πολυδεύκης.
<theocritus. idylls. 22.112> σάρκες δ᾽ αἱ μὲν ἱδρῶτι συνίζανον, ἐκ μεγάλου δὲ
<theocritus. idylls. 22.113> αἶψ᾽ ὀλίγος γένετ᾽ ἀνδρός: ὁ δ᾽ αἰεὶ πάσσονα γυῖα
<theocritus. idylls. 22.114> ἁπτομένου φορέεσκε πόνου καὶ χροιῇ ἀμείνων.
<theocritus. idylls. 22.115> πῶς γὰρ δὴ Διὸς υἱὸς ἀδηφάγον ἄνδρα καθεῖλεν;
<theocritus. idylls. 22.116> εἰπὲ θεά, σὺ γὰρ οἶσθα: ἐγὼ δ᾽ ἑτέρων ὑποφήτης
<theocritus. idylls. 22.117> φθέγξομαι, ὡς ἐθέλεις σύ, καὶ ὅππως τοι φίλον αὐτῇ.
<theocritus. idylls. 22.118> ῎Ητοι ὅγε ῥέξαί τι λιλαιόμενος μέγα ἔργον
<theocritus. idylls. 22.119> σκαιῇ μὲν σκαιὴν Πολυδεύκεος ἔλλαβε χεῖρα,
<theocritus. idylls. 22.120> δοχμὸς ἀπὸ προβολῆς κλινθείς, ἑτέρῃ δ᾽ ἐπιβαίνων
<theocritus. idylls. 22.121> δεξιτερῆς ἤνεγκεν ἀπὸ λαγόνος πλατὺ γυῖον.
<theocritus. idylls. 22.122> καί κε τυχὼν ἔβλαψεν ᾿Αμυκλαίων βασιλῆα.
<theocritus. idylls. 22.123> ἀλλ᾽ ὅγ᾽ ὑπεξανέδυ κεφαλῇ, στιβαρῇ δ᾽ ἅμα χειρὶ
<theocritus. idylls. 22.124> πλῆξεν ὑπὸ σκαιὸν κρόταφον καὶ ἐπέμπεσεν ὤμῳ:
<theocritus. idylls. 22.125> ἐκ δ᾽ ἐχύθη μέλαν αἷμα θοῶς κροτάφοιο χανόντος:
<theocritus. idylls. 22.126> λαιῇ δὲ στόμα κόψε, πυκνοὶ δ᾽ ἀράβησαν ὀδόντες:
<theocritus. idylls. 22.127> αἰεὶ δ᾽ ὀξυτέρῳ πιτύλῳ δηλεῖτο πρόσωπον,
<theocritus. idylls. 22.128> μέχρι συνηλοίησε παρήια. πᾶς δ᾽ ἐπὶ γαίῃ
<theocritus. idylls. 22.129> κεῖτ᾽ ἀλλοφρονέων, καὶ ἀνέσχεθε νεῖκος ἀπαυδῶν
<theocritus. idylls. 22.130> ἀμφοτέρας ἅμα χεῖρας, ἐπεὶ θανάτου σχεδὸν ἦεν.
<theocritus. idylls. 22.131> τὸν μὲν ἄρα κρατέων περ ἀτάσθαλον οὐδὲν ἔρεξας,
<theocritus. idylls. 22.132> ὦ πύκτη Πολύδευκες: ὄμοσσε δέ τοι μέγαν ὅρκον,
<theocritus. idylls. 22.133> ὃν πατέρ᾽ ἐκ πόντοιο Ποσειδάωνα κικλήσκων,
<theocritus. idylls. 22.134> μήποτ᾽ ἔτι ξείνοισιν ἑκὼν ἀνιηρὸς ἔσεσθαι.
<theocritus. idylls. 22.135> καὶ σὺ μὲν ὕμνησαί μοι ἄναξ. σὲ δὲ Κάστορ ἀείσω,
<theocritus. idylls. 22.136> Τυνδαρίδη ταχύπωλε δορυσσόε χαλκεοθώρηξ.
<theocritus. idylls. 22.137> τὼ μὲν ἀναρπάξαντε δύω φερέτην Διὸς υἱὼ
<theocritus. idylls. 22.138> δοιὰς Λευκίπποιο κόρας: δοιὼ δ᾽ ἄρα τώγε
<theocritus. idylls. 22.139> ἐσσυμένως ἐδίωκον ἀδελφεὼ υἷ᾽ ᾿Αφαρῆος,
<theocritus. idylls. 22.140> γαμβρὼ μελλογάμω, Λυγκεὺς καὶ ὁ καρτερὸς ῎Ιδας.
<theocritus. idylls. 22.141> ἀλλ᾽ ὅτε τύμβον ἵκανον ἀποφθιμένου ᾿Αφαρῆος,
<theocritus. idylls. 22.142> ἐκ δίφρων ἅμα πάντες ἐπ᾽ ἀλλήλοισιν ὄρουσαν,
<theocritus. idylls. 22.143> ἔγχεσι καὶ κοίλοισι βαρυνόμενοι σακέεσσι.
<theocritus. idylls. 22.144> Λυγκεὺς δ᾽ αὖ μετέειπεν ὑπὲκ κόρυθος μέγ᾽ ἀύσας:
<theocritus. idylls. 22.145> δαιμόνιοι, τί μάχης ἱμείρετε; πῶς δ᾽ ἐπὶ νύμφαις
<theocritus. idylls. 22.146> ἀλλοτρίαις χαλεποί, γυμναὶ δ᾽ ἐν χερσὶ μάχαιραι;
<theocritus. idylls. 22.147> ἡμῖν τοι Λεύκιππος ἑὰς ἕδνωσε θύγατρας
<theocritus. idylls. 22.148> τάσδε πολὺ προτέροις, ἡμῖν γάμος οὗτος ἐν ὅρκῳ:
<theocritus. idylls. 22.149> ὑμεῖς δ᾽ οὐ κατὰ κόσμον ἐπ᾽ ἀλλοτρίοις λεχέεσσιν
<theocritus. idylls. 22.150> βουσὶ καὶ ἡμιόνοισι καὶ ἄλλοισι κτεάτεσσιν
<theocritus. idylls. 22.151> ἄνδρα παρετρέψασθε, γάμον δ᾽ ἐκλέπτετε δώροις.
<theocritus. idylls. 22.152> ἦ μὰν πολλάκις ὔμμιν ἐνώπιον ἀμφοτέροισιν
<theocritus. idylls. 22.153> αὐτὸς ἐγὼ τάδ᾽ ἔειπα καὶ οὐ πολύμυθος ἐών περ:
<theocritus. idylls. 22.154> οὐχ οὕτω φίλοι ἄνδρες ἀριστήεσσιν ἔοικε
<theocritus. idylls. 22.155> μνηστεύειν ἀλόχους, αἷς νυμφίοι ἤδη ἑτοῖμοι.
<theocritus. idylls. 22.156> πολλή τοι Σπάρτη, πολλὴ δ᾽ ἱππήλατος ̂̓Ηλις,
<theocritus. idylls. 22.157> ᾿Αρκαδίη τ᾽ εὔμηλος ᾿Αχαιῶν τε πτολίεθρα,
<theocritus. idylls. 22.158> Μεσσήνη τε καὶ ῎Αργος ἅπασά τε Σισυφὶς ἀκτή:
<theocritus. idylls. 22.159> ἔνθα κόραι τοκέεσσιν ὑπὸ σφετέροισι τρέφονται
<theocritus. idylls. 22.160> μυρίαι οὔτε φυῆς ἐπιδευέες οὔτε νόοιο.
<theocritus. idylls. 22.161> τάων εὐμαρὲς ὔμμιν ὀπυίειν ἅς κ᾽ ἐθέλητε:
<theocritus. idylls. 22.162> ὡς ἀγαθοῖς πολέες βούλοιντό κε πενθεροὶ εἶναι:
<theocritus. idylls. 22.163> ὑμεῖς δ᾽ ἐν πάντεσσι διάκριτοι ἡρώεσσι,
<theocritus. idylls. 22.164> καὶ πατέρες καὶ ἄνωθεν ἅπαν πατρώιον αἷμα.
<theocritus. idylls. 22.165> ἀλλὰ φίλοι τοῦτον μὲν ἐάσατε πρὸς τέλος ἐλθεῖν
<theocritus. idylls. 22.166> ἄμμι γάμον: σφῷν δ᾽ ἄλλον ἐπιφραζώμεθα πάντες. 
<theocritus. idylls. 22.167> ἴσκον τοιάδε πολλά, τὰ δ᾽ εἰς ὑγρὸν ᾤχετο κῦμα
<theocritus. idylls. 22.168> πνοιὴ ἔχουσ᾽ ἀνέμοιο, χάρις δ᾽ οὐχ ἕσπετο μύθοις.
<theocritus. idylls. 22.169> σφὼ γὰρ ἀκηλήτω καὶ ἀπηνέες. ἀλλ᾽ ἔτι καὶ νῦν
<theocritus. idylls. 22.170> πείθεσθ᾽: ἄμφω δ᾽ ἄμμιν ἀνεψιὼ ἐκ πατρὸς ἐστόν.
<theocritus. idylls. 22.171> εἰ δ᾽ ὑμῖν κραδίη πόλεμον ποθεῖ, αἵματι δὲ χρὴ
<theocritus. idylls. 22.172> νεῖκος ἀναρρήξαντας ὁμοίιον ἔγχεα λοῦσαι,
<theocritus. idylls. 22.173> ῎Ιδας μὲν καὶ ὅμαιμος ἐμός, κρατερὸς Πολυδεύκης,
<theocritus. idylls. 22.174> χεῖρας ἐρωήσουσιν ἀπεχθομένης ὑσμίνης,
<theocritus. idylls. 22.175> νῶι δ᾽, ἐγὼ Κάστωρ τε, διακρινώμεθ᾽ ἄρηι
<theocritus. idylls. 22.176> ὁπλοτέρω γεγαῶτε. γονεῦσι δὲ μὴ πολὺ πένθος
<theocritus. idylls. 22.177> ἡμετέροισι λίπωμεν. ἅλις νέκυς ἐξ ἑνὸς οἴκου
<theocritus. idylls. 22.178> εἶς: ἀτὰρ ὥλλοι πάντες ἐυφρανέουσιν ἑταίρους
<theocritus. idylls. 22.179> νυμφίοι ἀντὶ νεκρῶν, ὑμεναιώσουσι δὲ κούρας
<theocritus. idylls. 22.180> τάσδ᾽: ὀλίγῳ τοι ἔοικε κακῷ μέγα νεῖκος ἀναιρεῖν.
<theocritus. idylls. 22.181> εἶπε, τὰ δ᾽ οὐκ ἄρ᾽ ἔμελλε θεὸς μεταμώνια θήσειν.
<theocritus. idylls. 22.182> τὼ μὲν γὰρ ποτὶ γαῖαν ἀπ᾽ ὤμων τεύχε᾽ ἔθεντο,
<theocritus. idylls. 22.183> ὣ γενεῇ προφέρεσκον: ὁ δ᾽ ἐς μέσον ἤλυθε Λυγκεύς,
<theocritus. idylls. 22.184> σείων καρτερὸν ἔγχος ὑπ᾽ ἀσπίδος ἄντυγα πρώτην:
<theocritus. idylls. 22.185> ὣς δ᾽ αὔτως ἄκρας ἐτινάξατο δούρατος ἀκμὰς
<theocritus. idylls. 22.186> Κάστωρ: ἀμφοτέροις δὲ λόφων ἐπένευον ἔθειραι.
<theocritus. idylls. 22.187> ἔγχεσι μὲν πρώτιστα τιτυσκόμενοι πόνον εἶχον
<theocritus. idylls. 22.188> ἀλλήλων, εἴ πού τι χροὸς γυμνωθὲν ἴδοιεν.
<theocritus. idylls. 22.189> ἀλλ᾽ ἤτοι τὰ μὲν ἄκρα πάρος τινὰ δηλήσασθαι
<theocritus. idylls. 22.190> δοῦρ᾽ ἐάγη, σακέεσσιν ἐνὶ δεινοῖσι παγέντα.
<theocritus. idylls. 22.191> τὼ δ᾽ ἄορ ἐκ κολεοῖο ἐρυσσαμένω φόνον αὖτις
<theocritus. idylls. 22.192> τεῦχον ἐπ᾽ ἀλλήλοισι: μάχης δ᾽ οὐ γίνετ᾽ ἐρωή.
<theocritus. idylls. 22.193> πολλὰ μὲν ἐς σάκος εὐρὺ καὶ ἱππόκομον τρυφάλειαν
<theocritus. idylls. 22.194> Κάστωρ, πολλὰ δ᾽ ἔνυξεν ἀκριβὴς ὄμμασι Λυγκεὺς
<theocritus. idylls. 22.195> τοῖο σάκος, φοίνικα δ᾽ ὅσον λόφον ἵκετ᾽ ἀκωκή.
<theocritus. idylls. 22.196> τοῦ μὲν ἄκρην ἐκόλουσεν ἐπὶ σκαιὸν γόνυ χεῖρα
<theocritus. idylls. 22.197> φάσγανον ὀξὺ φέροντος ὑπεξαναβὰς ποδὶ Κάστωρ
<theocritus. idylls. 22.198> σκαιῷ: ὁ δὲ πληγεὶς ξίφος ἔκβαλεν, αἶψα δὲ φεύγειν
<theocritus. idylls. 22.199> ὡρμήθη ποτὶ σῆμα πατρός, τόθι καρτερὸς ῎Ιδας
<theocritus. idylls. 22.200> κεκλιμένος θηεῖτο μάχην ἐμφύλιον ἀνδρῶν.
<theocritus. idylls. 22.201> ἀλλὰ μεταΐξας πλατὺ φάσγανον ὦσε διαπρὸ
<theocritus. idylls. 22.202> Τυνδαρίδης λαγόνος τε καὶ ὀμφαλοῦ: ἔγκατα δ᾽ εἴσω
<theocritus. idylls. 22.203> χαλκὸς ἄφαρ διέχευεν: ὁ δ᾽ ἐς στόμα κεῖτο νενευκὼς
<theocritus. idylls. 22.204> Λυγκεύς, κὰδ δ᾽ ἄρα οἱ βλεφάρων βαρὺς ἔδραμεν ὕπνος.
<theocritus. idylls. 22.205> οὐ μὰν οὐδὲ τὸν ἄλλον ἐφ᾽ ἑστίῃ εἶδε πατρῴῃ
<theocritus. idylls. 22.206> παίδων Λαοκόωσσα φίλον γάμον ἐκτελέσαντα.
<theocritus. idylls. 22.207> ἦ γὰρ ὅγε στήλην ᾿Αφαρηίου ἐξανέχουσαν
<theocritus. idylls. 22.208> τύμβου ἀναρρήξας ταχέως Μεσσήνιος ῎Ιδας
<theocritus. idylls. 22.209> μέλλε κασιγνήτοιο βαλεῖν σφετέροιο φονῆα:
<theocritus. idylls. 22.210> ἀλλὰ Ζεὺς ἐπάμυνε, χερῶν δέ οἱ ἔκβαλε τυκτὴν
<theocritus. idylls. 22.211> μάρμαρον, αὐτὸν δὲ φλογέῳ συνέφλεξε κεραυνῷ.
<theocritus. idylls. 22.212> οὕτως Τυνδαρίδαις πολεμιζέμεν οὐκ ἐν ἐλαφρῷ.
<theocritus. idylls. 22.213> αὐτοί τε κρατέοντε καὶ ἐκ κρατέοντος ἔφυσαν.
<theocritus. idylls. 22.214> χαίρετε Λήδας τέκνα, καὶ ἡμετέροις κλέος ὕμνοις
<theocritus. idylls. 22.215> ἐσθλὸν ἀεὶ πέμποιτε: φίλοι δέ τε πάντες ἀοιδοὶ
<theocritus. idylls. 22.216> Τυνδαρίδαις ῾Ελένῃ τε καὶ ἄλλοις ἡρώεσσιν,
<theocritus. idylls. 22.217> ῎Ιλιον οἳ διέπερσαν ἀρήγοντες Μενελάῳ.
<theocritus. idylls. 22.218> ὑμῖν κῦδος ἄνακτες ἐμήσατο Χῖος ἀοιδός,
<theocritus. idylls. 22.219> ὑμνήσας Πριάμοιο πόλιν καὶ νῆας ᾿Αχαιῶν
<theocritus. idylls. 22.220> ᾿Ιλιάδας τε μάχας ᾿Αχιλῆά τε πύργον ἀυτῆς:
<theocritus. idylls. 22.221> ὑμῖν αὖ καὶ ἐγὼ λιγεῶν μειλίγματα Μουσέων,
<theocritus. idylls. 22.222> οἷ᾽ αὐταὶ παρέχουσι καὶ ὡς ἐμὸς οἶκος ὑπάρχει,
<theocritus. idylls. 22.223> τοῖα φέρω. γεράων δὲ θεοῖς κάλλιστον ἀοιδαί.
<theocritus. idylls. 23.1> ᾿Ανήρ τις πολύφιλτρος ἀπηνέος ἤρατ᾽ ἐφάβω,
<theocritus. idylls. 23.2> τὰν μορφὰν ἀγαθῶ, τὸν δὲ τρόπον οὐκέθ᾽ ὁμοίω.
<theocritus. idylls. 23.3> μίσει τὸν φιλέοντα καὶ οὐδὲ ἓν ἅμερον εἶχε,
<theocritus. idylls. 23.4> κοὐκ ᾔδει τὸν ῎Ερωτα, τίς ἦν θεός, ἡλίκα τόξα
<theocritus. idylls. 23.5> χερσὶ κρατεῖ, πῶς πικρὰ βέλη ποτικάρδια βάλλει:
<theocritus. idylls. 23.6> πάντα δὲ κἠν μύθοισι καὶ ἐν προσόδοισιν ἀτειρής.
<theocritus. idylls. 23.7> οὐδέ τι τῶν πυρσῶν παραμύθιον, οὐκ ἀμάρυγμα
<theocritus. idylls. 23.8> χείλεος, οὐκ ὄσσων λιπαρὸν σέλας, οὐ ῥοδόμαλον,
<theocritus. idylls. 23.9> οὐ λόγος, οὐχὶ φίλαμα, τὸ κουφίζει τὸν ἔρωτα.
<theocritus. idylls. 23.10> οἷα δὲ θὴρ ὑλαῖος ὑποπτεύῃσι κυναγώς,
<theocritus. idylls. 23.11> οὕτως πάντ᾽ ἐποίει ποτὶ τὸν φίλον: ἄγρια δ᾽ αὐτῷ
<theocritus. idylls. 23.12> χείλεα καὶ κῶραι δεινὸν βλέπος: εἶχε γὰρ ὄγκον:
<theocritus. idylls. 23.13> τᾷ δὲ χολᾷ τὸ πρόσωπον ἀμείβετο, φεῦγε δ᾽ ἀπὸ χρὼς
<theocritus. idylls. 23.14> ὕβριν τᾶς ὀργᾶς περικείμενος. ἀλλὰ καὶ οὕτως
<theocritus. idylls. 23.15> ἦν καλός: ἐξ ὀργᾶς ἐρεθίζετο μᾶλλον ἐραστάς.
<theocritus. idylls. 23.16> λοίσθιον οὐκ ἤνεικε τόσαν φλόγα τᾶς Κυθερείας,
<theocritus. idylls. 23.17> ἀλλ᾽ ἐλθὼν ἔκλαιε ποτὶ στυγνοῖσι μελάθροις,
<theocritus. idylls. 23.18> καὶ κύσε τὰν φλιάν, οὕτω δ᾽ ἀνενείκατο φωνάν:
<theocritus. idylls. 23.19> ῎Αγριε παῖ καὶ στυγνέ, κακᾶς ἀνάθρεμμα λεαίνας,
<theocritus. idylls. 23.20> λάινε παῖ καὶ ἔρωτος ἀνάξιε, δῶρά τοι ἦλθον
<theocritus. idylls. 23.21> λοίσθια ταῦτα φέρων, τὸν ἐμὸν βρόχον: οὐκέτι πὰρ σὲ
<theocritus. idylls. 23.22> κῶρ᾽ ἐθέλω λύπης κεχολωμένος, ἀλλὰ βαδίζω,
<theocritus. idylls. 23.23> ἔνθα τύ μευ κατέκρινας, ὅπῃ λόγος ἦμεν ἀταρπὸν
<theocritus. idylls. 23.24> ξυνάν, τοῖσιν ἐρῶσι τὸ φάρμακον ἔνθα τὸ λᾶθος.
<theocritus. idylls. 23.25> ἀλλὰ καὶ ἢν ὅλον αὐτὸ λαβὼν ποτὶ χεῖλος ἀμέλξω,
<theocritus. idylls. 23.26> οὐδ᾽ οὕτως σβέσσω τὸν ἐμὸν χόλον. ἄρτι δὲ χαίρειν
<theocritus. idylls. 23.27> τοῖσι τεοῖς προθύροις ἐπιτέλλομαι. οἶδα τὸ μέλλον.
<theocritus. idylls. 23.28> καὶ τὸ ῥόδον καλόν ἐστι, καὶ ὁ χρόνος αὐτὸ μαραίνει:
<theocritus. idylls. 23.29> καὶ τὸ ἴον καλόν ἐστιν ἐν εἴαρι, καὶ ταχὺ γηρᾷ:
<theocritus. idylls. 23.30> λευκὸν τὸ κρίνον ἐστί, μαραίνεται ἁνίκα πίπτῃ:
<theocritus. idylls. 23.31> ἁ δὲ χιὼν λευκά, καὶ τάκεται ἁνίκα πασθῇ.
<theocritus. idylls. 23.32> καὶ κάλλος καλόν ἐστι τὸ παιδικόν, ἀλλ᾽ ὀλίγον ζῇ.
<theocritus. idylls. 23.33> ἥξει καιρὸς ἐκεῖνος, ὁπανίκα καὶ τὺ φιλάσεις,
<theocritus. idylls. 23.34> ἁνίκα τὰν κραδίαν ὀπτεύμενος ἁλμυρὰ κλαύσῃ.
<theocritus. idylls. 23.35> ἀλλὰ τὺ παῖ καὶ τοῦτο πανύστατον ἁδύ τι ῥέξον:
<theocritus. idylls. 23.36> ὁππόταν ἐξενθὼν ἠρτημένον ἐν προθύροισι
<theocritus. idylls. 23.37> τοῖσι τεοῖσιν ἴδῃς τὸν τλάμονα, μή με παρένθῃς,
<theocritus. idylls. 23.38> στᾶθι δὲ καὶ βραχὺ κλαῦσον, ἐπισπείσας δὲ τὸ δάκρυ
<theocritus. idylls. 23.39> λῦσον τῶ σχοίνω με καὶ ἀμφίθες ἐκ ῥεθέων σῶν
<theocritus. idylls. 23.40> εἵματα καὶ κρύψόν με, τὸ δ᾽ αὖ πύματόν με φίλασον,
<theocritus. idylls. 23.41> κἂν νεκρῷ χάρισαι τὰ σὰ χείλεα. μή με φοβαθῇς:
<theocritus. idylls. 23.42> οὐ δύναμαι λυπεῖν σε, διαλλάξεις με φιλάσας.
<theocritus. idylls. 23.43> χῶμα δέ μοι χῶσόν τι ὅ μευ κρύψει τὸν ἔρωτα.
<theocritus. idylls. 23.44> κἂν ἀπίῃς, τόδε μοι τρὶς ἐπαίασον: ὦ φίλε κεῖσαι.
<theocritus. idylls. 23.45> ἢν δὲ θέλῃς, καὶ τοῦτο: καλὸς δέ μοι ὤλεθ᾽ ἑταῖρος.
<theocritus. idylls. 23.46> γράψον καὶ τόδε γράμμα, τὸ σοῖς τοίχοισι χαράξω:
<theocritus. idylls. 23.47> τοῦτον ἔρως ἔκτεινεν. ὁδοιπόρε, μὴ παροδεύσῃς,
<theocritus. idylls. 23.48> ἀλλὰ στὰς τόδε λέξον: ἀπηνέα εἶχεν ἑταῖρον. 
<theocritus. idylls. 23.49> ̂̔Ωδ᾽ εἰπὼν λίθον εἷλκεν, ἐρεισάμενος δ᾽ ἐπὶ τοίχω
<theocritus. idylls. 23.50> ἄχρι μέσων οὐδῶν φοβερὸν λίθον ἅπτετ᾽ ἀπ᾽ αὐτῶν,
<theocritus. idylls. 23.51> τὰν λεπτὰν σχοινῖδα, βρόχον δ᾽ ἐνέβαλλε τραχήλῳ,
<theocritus. idylls. 23.52> τὰν ἕδραν δ᾽ ἐκύλισεν ὑπὲκ ποδός, ἠδ᾽ ἐκρεμάσθη
<theocritus. idylls. 23.53> νεκρός. ὁ δ᾽ αὖτ᾽ ὤιξε θύρας καὶ τὸν νεκρὸν εἶδεν
<theocritus. idylls. 23.54> αὐλᾶς ἐξ ἰδίας ἠρτημένον, οὐδ᾽ ἐλυγίχθη
<theocritus. idylls. 23.55> τὰν ψυχάν, οὐ κλαῦσε νέον φόνον, ἀλλ᾽ ἐπὶ νεκρῷ
<theocritus. idylls. 23.56> εἵματα πάντ᾽ ἐμίανεν, ἐφαβικὰ βαῖνε δ᾽ ἐς ἄθλα
<theocritus. idylls. 23.57> γυμναστῶν, καὶ τῆλε φίλων ἐπεμαίετο λουτρῶν,
<theocritus. idylls. 23.58> καὶ ποτὶ τὸν θεὸν ἦλθε, τὸν ὕβρισε: λαϊνέας δὲ
<theocritus. idylls. 23.59> ἵστατ᾽ ἀπὸ κρηπῖδος ἐς ὕδατα: τῷ δ᾽ ἐφύπερθεν
<theocritus. idylls. 23.60> ἅλατο καὶ τὤγαλμα, κακὸν δ᾽ ἔκτεινεν ἔφαβον:
<theocritus. idylls. 23.61> νᾶμα δ᾽ ἐφοινίχθη: παιδὸς δ᾽ ἐπενάχετο σῶμα.
<theocritus. idylls. 23.62> χαίρετε τοὶ φιλέοντες: ὁ γὰρ μισῶν ἐφονεύθη.
<theocritus. idylls. 23.63> στέργετε δ᾽ οἱ μισεῦντες: ὁ γὰρ θεὸς οἶδε δικάζειν.
<theocritus. idylls. 24.1> ῾Ηρακλέα δεκάμηνον ἐόντα πόχ᾽ ἁ Μιδεᾶτις
<theocritus. idylls. 24.2> ᾿Αλκμήνα καὶ νυκτὶ νεώτερον ᾿Ιφικλῆα,
<theocritus. idylls. 24.3> ἀμφοτέρους λούσασα καὶ ἐμπλήσασα γάλακτος,
<theocritus. idylls. 24.4> χαλκείαν κατέθηκεν ἐς ἀσπίδα, τὰν Πτερελάου
<theocritus. idylls. 24.5> ᾿Αμφιτρύων καλὸν ὅπλον ἀπεσκύλευσε πεσόντος.
<theocritus. idylls. 24.6> ἁπτομένα δὲ γυνὰ κεφαλᾶς μυθήσατο παίδων:
<theocritus. idylls. 24.7> εὕδετ᾽ ἐμὰ βρέφεα γλυκερὸν καὶ ἐγέρσιμον ὕπνον,
<theocritus. idylls. 24.8> εὕδετ᾽ ἐμὰ ψυχά, δύ᾽ ἀδελφεώ, εὔσοα τέκνα:
<theocritus. idylls. 24.9> ὄλβιοι εὐνάζοισθε καὶ ὄλβιοι ἀῶ ἵκοισθε.
<theocritus. idylls. 24.10> ῝Ως φαμένα δίνασε σάκος μέγα: τοὺς δ᾽ ἔλαβ᾽ ὕπνος.
<theocritus. idylls. 24.11> ἆμος δὲ στρέφεται μεσονύκτιον ἐς δύσιν ἄρκτος
<theocritus. idylls. 24.12> ᾿Ωρίωνα κατ᾽ αὐτόν, ὁ δ᾽ ἀμφαίνει μέγαν ὦμον,
<theocritus. idylls. 24.13> τᾶμος ἄρ᾽ αἰνὰ πέλωρα δύω πολυμήχανος ῞Ηρη
<theocritus. idylls. 24.14> κυανέαις φρίσσοντας ὑπὸ σπείραισι δράκοντας
<theocritus. idylls. 24.15> ὦρσεν ἐπὶ πλατὺν οὐδόν, ὅθι σταθμὰ κοῖλα θυράων
<theocritus. idylls. 24.16> εἶκεν, ἀπειλήσασα φαγεῖν βρέφος ῾Ηρακλῆα.
<theocritus. idylls. 24.17> τὼ δ᾽ ἐξειληθέντες ἐπὶ χθονὶ γαστέρας ἄμφω
<theocritus. idylls. 24.18> αἱμοβόρους ἐκύλιον: ἀπ᾽ ὀφθαλμῶν δὲ κακὸν πῦρ
<theocritus. idylls. 24.19> ἐρχομένοις λάμπεσκε, βαρὺν δ᾽ ἐξέπτυον ἰόν.
<theocritus. idylls. 24.20> ἀλλ᾽ ὅτε δὴ παίδων λιχμώμενοι ἐγγύθεν ἦνθον,
<theocritus. idylls. 24.21> καὶ τότ᾽ ἄρ᾽ ἐξέγροντο, Διὸς νοέοντος ἅπαντα,
<theocritus. idylls. 24.22> ᾿Αλκμήνας φίλα τέκνα, φάος δ᾽ ἀνὰ οἶκον ἐτύχθη.
<theocritus. idylls. 24.23> ἤτοι ὅγ᾽ εὐθὺς ἄυσεν, ὅπως κακὰ θηρί᾽ ἀνέγνω
<theocritus. idylls. 24.24> κοίλου ὑπὲρ σάκεος καὶ ἀναιδέας εἶδεν ὀδόντας,
<theocritus. idylls. 24.25> ᾿Ιφικλέης, οὔλαν δὲ ποσὶν διελάκτισε χλαῖναν,
<theocritus. idylls. 24.26> φευγέμεν ὁρμαίνων: ὁ δ᾽ ἐναντίος εἴχετο χερσὶν
<theocritus. idylls. 24.27> ῾Ηρακλέης, ἄμφω δὲ βαρεῖ ἐνεδήσατο δεσμῷ,
<theocritus. idylls. 24.28> δραξάμενος φάρυγος, τόθι φάρμακα λυγρὰ κέκρυπται
<theocritus. idylls. 24.29> οὐλομένοις ὀφίεσσιν, ἃ καὶ θεοὶ ἐχθαίροντι.
<theocritus. idylls. 24.30> τὼ δ᾽ αὖτε σπείραισιν ἑλισσέσθην περὶ παῖδα
<theocritus. idylls. 24.31> ὀψίγονον γαλαθηνόν, ὑπὸ τροφῷ αἰὲν ἄδακρυν:
<theocritus. idylls. 24.32> ἂψ δὲ πάλιν διέλυον ἐπεὶ μογέοιεν ἀκάνθας,
<theocritus. idylls. 24.33> δεσμοῦ ἀναγκαίου πειρώμενοι ἔκλυσιν εὑρεῖν.
<theocritus. idylls. 24.34> ᾿Αλκμήνα δ᾽ ἐσάκουσε βοᾶς καὶ ἐπέγρετο πράτα:
<theocritus. idylls. 24.35> ῎Ανσταθ᾽ ᾿Αμφιτρύων: ἐμὲ γὰρ δέος ἴσχει ὀκνηρόν:
<theocritus. idylls. 24.36> ἄνστα, μηδὲ πόδεσσιν ἑοῖς ὑπὸ σάνδαλα θείῃς.
<theocritus. idylls. 24.37> οὐκ ἀίεις, παίδων ὁ νεώτερος ὅσσον ἀυτεῖ;
<theocritus. idylls. 24.38> ἢ οὐ νοέεις, ὅτι νυκτὸς ἀωρί που, οἱ δέ τε τοῖχοι
<theocritus. idylls. 24.39> πάντες ἀριφραδέες, καθαρᾶς ἅπερ ἠριγενείας;
<theocritus. idylls. 24.40> ἔστί τί μοι κατὰ δῶμα νεώτερον, ἔστι φίλ᾽ ἀνδρῶν. 
<theocritus. idylls. 24.41> ῝Ως φάθ᾽. ὁ δ᾽ ἐξ εὐνᾶς ἀλόχῳ κατέβαινε πιθήσας:
<theocritus. idylls. 24.42> δαιδάλεον δ᾽ ὥρμασε μετὰ ξίφος, ὅ οἱ ὕπερθεν
<theocritus. idylls. 24.43> κλιντῆρος κεδρίνου περὶ πασσάλῳ αἰὲν ἄωρτο.
<theocritus. idylls. 24.44> ἤτοι ὅγ᾽ ὠριγνᾶτο νεοκλώστου τελαμῶνος,
<theocritus. idylls. 24.45> κουφίζων ἑτέρᾳ κολεὸν μέγα, λώτινον ἔργον.
<theocritus. idylls. 24.46> ἀμφιλαφὴς δ᾽ ἄρα παστὰς ἐνεπλήσθη πάλιν ὄρφνας:
<theocritus. idylls. 24.47> δμῶας δὴ τότ᾽ ἄυσεν ὕπνον βαρὺν ἐκφυσῶντας:
<theocritus. idylls. 24.48> οἴσετε πῦρ ὅτι θᾶσσον ἀπ᾽ ἐσχαρεῶνος ἑλόντες,
<theocritus. idylls. 24.49> δμῶες ἐμοί, στιβαροὺς δὲ θυρᾶν ἀνακόψατ᾽ ὀχῆας. 
<theocritus. idylls. 24.50> ἄνστατε δμῶες ταλασίφρονες. αὐτὸς ἀυτεῖ.
<theocritus. idylls. 24.51> ̂̓Η ῥα γυνὰ Φοίνισσα μύλαις ἔπι κοῖτον ἔχουσα.
<theocritus. idylls. 24.52> οἱ δ᾽ αἶψα προγένοντο λύχνοις ἅμα δαιομένοισι
<theocritus. idylls. 24.53> δμῶες: ἐνεπλήσθη δὲ δόμος σπεύδοντος ἑκάστου.
<theocritus. idylls. 24.54> ἤτοι ἄρ᾽ ὡς εἴδοντ᾽ ἐπιτίτθιον ῾Ηρακλῆα
<theocritus. idylls. 24.55> θῆρε δύω χείρεσσιν ἀπρὶξ ἁπαλαῖσιν ἔχοντα,
<theocritus. idylls. 24.56> συμπλήγδην ἰάχησαν: ὁ δ᾽ ἐς πατέρ᾽ ᾿Αμφιτρύωνα
<theocritus. idylls. 24.57> ἑρπετὰ δεικανάασκεν, ἐπάλλετο δ᾽ ὑψόθι χαίρων
<theocritus. idylls. 24.58> κουροσύνᾳ, γελάσας δὲ πάρος κατέθηκε ποδοῖιν
<theocritus. idylls. 24.59> πατρὸς ἑοῦ θανάτῳ κεκαρωμένα δεινὰ πέλωρα.
<theocritus. idylls. 24.60> ᾿Αλκμήνα μὲν ἔπειτα ποτὶ σφέτερον βάλε κόλπον
<theocritus. idylls. 24.61> ξηρὸν ὑπαὶ δείους ἀκρόχλοον ᾿Ιφικλῆα:
<theocritus. idylls. 24.62> ᾿Αμφιτρύων δὲ τὸν ἄλλον ὑπ᾽ ἀμνείαν θέτο χλαῖναν
<theocritus. idylls. 24.63> παῖδα, πάλιν δ᾽ ἐς λέκτρον ἰὼν ἐμνάσατο κοίτου.
<theocritus. idylls. 24.64> ὄρνιθες τρίτον ἄρτι τὸν ἔσχατον ὄρθρον ἄειδον:
<theocritus. idylls. 24.65> Τειρεσίαν τόκα μάντιν ἀλαθέα πάντα λέγοντα
<theocritus. idylls. 24.66> ᾿Αλκμήνα καλέσασα τέρας κατέλεξε νεοχμόν,
<theocritus. idylls. 24.67> καί νιν ὑποκρίνεσθαι, ὅπως τελέεσθαι ἔμελλεν,
<theocritus. idylls. 24.68> ἠνώγει. μηδ᾽ εἴ τι θεοὶ νοέοντι πονηρόν,
<theocritus. idylls. 24.69> αἰδόμενος σύ με κρύπτε: καὶ ὣς οὐκ ἔστιν ἀλύξαι
<theocritus. idylls. 24.70> ἀνθρώποις ὅ τι Μοῖρα κατὰ κλωστῆρος ἐπείγει.
<theocritus. idylls. 24.71> ἀλλ᾽ Εὐηρείδα μάλα σε φρονέοντα διδάσκω. 
<theocritus. idylls. 24.72> τόσσ᾽ ἔλεγεν βασίλεια: ὁ δ᾽ ἀνταμείβετο τοίως:
<theocritus. idylls. 24.73> θάρσει ἀριστοτόκεια γύναι, Περσήιον αἷμα.
<theocritus. idylls. 24.74> θάρσει: μελλόντων δὲ τὸ λώιον ἐν φρεσὶ θέσθαι.
<theocritus. idylls. 24.75> ναὶ γὰρ ἐμὸν γλυκὺ φέγγος ἀποιχόμενον πάλαι ὄσσων,
<theocritus. idylls. 24.76> πολλαὶ ᾿Αχαιιάδων μαλακὸν περὶ γούνατι νῆμα
<theocritus. idylls. 24.77> χειρὶ κατατρίψοντι ἀκρέσπερον ἀείδοισαι
<theocritus. idylls. 24.78> ᾿Αλκμήναν ὀνομαστί, σέβας δ᾽ ἔσῃ ᾿Αργείαισι.
<theocritus. idylls. 24.79> τοῖος ἀνὴρ ὅδε μέλλει ἐς οὐρανὸν ἄστρα φέροντα
<theocritus. idylls. 24.80> ἀμβαίνειν τεὸς υἱός, ἀπὸ στέρνων πλατὺς ἥρως,
<theocritus. idylls. 24.81> οὗ καὶ θηρία πάντα καὶ ἀνέρες ἥσσονες ἄλλοι.
<theocritus. idylls. 24.82> δώδεκά οἱ τελέσαντι πεπρωμένον ἐν Διὸς οἰκεῖν
<theocritus. idylls. 24.83> μόχθους, θνητὰ δὲ πάντα πυρὰ Τραχίνιος ἑξεῖ.
<theocritus. idylls. 24.84> γαμβρὸς δ᾽ ἀθανάτων κεκλήσεται, οἳ τάδ᾽ ἐπῶρσαν
<theocritus. idylls. 24.85> κνώδαλα φωλεύοντα βρέφος διαδηλήσασθαι.
<theocritus. idylls. 24.86> ἔσται δὴ τοῦτ᾽ ἆμαρ, ὁπηνίκα νεβρὸν ἐν εὐνᾷ
<theocritus. idylls. 24.87> καρχαρόδων σίνεσθαι ἰδὼν λύκος οὐκ ἐθελήσει.
<theocritus. idylls. 24.88> ἀλλὰ γύναι πῦρ μέν τοι ὑπὸ σποδῷ εὔτυκον ἔστω,
<theocritus. idylls. 24.89> κάγκανα δ᾽ ἀσπαλάθου ξύλ᾽ ἑτοιμάσατ᾽ ἢ παλιούρου
<theocritus. idylls. 24.90> ἢ βάτου ἢ ἀνέμῳ δεδονημένον αὖον ἄχερδον:
<theocritus. idylls. 24.91> καῖε δὲ τώδ᾽ ἀγρίαισιν ἐπὶ σχίζαισι δράκοντε
<theocritus. idylls. 24.92> νυκτὶ μέσᾳ, ὅκα παῖδα κανεῖν τεὸν ἤθελον αὐτοί.
<theocritus. idylls. 24.93> ἦρι δὲ συλλέξασα κόνιν πυρὸς ἀμφιπόλων τις
<theocritus. idylls. 24.94> ῥιψάτω εὖ μάλα πᾶσαν ὑπὲρ ποταμοῖο φέρουσα
<theocritus. idylls. 24.95> ῥωγάδας ἐς πέτρας ὑπερούριον, ἂψ δὲ νέεσθαι
<theocritus. idylls. 24.96> ἄστρεπτος: καθαρῷ δὲ πυρώσατε δῶμα θεείῳ
<theocritus. idylls. 24.97> πρᾶτον, ἔπειτα δ᾽ ἅλεσσι μεμιγμένον, ὡς νενόμισται,
<theocritus. idylls. 24.98> θαλλῷ ἐπιρραίνειν ἐστεμμένῳ ἀβλαβὲς ὕδωρ:
<theocritus. idylls. 24.99> Ζηνὶ δ᾽ ἐπιρρέξαι καθυπερτέρῳ ἄρσενα χοῖρον,
<theocritus. idylls. 24.100> δυσμενέων αἰεὶ καθυπέρτεροι ὡς τελέθοιτε.
<theocritus. idylls. 24.101> φᾶ, καὶ ἐρωήσας ἐλεφάντινον ᾤχετο δίφρον
<theocritus. idylls. 24.102> Τειρεσίας πολλοῖσι βαρύς περ ἐὼν ἐνιαυτοῖς.
<theocritus. idylls. 24.103> ῾Ηρακλέης δ᾽ ὑπὸ ματρὶ νέον φυτὸν ὣς ἐν ἀλωᾷ
<theocritus. idylls. 24.104> ἐτρέφετ᾽ ᾿Αργείου κεκλημένος ᾿Αμφιτρύωνος.
<theocritus. idylls. 24.105> γράμματα μὲν τὸν παῖδα γέρων Λίνος ἐξεδίδαξεν,
<theocritus. idylls. 24.106> υἱὸς ᾿Απόλλωνος μελεδωνεὺς ἄγρυπνος ἥρως,
<theocritus. idylls. 24.107> τόξον δ᾽ ἐντανύσαι καὶ ἐπίσκοπον εἶναι ὀϊστῶν
<theocritus. idylls. 24.108> Εὔρυτος ἐκ πατέρων μεγάλαις ἀφνειὸς ἀρούραις.
<theocritus. idylls. 24.109> αὐτὰρ ἀοιδὸν ἔθηκε καὶ ἄμφω χεῖρας ἔπλασσε
<theocritus. idylls. 24.110> πυξίνᾳ ἐν φόρμιγγι Φιλαμμονίδας εὔμολπος.
<theocritus. idylls. 24.111> ὅσσα δ᾽ ἀπὸ σκελέων ἑδροστρόφοι ᾿Αργόθεν ἄνδρες
<theocritus. idylls. 24.112> ἀλλάλους σφάλλοντι παλαίσμασιν, ὅσσά τε πύκται
<theocritus. idylls. 24.113> δεινοὶ ἐν ἱμάντεσσιν, ἅ τ᾽ ἐς γαῖαν προπεσόντες
<theocritus. idylls. 24.114> πάμμαχοι ἐξεύροντο σοφίσματα σύμφορα τέχνᾳ,
<theocritus. idylls. 24.115> πάντ᾽ ἔμαθ᾽ ῾Ερμείαο διδασκόμενος παρὰ παιδὶ
<theocritus. idylls. 24.116> ῾Αρπαλύκῳ Φανοτῆι, τὸν οὐδ᾽ ἂν τηλόθι λεύσσων
<theocritus. idylls. 24.117> θαρσαλέως τις ἔμεινεν ἀεθλεύοντ᾽ ἐν ἀγῶνι:
<theocritus. idylls. 24.118> τοῖον ἐπισκύνιον βλοσυρῷ ἐπέκειτο προσώπῳ.
<theocritus. idylls. 24.119> ἵππους δ᾽ ἐξελάσασθαι ὑφ᾽ ἅρματι, καὶ περὶ νύσσαν
<theocritus. idylls. 24.120> ἀσφαλέως κάμπτοντα τροχῷ σύριγγα φυλάξαι,
<theocritus. idylls. 24.121> ᾿Αμφιτρύων ὃν παῖδα φίλα φρονέων ἐδίδαξεν
<theocritus. idylls. 24.122> αὐτός, ἐπεὶ μάλα πολλὰ θοῶν ἐξήρατ᾽ ἀγώνων
<theocritus. idylls. 24.123> ῎Αργει ἐν ἱπποβότῳ κειμήλια, καί οἱ ἀαγεῖς
<theocritus. idylls. 24.124> δίφροι, ἐφ᾽ ὧν ἐπέβαινε, χρόνῳ διέλυσαν ἱμάντας.
<theocritus. idylls. 24.125> δούρατι δὲ προβολαίῳ ὑπ᾽ ἀσπίδι ὦμον ἔχοντα
<theocritus. idylls. 24.126> ἀνδρὸς ὀρέξασθαι ξιφέων τ᾽ ἀνέχεσθαι ἀμυχμόν,
<theocritus. idylls. 24.127> κοσμῆσαί τε φάλαγγα λόχον τ᾽ ἀναμετρήσασθαι
<theocritus. idylls. 24.128> δυσμενέων ἐπιόντα καὶ ἱππήεσσι κελεῦσαι
<theocritus. idylls. 24.129> Κάστωρ ῾Ιππαλίδας δέδαεν, φυγὰς ῎Αργεος ἐνθών,
<theocritus. idylls. 24.130> ὁππόκα κλᾶρον ἅπαντα καὶ οἰνόπεδον μέγα Τυδεὺς
<theocritus. idylls. 24.131> ναῖε παρ᾽ ᾿Αδρήστοιο λαβὼν ἱππήλατον ῎Αργος.
<theocritus. idylls. 24.132> Κάστορι δ᾽ οὔτις ὁμοῖος ἐν ἡμιθέοις πολεμιστὴς
<theocritus. idylls. 24.133> ἄλλος ἔην πρὶν γῆρας ἀποτρῖψαι νεότητα.
<theocritus. idylls. 24.134> ̂̔Ωδε μὲν ῾Ηρακλῆα φίλα παιδεύσατο μάτηρ.
<theocritus. idylls. 24.135> εὐνὰ δ᾽ ἦς τῷ παιδὶ τετυγμένα ἀγχόθι πατρὸς
<theocritus. idylls. 24.136> δέρμα λεόντειον μάλα οἱ κεχαρισμένον αὐτῷ,
<theocritus. idylls. 24.137> δεῖπνον δὲ κρέα τ᾽ ὀπτὰ καὶ ἐν κανέῳ μέγας ἄρτος
<theocritus. idylls. 24.138> Δωρικός: ἀσφαλέως κε φυτοσκάφον ἄνδρα κορέσσαι.
<theocritus. idylls. 24.139> αὐτὰρ ἐπ᾽ ἄματι τυννὸν ἄνευ πυρὸς αἴνυτο δόρπον.
<theocritus. idylls. 24.140> εἵματα δ᾽ οὐκ ἀσκητὰ μέσας ὑπὲρ ἕννυτο κνάμας.
<theocritus. idylls. 25.1> τὸν δ᾽ ὁ γέρων προσέειπε φυτῶν ἐπίουρος ἀροτρεὺς
<theocritus. idylls. 25.2> παυσάμενος ἔργοιο, τό οἱ μετὰ χερσὶν ἔκειτο:
<theocritus. idylls. 25.3> ῎Εκ τοι ξεῖνε πρόφρων μυθήσομαι ὅσσ᾽ ἐρεείνεις,
<theocritus. idylls. 25.4> ῾Ερμέω ἁζόμενος δεινὴν ὄπιν εἰνοδίοιο:
<theocritus. idylls. 25.5> τὸν γάρ φασι μέγιστον ἐπουρανίων κεχολῶσθαι,
<theocritus. idylls. 25.6> εἴ κεν ὁδοῦ ζαχρεῖον ἀνήνηταί τις ὁδίτην.
<theocritus. idylls. 25.7> ποῖμναι μὲν βασιλῆος εὔτριχες Αὐγείαο
<theocritus. idylls. 25.8> οὐ πᾶσαι βόσκονται ἴαν βόσιν οὐδ᾽ ἕνα χῶρον:
<theocritus. idylls. 25.9> ἀλλ᾽ αἱ μέν ῥα νάοντος ἐπ᾽ ὄχθαις ἀμφ᾽ ᾿Ελισοῦντος,
<theocritus. idylls. 25.10> αἱ δ᾽ ἱερὸν θείοιο παρὰ ῥόον ᾿Αλφειοῖο,
<theocritus. idylls. 25.11> αἱ δ᾽ ἐπὶ Βουπρασίου πολυβότρυος, αἱ δὲ καὶ ὧδε.
<theocritus. idylls. 25.12> χωρὶς δὴ σηκοί σφι τετυγμένοι εἰσὶν ἑκάσταις.
<theocritus. idylls. 25.13> αὐτὰρ βουκολίοισι περιπλήθουσί περ ἔμπης
<theocritus. idylls. 25.14> πάντεσσιν νομοὶ ὧδε τεθηλότες αἰὲν ἔασι,
<theocritus. idylls. 25.15> Μηνίου ἀμμέγα τῖφος, ἐπεὶ πολυειδέα ποίην
<theocritus. idylls. 25.16> λειμῶνες θαλέθουσιν ὑπόδροσοι εἰαμεναί τε
<theocritus. idylls. 25.17> εἰς ἅλις, ἥ ῥα βόεσσι μένος κεραῇσιν ἀέξει.
<theocritus. idylls. 25.18> αὖλις δέ σφισιν ἥδε τεῆς ἐπὶ δεξιὰ χειρὸς
<theocritus. idylls. 25.19> φαίνεται εὖ μάλα πᾶσα πέρην ποταμοῖο ῥέοντος,
<theocritus. idylls. 25.20> κείνῃ, ὅθι πλατάνιστοι ἐπηεταναὶ πεφύασι
<theocritus. idylls. 25.21> χλωρή τ᾽ ἀγριέλαιος, ᾿Απόλλωνος νομίοιο
<theocritus. idylls. 25.22> ἱερὸν ἁγνόν, ξεῖνε, τελειοτάτοιο θεοῖο.
<theocritus. idylls. 25.23> εὐθὺς δὲ σταθμοὶ περιμήκεες ἀγροιώταις
<theocritus. idylls. 25.24> δέδμηνθ᾽, οἳ βασιλῆι πολὺν καὶ ἀθέσφατον ὄλβον
<theocritus. idylls. 25.25> ῥυόμεθ᾽ ἐνδυκέως, τριπόλοις σπόρον ἐν νειοῖσιν
<theocritus. idylls. 25.26> ἔσθ᾽ ὅτε βάλλοντες καὶ τετραπόλοισιν ὁμοίως.
<theocritus. idylls. 25.27> οὔρους μὴν ἴσασι φυτοσκάφοι οἱ πολύεργοι,
<theocritus. idylls. 25.28> ἐς ληνοὺς δ᾽ ἱκνεῦνται, ἐπὴν θέρος ὥριον ἔλθῃ.
<theocritus. idylls. 25.29> πᾶν γὰρ δὴ πεδίον τόδ᾽ ἐπίφρονος Αὐγείαο,
<theocritus. idylls. 25.30> πυροφόροι τε γύαι καὶ ἀλωαὶ δενδρήεσσαι,
<theocritus. idylls. 25.31> μέχρις ἐπ᾽ ἐσχατιὰς πολυπίδακος ἀκρωρείης,
<theocritus. idylls. 25.32> ἃς ἡμεῖς ἔργοισιν ἐποιχόμεθα πρόπαν ἦμαρ,
<theocritus. idylls. 25.33> ἣ δίκη οἰκήων, οἷσιν βίος ἔπλετ᾽ ἐπ᾽ ἀγροῦ.
<theocritus. idylls. 25.34> ἀλλὰ σύ πέρ μοι ἔνισπε, τό τοι καὶ κέρδιον αὐτῷ
<theocritus. idylls. 25.35> ἔσσεται, οὗτινος ὧδε κεχρημένος εἰλήλουθας,
<theocritus. idylls. 25.36> ἠὲ σύγ᾽ Αὐγείην ἢ καὶ δμώων τινὰ κείνου
<theocritus. idylls. 25.37> δίζεαι, οἵ οἱ ἔασιν. ἐγὼ δέ κέ τοι σάφα εἰδὼς
<theocritus. idylls. 25.38> ἀτρεκέως εἴποιμ᾽, ἐπεὶ οὐ σέγε φημὶ κακῶν ἒξ
<theocritus. idylls. 25.39> ἔμμεναι οὐδὲ κακοῖσιν ἐοικότα φύμεναι αὐτόν,
<theocritus. idylls. 25.40> οἷόν τοι μέγα εἶδος ἐπιπρέπει. ἦ ῥά νυ παῖδες
<theocritus. idylls. 25.41> ἀθανάτων τοιοίδε μετὰ θνητοῖσιν ἔασι. 
<theocritus. idylls. 25.42> τὸν δ᾽ ἀπαμειβόμενος προσέφη Διὸς ἄλκιμος υἱός.
<theocritus. idylls. 25.43> ναὶ γέρον Αὐγείην ἐθέλοιμί κεν ἀρχὸν ᾿Επειῶν
<theocritus. idylls. 25.44> εἰσιδέειν: τοῦ γάρ με καὶ ἤγαγεν ἐνθάδε χρειώ.
<theocritus. idylls. 25.45> εἰ δ᾽ ὁ μὲν ἂρ κατὰ ἄστυ μένει παρὰ οἷσι πολίταις
<theocritus. idylls. 25.46> δήμου κηδόμενος, διὰ δὲ κρίνουσι θέμιστας,
<theocritus. idylls. 25.47> δμώων δή τινα πρέσβυ σύ μοι φράσον ἡγεμονεύσας,
<theocritus. idylls. 25.48> ὅστις ἐπ᾽ ἀγρῶν τῶνδε γεραίτερος αἰσυμνήτης,
<theocritus. idylls. 25.49> ᾧ κε τὸ μὲν εἴποιμι, τὸ δ᾽ ἐκ φαμένοιο πυθοίμην.
<theocritus. idylls. 25.50> ἄλλου δ᾽ ἄλλον ἔθηκε θεὸς ἐπιδευέα φωτῶν.
<theocritus. idylls. 25.51> τὸν δ᾽ ὁ γέρων ἐξαῦτις ἀμείβετο δῖος ἀροτρεύς:
<theocritus. idylls. 25.52> ᾿Αθανάτων ὦ ξεῖνε φραδῇ τινος ἐνθάδ᾽ ἱκάνεις,
<theocritus. idylls. 25.53> ὥς τοι πᾶν ὃ θέλεις αἶψα χρέος ἐκτετέλεσται.
<theocritus. idylls. 25.54> ὧδε γὰρ Αὐγείης, υἱὸς φίλος ᾿Ηελίοιο,
<theocritus. idylls. 25.55> σφωιτέρῳ σὺν παιδί, βίῃ Φυλῆος ἀγαυοῦ,
<theocritus. idylls. 25.56> χθιζός γ᾽ εἰλήλουθεν ἀπ᾽ ἄστεος, ἤμασι πολλοῖς
<theocritus. idylls. 25.57> κτῆσιν ἐποψόμενος, ἥ οἱ νήριθμος ἐπ᾽ ἀγρῶν:
<theocritus. idylls. 25.58> ὥς που καὶ βασιλεῦσιν ἐείδεται ἐν φρεσὶν ᾗσιν
<theocritus. idylls. 25.59> αὐτοῖς κηδομένοισι σαώτερος ἔμμεναι οἶκος.
<theocritus. idylls. 25.60> ἀλλ᾽ ἴομεν μάλα πρός μιν: ἐγὼ δέ τοι ἡγεμονεύσω
<theocritus. idylls. 25.61> αὖλιν ἐφ᾽ ἡμετέρην, ἵνα κεν τέτμοιμεν ἄνακτα. 
<theocritus. idylls. 25.62> ῝Ως εἰπὼν ἡγεῖτο, νόῳ δ᾽ ἔτι πόλλ᾽ ἐμενοίνα,
<theocritus. idylls. 25.63> δέρμά τε θηρὸς ὁρῶν χειροπληθῆ τε κορύνην,
<theocritus. idylls. 25.64> ὁππόθεν ὁ ξεῖνος: μέμονεν δέ μιν αἰὲν ἔρεσθαι:
<theocritus. idylls. 25.65> ἂψ δ᾽ ὄκνῳ ποτὶ χεῖλος ἐλάμβανε μῦθον ἰόντα,
<theocritus. idylls. 25.66> μή τί οἱ οὐ κατὰ καιρὸν ἔπος προτιμυθήσαιτο,
<theocritus. idylls. 25.67> σπερχομένου: χαλεπὸν δ᾽ ἑτέρου νόον ἴδμεναι ἀνδρός.
<theocritus. idylls. 25.68> τοὺς δὲ κύνες προσιόντας ἀπόπροθεν αἶψ᾽ ἐνόησαν,
<theocritus. idylls. 25.69> ἀμφότερον ὀσμῇ τε χροὸς δούπῳ τε ποδοῖιν.
<theocritus. idylls. 25.70> θεσπέσιον δ᾽ ὑλάοντες ἐπέδραμον ἄλλοθεν ἄλλος
<theocritus. idylls. 25.71> ᾿Αμφιτρυωνιάδῃ ῾Ηρακλέι: τὸν δὲ γέροντα
<theocritus. idylls. 25.72> ἀχρεῖον κλάζοντε περίσσαινον ἑτέρωθεν.
<theocritus. idylls. 25.73> τοὺς μὲν ὅγε λάεσσιν ἀπὸ χθόνος ὅσσον ἀείρων
<theocritus. idylls. 25.74> φευγέμεν ἂψ ὀπίσω δειδίσσετο, τρηχὺ δὲ φωνῇ
<theocritus. idylls. 25.75> ἠπείλει μάλα πᾶσιν, ἐρητύσασκε δ᾽ ὑλαγμοῦ,
<theocritus. idylls. 25.76> χαίρων ἐν φρεσὶν ᾗσιν, ὁθούνεκεν αὖλιν ἔρυντο
<theocritus. idylls. 25.77> αὐτοῦ γ᾽ οὐ παρεόντος: ἔπος δ᾽ ὅγε τοῖον ἔειπεν:
<theocritus. idylls. 25.78> ῍Ω πόποι, οἷον τοῦτο θεοὶ ποίησαν ἄνακτες
<theocritus. idylls. 25.79> θηρίον ἀνθρώποισι μετέμμεναι, ὡς ἐπιμηθές.
<theocritus. idylls. 25.80> εἴ οἱ καὶ φρένες ὧδε νοήμονες ἔνδοθεν ἦσαν,
<theocritus. idylls. 25.81> ᾔδει δ᾽, ᾧ τε χρὴ χαλεπαινέμεν ᾧ τε καὶ οὐκί,
<theocritus. idylls. 25.82> οὐκ ἄν οἱ θηρῶν τις ἐδήρισεν περὶ τιμῆς:
<theocritus. idylls. 25.83> νῦν δὲ λίην ζάκοτόν τε καὶ ἀρρηνὲς γένετ᾽ αὔτως. 
<theocritus. idylls. 25.84> ̂̓Η ῥα, καὶ ἐσσυμένως ποτὶ ταὐλίον ἷξον ἰόντες.
<theocritus. idylls. 25.85> ᾿Ηέλιος μὲν ἔπειτα ποτὶ ζόφον ἔτραπεν ἵππους
<theocritus. idylls. 25.86> δείελον ἦμαρ ἄγων: τὰ δ᾽ ἐπήλυθε πίονα μῆλα
<theocritus. idylls. 25.87> ἐκ βοτάνης ἀνιόντα μετ᾽ αὐλία τε σηκούς τε.
<theocritus. idylls. 25.88> αὐτὰρ ἔπειτα βόες μάλα μυρίαι ἄλλαι ἐπ᾽ ἄλλαις
<theocritus. idylls. 25.89> ἐρχόμεναι φαίνονθ᾽ ὡσεὶ νέφη ὑδατόεντα,
<theocritus. idylls. 25.90> ἅσσά τ᾽ ἐν οὐρανῷ εἶσιν ἐλαυνόμενα προτέρωσε
<theocritus. idylls. 25.91> ἠὲ νότοιο βίῃ ἠὲ Θρῃκὸς βορέαο:
<theocritus. idylls. 25.92> τῶν μέν τ᾽ οὔτις ἀριθμὸς ἐν ἠέρι γίνετ᾽ ἰόντων,
<theocritus. idylls. 25.93> οὐδ᾽ ἄνυσις: τόσα γάρ τε μετὰ προτέροισι κυλίνδει
<theocritus. idylls. 25.94> ἲς ἀνέμου, τὰ δέ τ᾽ ἄλλα κορύσσεται αὖτις ἐπ᾽ ἄλλοις:
<theocritus. idylls. 25.95> τόσσ᾽ αἰεὶ μετόπισθε βοῶν ἐπὶ βουκόλι᾽ ᾔει.
<theocritus. idylls. 25.96> πᾶν δ᾽ ἄρ᾽ ἐνεπλήσθη πεδίον, πᾶσαι δὲ κέλευθοι
<theocritus. idylls. 25.97> ληίδος ἐρχομένης （στείνοντο δὲ πίονες ἀγροί）,
<theocritus. idylls. 25.98> μυκηθμῷ: σηκοὶ δὲ βοῶν ῥεῖα πλήσθησαν
<theocritus. idylls. 25.99> εἰλιπόδων, ὄιες δὲ κατ᾽ αὐλὰς ηὐλίζοντο.
<theocritus. idylls. 25.100> ἔνθα μὲν οὔτις ἕκηλος ἀπειρεσίων περ ἐόντων
<theocritus. idylls. 25.101> εἱστήκει παρὰ βουσὶν ἀνὴρ κεχρημένος ἔργου:
<theocritus. idylls. 25.102> ἀλλ᾽ ὁ μὲν ἀμφὶ πόδεσσιν ἐυτμήτοισιν ἱμᾶσι
<theocritus. idylls. 25.103> κωλοπέδας ἀράρισκε περισταδὸν ἐγγὺς ἀμέλγειν:
<theocritus. idylls. 25.104> ἄλλος δ᾽ αὖ φίλα τέκνα φίλαις ὑπὸ μητράσιν ἵει
<theocritus. idylls. 25.105> πινέμεναι λιαροῖο μεμαότα πάγχυ γάλακτος,
<theocritus. idylls. 25.106> ἄλλος ἀμόλγιον εἶχ᾽, ἄλλος τρέφε πίονα τυρόν,
<theocritus. idylls. 25.107> ἄλλος ἐσῆγεν ἔσω ταύρους δίχα θηλειάων.
<theocritus. idylls. 25.108> Αὐγείης δ᾽ ἐπὶ πάντας ἰὼν θηεῖτο βοαύλους
<theocritus. idylls. 25.109> ἥντινά οἱ κτεάνων κομιδὴν ἐτίθεντο νομῆες,
<theocritus. idylls. 25.110> σὺν δ᾽ υἱός τε βίη τε βαρύφρονος ῾Ηρακλῆος
<theocritus. idylls. 25.111> ὡμάρτευν βασιλῆι διερχομένῳ μέγαν ὄλβον.
<theocritus. idylls. 25.112> ἔνθα καὶ ἄρρηκτόν περ ἔχων ἐν στήθεσι θυμὸν
<theocritus. idylls. 25.113> ᾿Αμφιτρυωνιάδης καὶ ἀρηρότα νωλεμὲς αἰεὶ
<theocritus. idylls. 25.114> ἐκπάγλως θαύμαζε θεῶν τόγε μυρίον ἕδνον
<theocritus. idylls. 25.115> εἰσορόων. οὐ γάρ κεν ἔφασκέ τις οὐδὲ ἐώλπει
<theocritus. idylls. 25.116> ἀνδρὸς ληίδ᾽ ἑνὸς τόσσην ἔμεν οὐδὲ δέκ᾽ ἄλλων,
<theocritus. idylls. 25.117> οἵτε πολύρρηνες πάντων ἔσαν ἐκ βασιλήων.
<theocritus. idylls. 25.118> ᾿Ηέλιος δ᾽ ᾧ παιδὶ τόγ᾽ ἔξοχον ὤπασε δῶρον,
<theocritus. idylls. 25.119> ἀφνειὸν μήλοις περὶ πάντων ἔμμεναι ἀνδρῶν,
<theocritus. idylls. 25.120> καί ῥά οἱ αὐτὸς ὄφελλε διαμπερέως βοτὰ πάντα
<theocritus. idylls. 25.121> ἐς τέλος: οὐ μὲν γάρ τις ἐπήλυθε νοῦσος ἐκείνου
<theocritus. idylls. 25.122> βουκολίοις, αἵτ᾽ ἔργα καταφθείρουσι νομήων,
<theocritus. idylls. 25.123> αἰεὶ δὲ πλέονες κερααὶ βόες, αἰὲν ἀμείνους
<theocritus. idylls. 25.124> ἐξ ἔτεος γίνοντο μάλ᾽ εἰς ἔτος: ἦ γὰρ ἅπασαι
<theocritus. idylls. 25.125> ζωοτόκοι τ᾽ ἦσαν περιώσια θηλυτόκοι τε.
<theocritus. idylls. 25.126> ταῖς δὲ τριηκόσιοι ταῦροι συνάμ᾽ ἐστιχόωντο
<theocritus. idylls. 25.127> κνήμαργοί θ᾽ ἕλικές τε, διηκόσιοί γε μὲν ἄλλοι
<theocritus. idylls. 25.128> φοίνικες: πάντες δ᾽ ἐπιβήτορες οἵγ᾽ ἔσαν ἤδη.
<theocritus. idylls. 25.129> ἄλλοι δ᾽ αὖ μετὰ τοῖσι δυώδεκα βουκολέοντο
<theocritus. idylls. 25.130> ἱεροὶ ᾿Ηελίοιο: χρόην δ᾽ ἔσαν ἠύτε κύκνοι
<theocritus. idylls. 25.131> ἀργησταί, πᾶσιν δὲ μετέπρεπον εἰλιπόδεσσιν
<theocritus. idylls. 25.132> οἳ καὶ ἀτιμαγέλαι βόσκοντ᾽ ἐριθηλέα ποίην
<theocritus. idylls. 25.133> ἐν νομῷ: ὧδ᾽ ἔκπαγλον ἐπὶ σφίσι γαυριόωντο.
<theocritus. idylls. 25.134> καί ῥ᾽ ὁπότ᾽ ἐκ λασίοιο θοοὶ προγενοίατο θῆρες
<theocritus. idylls. 25.135> ἐς πεδίον δρυμοῖο βοῶν ἕνεκ᾽ ἀγροτεράων,
<theocritus. idylls. 25.136> πρῶτοι τοίγε μάχηνδε κατὰ χροὸς ᾔεσαν ὀσμήν,
<theocritus. idylls. 25.137> δεινὸν δ᾽ ἐβρυχῶντο φόνον λεύσσοντε προσώπῳ.
<theocritus. idylls. 25.138> τῶν μέν τε προφέρεσκε βίηφί τε καὶ σφένεϊ ᾧ
<theocritus. idylls. 25.139> ἠδ᾽ ὑπεροπλίῃ Φαέθων μέγας, ὅν ῥα βοτῆρες
<theocritus. idylls. 25.140> ἀστέρι πάντες ἔισκον, ὁθούνεκα πολλὸν ἐν ἄλλοις
<theocritus. idylls. 25.141> βουσὶν ἰὼν λάμπεσκεν, ἀρίζηλος δ᾽ ἐτέτυκτο.
<theocritus. idylls. 25.142> ὃς δή τοι σκύλος αὖον ἰδὼν χαροποῖο λέοντος
<theocritus. idylls. 25.143> αὐτῷ ἔπειτ᾽ ἐπόρουσεν ἐυσκόπῳ ῾Ηρακλῆι
<theocritus. idylls. 25.144> χρίμψασθαι ποτὶ πλευρὰ κάρη στιβαρόν τε μέτωπον.
<theocritus. idylls. 25.145> τοῦ μὲν ἄναξ προσιόντος ἐδράξατο χειρὶ παχείῃ
<theocritus. idylls. 25.146> σκαιοῦ ἄφαρ κέραος, κατὰ δ᾽ αὐχένα νέρθ᾽ ἐπὶ γαίης
<theocritus. idylls. 25.147> κλάσσε βαρύν περ ἐόντα, πάλιν δέ μιν ὦσεν ὀπίσσω
<theocritus. idylls. 25.148> ὤμῳ ἐπιβρίσας: ὁ δέ οἱ περὶ νεῦρα τανυσθεὶς
<theocritus. idylls. 25.149> μυὼν ἐξ ὑπάτοιο βραχίονος ὀρθὸς ἀνέστη.
<theocritus. idylls. 25.150> θαύμαζεν δ᾽ αὐτός τε ἄναξ υἱός τε δαΐφρων
<theocritus. idylls. 25.151> Φυλεὺς οἵ τ᾽ ἐπὶ βουσὶ κορωνίσι βουκόλοι ἄνδρες,
<theocritus. idylls. 25.152> ᾿Αμφιτρυωνιάδαο βίην ὑπέροπλον ἰδόντες.
<theocritus. idylls. 25.153> τὼ δ᾽ εἰς ἄστυ λιπόντε καταυτόθι πίονας ἀγροὺς
<theocritus. idylls. 25.154> ἐστιχέτην, Φυλεύς τε βίη θ᾽ ῾Ηρακληείη.
<theocritus. idylls. 25.155> λαοφόρου δ᾽ ἐπέβησαν ὅθι πρώτιστα κελεύθου,
<theocritus. idylls. 25.156> λεπτὴν καρπαλίμοισι τρίβον ποσὶν ἐξανύσαντες,
<theocritus. idylls. 25.157> ἥ ῥα δι᾽ ἀμπελεῶνος ἀπὸ σταθμῶν τετάνυστο
<theocritus. idylls. 25.158> οὔτι λίην ἀρίσημος ἐν ὕλῃ χλωρὰ θέουσα,
<theocritus. idylls. 25.159> τῇ μιν ἄρα προσέειπε Διὸς γόνον ὑψίστοιο
<theocritus. idylls. 25.160> Αὐγείω φίλος υἱὸς ἕθεν μετόπισθεν ἰόντα,
<theocritus. idylls. 25.161> ἦκα παρακλίνας κεφαλὴν κατὰ δεξιὸν ὦμον:
<theocritus. idylls. 25.162> ξεῖνε, πάλαι τινὰ πάγχυ σέθεν πέρι μῦθον ἀκούσας
<theocritus. idylls. 25.163> ὡσεί περ σφετέρῃσιν ἐνὶ φρεσὶ βάλλομαι ἄρτι.
<theocritus. idylls. 25.164> ἤλυθε γὰρ στείχων τις ἀπ᾽ ῎Αργεος ὡς μέσος ἀκμῆς
<theocritus. idylls. 25.165> ἐνθάδ᾽ ᾿Αχαιὸς ἀνὴρ ῾Ελίκης ἐξ ἀγχιάλοιο:
<theocritus. idylls. 25.166> ὃς δή τοι μυθεῖτο καὶ ἐν πλεόνεσσιν ᾿Επειῶν,
<theocritus. idylls. 25.167> οὕνεκεν ᾿Αργείων τις ἕθεν παρεόντος ὄλεσσε
<theocritus. idylls. 25.168> θηρίον, αἰνολέοντα, κακὸν τέρας ἀγροιώταις,
<theocritus. idylls. 25.169> κοίλην αὖλιν ἔχοντα Διὸς Νεμέοιο παρ᾽ ἄλσος,
<theocritus. idylls. 25.170> οὐκ οἶδ᾽ ἀτρεκέως ἢ ῎Αργεος ἐξ ἱεροῖο
<theocritus. idylls. 25.171> αὐτόθεν ἢ Τίρυνθα νέμων πόλιν ἠὲ Μυκήνην.
<theocritus. idylls. 25.172> ὣς κεῖνος ἀγόρευε: γένος δέ μιν εἶναι ἔφασκεν,
<theocritus. idylls. 25.173> εἰ ἐτεόν περ ἐγὼ μιμνήσκομαι, ἐκ Περσῆος.
<theocritus. idylls. 25.174> ἔλπομαι οὐχ ἕτερον τόδε τλήμεναι Αἰγιαλήων
<theocritus. idylls. 25.175> ἠὲ σέ: δέρμα δὲ θηρὸς ἀριφραδέως ἀγορεύει
<theocritus. idylls. 25.176> χειρῶν καρτερὸν ἔργον, ὅ τοι περὶ πλευρὰ καλύπτει.
<theocritus. idylls. 25.177> εἴπ᾽ ἄγε νῦν μοι πρῶτον, ἵνα γνώω κατὰ θυμόν,
<theocritus. idylls. 25.178> ἥρως, εἴτ᾽ ἐτύμως μαντεύομαι εἴτε καὶ οὐκί,
<theocritus. idylls. 25.179> εἰ σύγ᾽ ἐκεῖνος, ὃν ἧμιν ἀκουόντεσσιν ἔειπεν
<theocritus. idylls. 25.180> οὑξ ῾Ελίκηθεν ᾿Αχαιός, ἐγὼ δέ σε φράζομαι ὀρθῶς.
<theocritus. idylls. 25.181> εἰπὲ δ᾽ ὅπως ὀλοὸν τόδε θηρίον αὐτὸς ἔπεφνες,
<theocritus. idylls. 25.182> ὅππως τ᾽ εὔυδρον Νεμέης εἰσήλυθε χῶρον:
<theocritus. idylls. 25.183> οὐ μὲν γάρ κε τοσόνδε κατ᾽ ᾿Απίδα κνώδαλον εὕροις
<theocritus. idylls. 25.184> ἱμείρων ἰδέειν, ἐπεὶ οὐ μάλα τηλίκα βόσκει,
<theocritus. idylls. 25.185> ἀλλ᾽ ἄρκτους τε σύας τε λύκων τ᾽ ὀλοφώιον ἔρνος.
<theocritus. idylls. 25.186> τῷ καὶ θαυμάζεσκον ἀκούοντες τότε μῦθον:
<theocritus. idylls. 25.187> οἱ δέ νυ καὶ ψεύδεσθαι ὁδοιπόρον ἀνέρ᾽ ἔφαντο
<theocritus. idylls. 25.188> γλώσσης μαψιδίοιο χαριζόμενον παρεοῦσιν. 
<theocritus. idylls. 25.189> ῝Ως εἰπὼν μέσσης ἐξηρώησε κελεύθου
<theocritus. idylls. 25.190> Φυλεύς, ὄφρα κιοῦσιν ἅμα σφίσιν ἄρκιος εἴη,
<theocritus. idylls. 25.191> καί ῥά τε ῥηίτερον φαμένου κλύοι ῾Ηρακλῆος,
<theocritus. idylls. 25.192> ὅς μιν ὁμαρτήσας τοίῳ προσελέξατο μύθῳ:
<theocritus. idylls. 25.193> ̂̓Ω Αὐγηιάδη, τὸ μὲν ὅττί με πρῶτον ἀνήρευ,
<theocritus. idylls. 25.194> αὐτὸς καὶ μάλα ῥεῖα κατὰ στάθμην ἐνόησας.
<theocritus. idylls. 25.195> ἀμφὶ δέ σοι τὰ ἕκαστα λέγοιμί κε τοῦδε πελώρου
<theocritus. idylls. 25.196> ὅππως ἐκράανθεν, ἐπεὶ λελίησαι ἀκούειν,
<theocritus. idylls. 25.197> νόσφίν γ᾽ ἢ ὅθεν ἦλθε: τὸ γὰρ πολέων περ ἐόντων
<theocritus. idylls. 25.198> ᾿Αργείων οὐδείς κεν ἔχοι σάφα μυθήσασθαι:
<theocritus. idylls. 25.199> οἶον δ᾽ ἀθανάτων τίν᾽ ἐίσκομεν ἀνδράσι πῆμα
<theocritus. idylls. 25.200> ἱρῶν μηνίσαντα Φορωνείδῃσιν ἐφεῖναι.
<theocritus. idylls. 25.201> πάντας γὰρ πισῆας ἐπικλύζων ποταμὸς ὣς
<theocritus. idylls. 25.202> λῖς ἄμοτον κεράιζε, μάλιστα δὲ Βεμβιναίους,
<theocritus. idylls. 25.203> οἵ ἑθεν ἀγχόμοροι ναῖον πασχόντες ἄτλητα.
<theocritus. idylls. 25.204> τὸν μὲν ἐμοὶ πρώτιστα τελεῖν ἐπέταξεν ἄεθλον
<theocritus. idylls. 25.205> Εὐρυσθεύς, κτεῖναι δέ μ᾽ ἐφίετο θηρίον αἰνόν.
<theocritus. idylls. 25.206> αὐτὰρ ἐγὼ κέρας ὑγρὸν ἑλὼν κοίλην τε φαρέτρην
<theocritus. idylls. 25.207> ἰῶν ἐμπλείην νεόμην, ἑτέρηφι δὲ βάκτρον
<theocritus. idylls. 25.208> εὐπαγὲς αὐτόφλοιον ἐπηρεφέος κοτίνοιο
<theocritus. idylls. 25.209> ἔμμητρον, τὸ μὲν αὐτὸς ὑπὸ ζαθέῳ ῾Ελικῶνι
<theocritus. idylls. 25.210> εὑρὼν σὺν πυκινῇσιν ὁλοσχερὲς ἔσπασα ῥίζαις.
<theocritus. idylls. 25.211> αὐτὰρ ἐπεὶ τὸν χῶρον, ὅθι λῖς ἦεν, ἵκανον,
<theocritus. idylls. 25.212> δὴ τότε τόξον ἑλὼν στρεπτὴν ἐπέλασσα κορώνῃ
<theocritus. idylls. 25.213> νευρειήν, περὶ δ᾽ ἰὸν ἐχέστονον εἶθαρ ἔβησα.
<theocritus. idylls. 25.214> πάντῃ δ᾽ ὄσσε φέρων ὀλοὸν τέρας ἐσκοπίαζον,
<theocritus. idylls. 25.215> εἴ μιν ἐσαθρήσαιμι, πάρος γ᾽ ἐμὲ κεῖνον ἰδέσθαι.
<theocritus. idylls. 25.216> ἤματος ἦν τὸ μεσηγύ, καὶ οὐδέ πῃ ἴχνια τοῖο
<theocritus. idylls. 25.217> φρασθῆναι δυνάμην οὐδ᾽ ὠρυγμοῖο πυθέσθαι.
<theocritus. idylls. 25.218> οὐδὲ μὲν ἀνθρώπων τις ἔην ἐπὶ βουσὶ καὶ ἔργοις
<theocritus. idylls. 25.219> φαινόμενος σπορίμοιο δι᾽ αὔλακος, ὅντιν᾽ ἐροίμην:
<theocritus. idylls. 25.220> ἀλλὰ κατὰ σταθμοὺς χλωρὸν δέος εἶχεν ἕκαστον.
<theocritus. idylls. 25.221> οὐ μὴν πρὶν πόδας ἔσχον ὄρος τανύφυλλον ἐρευνῶν,
<theocritus. idylls. 25.222> πρὶν ἰδέειν ἀλκῆς τε παραυτίκα πειρηθῆναι.
<theocritus. idylls. 25.223> ἤτοι ὁ μὲν σήραγγα προδείελος ἔστιχεν εἰς ἥν,
<theocritus. idylls. 25.224> βεβρωκὼς κρειῶν τε καὶ αἵματος, ἀμφὶ δὲ χαίτας
<theocritus. idylls. 25.225> αὐχμηρὰς πεπάλακτο φόνῳ χαροπόν τε πρόσωπον
<theocritus. idylls. 25.226> στήθεά τε, γλώσσῃ δὲ περιλιχμᾶτο γένειον.
<theocritus. idylls. 25.227> αὐτὰρ ἐγὼ θάμνοισιν ἄφαρ σκιεροῖσιν ἐκρύφθην
<theocritus. idylls. 25.228> ἐν ῥίῳ ὑλήεντι δεδεγμένος ὁππόθ᾽ ἵκοιτο,
<theocritus. idylls. 25.229> καὶ βάλον ἆσσον ἰόντος ἀριστερὸν ἐς κενεῶνα
<theocritus. idylls. 25.230> τηϋσίως: οὐ γάρ τι βέλος διὰ σαρκὸς ὄλισθεν
<theocritus. idylls. 25.231> ὀκριόεν, χλωρῇ δὲ παλίσσυτον ἔμπεσε ποίῃ.
<theocritus. idylls. 25.232> αὐτὰρ ὁ κρᾶτα δαφοινὸν ἀπὸ χθονὸς ὦκ᾽ ἐπάειρε
<theocritus. idylls. 25.233> θαμβήσας, πάντῃ δὲ διέδρακεν ὀφθαλμοῖσι
<theocritus. idylls. 25.234> σκεπτόμενος, λαμυροὺς δὲ χανὼν ὑπ᾽ ὀδόντας ἔφηνε.
<theocritus. idylls. 25.235> τῷ δ᾽ ἐγὼ ἄλλον ὀιστὸν ἀπὸ νευρῆς προΐαλλον
<theocritus. idylls. 25.236> ἀσχαλόων, ὅ μοι ὁ πρὶν ἐτώσιος ἔκφυγε χειρός:
<theocritus. idylls. 25.237> μεσσηγὺς δ᾽ ἔβαλον στηθέων, ὅθι πνεύμονος ἕδρη.
<theocritus. idylls. 25.238> ἀλλ᾽ οὐδ᾽ ὣς ὑπὸ βύρσαν ἔδυ πολυώδυνος ἰός,
<theocritus. idylls. 25.239> ἀλλ᾽ ἔπεσε προπάροιθε ποδῶν ἀνεμώλιος αὔτως.
<theocritus. idylls. 25.240> τὸ τρίτον αὖ μέλλεσκον ἀσώμενος ἐν φρεσὶν αἰνῶς
<theocritus. idylls. 25.241> αὐερύειν: ὁ δέ μ᾽ εἶδε περιγληνώμενος ὄσσοις
<theocritus. idylls. 25.242> θὴρ ἄμοτος, μακρὴν δὲ περ᾽ ἰγνύῃσιν ἕλιξε
<theocritus. idylls. 25.243> κέρκον, ἄφαρ δὲ μάχης ἐμνήσατο: πᾶς δέ οἱ αὐχὴν
<theocritus. idylls. 25.244> θυμοῦ ἐνεπλήσθη, πυρσαὶ δ᾽ ἔφριξαν ἔθειραι
<theocritus. idylls. 25.245> σκυζομένῳ, κυρτὴ δὲ ῥάχις γένετ᾽ ἠύτε τόξον,
<theocritus. idylls. 25.246> πάντοθεν εἰληθέντος ὑπὸ λαγόνας τε καὶ ἰξύν.
<theocritus. idylls. 25.247> ὡς δ᾽ ὅτ᾽ ἂν ἁρματοπηγὸς ἀνὴρ πολέων ἴδρις ἔργων
<theocritus. idylls. 25.248> ὄρπηκας κάμπτῃσιν ἐρινεοῦ εὐκεάτοιο,
<theocritus. idylls. 25.249> θάλψας ἐν πυρὶ πρῶτον, ἐπαξονίῳ κύκλα δίφρῳ:
<theocritus. idylls. 25.250> τοῦ μὲν ὑπὲκ χειρῶν ἔφυγεν τανύφλοιος ἐρινεὸς
<theocritus. idylls. 25.251> καμπτόμενος, τηλοῦ δὲ μιῇ πήδησε σὺν ὁρμῇ:
<theocritus. idylls. 25.252> ὣς ἐπ᾽ ἐμοὶ λῖς αἰνὸς ἀπόπροθεν ἀθρόος ἆλτο
<theocritus. idylls. 25.253> μαιμώων χροὸς ἆσαι: ἐγὼ δ᾽ ἑτέρηφι βέλεμνα
<theocritus. idylls. 25.254> χειρὶ προεσχεθόμην καὶ ἀπ᾽ ὤμων δίπλακα λώπην,
<theocritus. idylls. 25.255> τῇ δ᾽ ἑτέρῃ ῥόπαλον κόρσης ὕπερ αὖον ἀείρας
<theocritus. idylls. 25.256> ἤλασα κὰκ κεφαλῆς, διὰ δ᾽ ἄνδιχα τρηχὺν ἔαξα
<theocritus. idylls. 25.257> αὐτοῦ ἐπὶ λασίοιο καρήατος ἀγριέλαιον
<theocritus. idylls. 25.258> θηρὸς ἀμαιμακέτοιο: πέσεν δ᾽ ὅγε πρὶν ἔμ᾽ ἱκέσθαι
<theocritus. idylls. 25.259> ὑψόθεν ἐν γαίῃ, καὶ ἐπὶ τρομεροῖς ποσὶν ἔστη
<theocritus. idylls. 25.260> νευστάζων κεφαλῇ: περὶ γὰρ σκότος ὄσσέ οἱ ἄμφω
<theocritus. idylls. 25.261> ἦλθε, βίῃ σεισθέντος ἐν ὀστέῳ ἐγκεφάλοιο.
<theocritus. idylls. 25.262> τὸν μὲν ἐγὼν ὀδύνῃσι παραφρονέοντα βαρείαις
<theocritus. idylls. 25.263> νωσάμενος, πρὶν αὖτις ὑπότροπον ἀμπνυνθῆναι,
<theocritus. idylls. 25.264> αὐχένος ἀρρήκτοιο παρ᾽ ἰνίον ἤλασα προφθάς,
<theocritus. idylls. 25.265> ῥίψας τόξον ἔραζε πολύρραπτόν τε φαρέτρην:
<theocritus. idylls. 25.266> ἦγχον δ᾽ ἐγκρατέως στιβαρὰς σὺν χεῖρας ἐρείσας
<theocritus. idylls. 25.267> ἐξόπιθεν, μὴ σάρκας ὑποδρύψῃ ὀνύχεσσι,
<theocritus. idylls. 25.268> πρὸς δ᾽ οὖδας πτέρνῃσι πόδας στερεῶς ἐπίεζον
<theocritus. idylls. 25.269> οὐραίους ἐπιβάς, μηροῖσί τε πλεύρ᾽ ἐφύλασσον,
<theocritus. idylls. 25.270> μέχρί οἱ ἐξετάνυσσα βραχίονας ὀρθὸν ἀείρας
<theocritus. idylls. 25.271> ἄπνευστον, ψυχὴν δὲ πελώριος ἔλλαχεν ῞Αιδης.
<theocritus. idylls. 25.272> καὶ τότε δὴ βούλευον, ὅπως λασιαύχενα βύρσαν
<theocritus. idylls. 25.273> θηρὸς τεθνειῶτος ἀπὸ μελέων ἐρυσαίμην,
<theocritus. idylls. 25.274> ἀργαλέον μάλα μόχθον, ἐπεὶ οὐκ ἔσκε σιδήρῳ
<theocritus. idylls. 25.275> τμητὴ οὐδὲ λίθοις πειρωμένῳ, οὐδὲ μὲν ἄλλῃ
<theocritus. idylls. 25.276> ἔνθά μοι ἀθανάτων τις ἐπὶ φρεσὶ θῆκε νοῆσαι
<theocritus. idylls. 25.277> αὐτοῖς δέρμα λέοντος ἀνασχίζειν ὀνύχεσσι.
<theocritus. idylls. 25.278> τοῖσι θοῶς ἀπέδειρα, καὶ ἀμφεθέμην μελέεσσιν
<theocritus. idylls. 25.279> ἕρκος ἐνυαλίου ταμεσίχροος ἰωχμοῖο.
<theocritus. idylls. 25.280> οὗτός τοι Νεμέου γένετ᾽ ὦ φίλε θηρὸς ὄλεθρος,
<theocritus. idylls. 25.281> πολλὰ πάρος μήλοις τε καὶ ἀνδράσι κήδεα θέντος. 
<theocritus. idylls. 26.1> ᾿Ινὼ καὐτονόα χἁ μαλοπάραυος ᾿Αγαύα
<theocritus. idylls. 26.2> τρεῖς θιάσως ἐς ὄρος τρεῖς ἄγαγον αὐταὶ ἐοῖσαι.
<theocritus. idylls. 26.3> χαἱ μὲν ἀμερξάμεναι λασίας δρυὸς ἄγρια φύλλα
<theocritus. idylls. 26.4> κισσόν τε ζώοντα καὶ ἀσφόδελον τὸν ὑπὲρ γᾶς
<theocritus. idylls. 26.5> ἐν καθαρῷ λειμῶνι κάμον δυοκαίδεκα βωμούς,
<theocritus. idylls. 26.6> τὼς τρεῖς τᾷ Σεμέλᾳ, τὼς ἐννέα τῷ Διονύσῳ.
<theocritus. idylls. 26.7> ἱερὰ δ᾽ ἐκ κίστας ποπανεύματα χερσὶν ἑλοῖσαι
<theocritus. idylls. 26.8> εὐφάμως κατέθεντο νεοδρέπτων ἐπὶ βωμῶν,
<theocritus. idylls. 26.9> ὡς ἐδίδασχ᾽, ὡς αὐτὸς ἐθυμάρει Διόνυσος.
<theocritus. idylls. 26.10> Πενθεὺς δ᾽ ἀλιβάτου πέτρας ἄπο πάντ᾽ ἐθεώρει,
<theocritus. idylls. 26.11> σχῖνον ἐς ἀρχαίαν καταδύς, ἐπιχώριον ἔρνος.
<theocritus. idylls. 26.12> Αὐτονόα πράτα νιν ἀνέκραγε δεινὸν ἰδοῖσα,
<theocritus. idylls. 26.13> σὺν δ᾽ ἐτάραξε ποσὶν μανιώδεος ὄργια Βάκχου,
<theocritus. idylls. 26.14> ἐξαπίνας ἐπιοῖσα, τὰ δ᾽ οὐχ ὁρέοντι βέβηλοι.
<theocritus. idylls. 26.15> μαίνετο μέν θ᾽ αὕτα, μαίνοντο δ᾽ ἄρ᾽ εὐθὺ καὶ ἄλλαι.
<theocritus. idylls. 26.16> Πενθεὺς μὲν φεῦγεν πεφοβημένος, αἱ δ᾽ ἐδίωκον,
<theocritus. idylls. 26.17> πέπλως ἐκ ζωστῆρος ἐπ᾽ ἰγνύαν ἐρύσαισαι.
<theocritus. idylls. 26.18> Πενθεὺς μὲν τόδ᾽ ἔειπε: τίνος κέχρησθε γυναῖκες;
<theocritus. idylls. 26.19> Αὐτονόα τόδ᾽ ἔειπε τάχα γνώσῃ πρὶν ἀκοῦσαι.
<theocritus. idylls. 26.20> μάτηρ μὲν κεφαλὰν μυκήσατο παιδὸς ἑλοῖσα,
<theocritus. idylls. 26.21> ὅσσόν περ τοκάδος τελέθει μύκημα λεαίνας:
<theocritus. idylls. 26.22> ᾿Ινὼ δ᾽ ἐξέρρηξε σὺν ὠμοπλάτᾳ μέγαν ὦμον
<theocritus. idylls. 26.23> λὰξ ἐπὶ γαστέρα βᾶσα, καὶ Αὐτονόας ῥυθμὸς ωὑτός:
<theocritus. idylls. 26.24> αἱ δ᾽ ἄλλαι τὰ περισσὰ κρεανομέοντο γυναῖκες.
<theocritus. idylls. 26.25> ἐς Θήβας δ᾽ ἀφίκοντο πεφυρμέναι αἵματι πᾶσαι,
<theocritus. idylls. 26.26> ἐξ ὄρεος πένθημα καὶ οὐ Πενθῆα φέροισαι.
<theocritus. idylls. 26.27> οὐκ ἀλέγω: μηδ᾽ ἄλλος ἀπεχθομένω Διονύσῳ
<theocritus. idylls. 26.28> φροντίζοι, μηδ᾽ εἰ χαλεπώτερα τῶνδ᾽ ἐμόγησεν,
<theocritus. idylls. 26.29> εἴη δ᾽ ἐνναέτης ἢ καὶ δεκάτω ἐπιβαίνοι:
<theocritus. idylls. 26.30> αὐτὸς δ᾽ εὐαγέοιμι καὶ εὐαγέεσσιν ἅδοιμι.
<theocritus. idylls. 26.31> ἐκ Διὸς αἰγιόχω τιμὰν ἔχει αἰετὸς οὗτος.
<theocritus. idylls. 26.32> εὐσεβέων παίδεσσι τὰ λώια, δυσσεβέων δ᾽ οὔ.
<theocritus. idylls. 26.33> χαίροι μὲν Διόνυσος, ὃν ἐν Δρακάνῳ νιφόεντι
<theocritus. idylls. 26.34> Ζεὺς ὕπατος μεγάλαν ἐπιγουνίδα κάτθετο λύσας:
<theocritus. idylls. 26.35> χαίροι δ᾽ εὐειδὴς Σεμέλα καὶ ἀδελφεαὶ αὐτᾶς
<theocritus. idylls. 26.36> Καδμεῖαι πολλαῖς μεμελημέναι ἡρωίναις,
<theocritus. idylls. 26.37> αἳ τόδε ἔργον ἔρεξαν ὀρίναντος Διονύσου
<theocritus. idylls. 26.38> οὐκ ἐπιμωματόν. μηδεὶς τὰ θεῶν ὀνόσαιτο.
<theocritus. idylls. 27.1> τὰν πινυτὰν ῾Ελέναν Πάρις ἥρπασε βουκόλος ἄλλος.
<theocritus. idylls. 27.2> μᾶλλον ἑκοῖσ᾽ ῾Ελένα τὸν βουκόλον ἔσχε φιλεῦσα.
<theocritus. idylls. 27.3> μὴ καυχῶ σατυρίσκε: κενὸν τὸ φίλαμα λέγουσιν.
<theocritus. idylls. 27.4> ἔστι καὶ ἐν κενεοῖσι φιλάμασιν ἁδέα τέρψις.
<theocritus. idylls. 27.5> τὸ στόμα μευ πλύνω καὶ ἀποπτύω τὸ φίλαμα.
<theocritus. idylls. 27.6> πλύνεις χείλεα σεῖο; δίδου πάλιν ὄφρα φιλάσω.
<theocritus. idylls. 27.7> καλόν σοι δαμάλας φιλέειν, οὐκ ἄζυγα κώραν.
<theocritus. idylls. 27.8> μὴ καυχῶ: τάχα γάρ σε παρέρχεται ὡς ὄναρ ἥβη.
<theocritus. idylls. 27.9> ἢν δέ τι γηράσκω, τόδε που μέλι καὶ γάλα πίνω.
<theocritus. idylls. 27.11> ἁ σταφυλὶς σταφίς ἐστι καὶ οὐ ῥόδον αὖον ὀλεῖται.
<theocritus. idylls. 27.10> δεῦρ᾽ ὑπὸ τὰς κοτίνους, ἵνα σοί τινα μῦθον ἐνίψω.
<theocritus. idylls. 27.11> οὐκ ἐθέλω: καὶ πρίν με παρήπαφες ἁδέι μύθῳ.
<theocritus. idylls. 27.12> δεῦρ᾽ ὑπὸ τὰς πτελέας, ἵν᾽ ἐμᾶς σύριγγος ἀκούσῃς.
<theocritus. idylls. 27.13> τὴν σαυτοῦ φρένα τέρψον: ὀιζύον οὐδὲν ἀρέσκει.
<theocritus. idylls. 27.14> φεῦ φεῦ τᾶς Παφίας χόλον ἅζεο καὶ σύγε κώρα.
<theocritus. idylls. 27.15> χαιρέτω ἁ Παφία: μόνον ἵλαος ῎Αρτεμις εἴη.
<theocritus. idylls. 27.16> μὴ λέγε, μὴ βάλλῃ σε καὶ ἐς λίνον ἄκριτον ἔνθῃς.
<theocritus. idylls. 27.17> βαλλέτω ὡς ἐθέλει: πάλιν ῎Αρτεμις ἄμμιν ἀρήγει.
<theocritus. idylls. 27.18> μἠπιβάλῃς τὰν χεῖρα, καὶ εἰσέτι χεῖλος ἀμύξω.
<theocritus. idylls. 27.19> οὐ φεύγεις τὸν ῎Ερωτα, τὸν οὐ φύγε παρθένος ἄλλη.
<theocritus. idylls. 27.20> φεύγω ναὶ τὸν Πᾶνα: σὺ δὲ ζυγὸν αἰὲν ἀείρεις.
<theocritus. idylls. 27.21> δειμαίνω, μὴ δή σε κακωτέρῳ ἀνέρι δώσει.
<theocritus. idylls. 27.22> πολλοί μ᾽ ἐμνώοντο, νόμον δ᾽ ἐμὸν οὔτις ἀείδει.
<theocritus. idylls. 27.23> εἶς καὶ ἐγὼ πολλῶν μνηστὴρ τεὸς ἐνθάδ᾽ ἱκάνω.
<theocritus. idylls. 27.24> καὶ τί φίλος ῥέξαιμι; γάμοι πλήθουσιν ἀνίας.
<theocritus. idylls. 27.25> οὐκ ὀδύνην, οὐκ ἄλγος ἔχει γάμος, ἀλλὰ χορείην.
<theocritus. idylls. 27.26> ναὶ μάν φασι γυναῖκας ἑοὺς τρομέειν παρακοίτας.
<theocritus. idylls. 27.27> μᾶλλον ἀεὶ κρατέουσι: τίνα τρομέουσι γυναῖκες;
<theocritus. idylls. 27.28> ὠδίνειν τρομέω: χαλεπὸν βέλος Εἰλειθυίης.
<theocritus. idylls. 27.29> ἀλλὰ τεὴ βασίλεια μογοστόκος ῎Αρτεμίς ἐστιν.
<theocritus. idylls. 27.30> ἀλλὰ τεκεῖν τρομέω, μὴ καὶ χρόα καλὸν ὀλέσσω.
<theocritus. idylls. 27.31> ἢν δὲ τέκῃς φίλα τέκνα, νέον φάος ὄψεαι υἷας.
<theocritus. idylls. 27.32> καὶ τί μοι ἕδνον ἄγεις γάμου ἄξιον, ἢν ἐπινεύσω;
<theocritus. idylls. 27.33> πᾶσαν τὰν ἀγέλαν, πάντ᾽ ἄλσεα καὶ νομὸν ἕξεις.
<theocritus. idylls. 27.34> ὄμνυε μὴ μετὰ λέκτρα λιπὼν ἀέκουσαν ἀπενθεῖν.
<theocritus. idylls. 27.35> οὐκ αὐτὸν τὸν Πᾶνα, καὶ ἢν ἐθέλῃς με διῶξαι.
<theocritus. idylls. 27.36> τεύχεις μοι θαλάμους, τεύχεις καὶ δῶμα καὶ αὐλάς;
<theocritus. idylls. 27.37> τεύχω σοι θαλάμους: τὰ δὲ πώεα καλὰ νομεύω.
<theocritus. idylls. 27.38> πατρὶ δὲ γηραλέῳ τίνα μάν, τίνα μῦθον ἐνίψω;
<theocritus. idylls. 27.39> αἰνήσει σέο λέκτρον, ἐπὴν ἐμὸν οὔνομ᾽ ἀκούσῃ.
<theocritus. idylls. 27.40> οὔνομα σὸν λέγε τῆνο: καὶ οὔνομα πολλάκι τέρπει.
<theocritus. idylls. 27.41> Δάφνις ἐγώ, Λυκίδας τε πατήρ, μήτηρ δὲ Νομαία.
<theocritus. idylls. 27.42> ἐξ εὐηγενέων: ἀλλ᾽ οὐ σέθεν εἰμὶ χερείων.
<theocritus. idylls. 27.43> οἶδ᾽, ἄκρα τιμίη ἐσσί: πατὴρ δέ τοί ἐστι Μενάλκας.
<theocritus. idylls. 28.1> Γλαύκας ὦ φιλέριθ᾽ ἀλακάτα δῶρον ᾿Αθανάας 
<theocritus. idylls. 28.2> γύναιξιν, νόος οἰκωφελίας αἷσιν ἐπάβολος, 
<theocritus. idylls. 28.3> θέρσεισ᾽ ἄμμιν ὑμάρτη πόλιν ἐς Νείλεος ἀγλάαν, 
<theocritus. idylls. 28.4> ὅπᾳ Κύπριδος ἶρον καλάμω χλῶρον ὑπαπάλω. 
<theocritus. idylls. 28.5> τυῖδε γὰρ πλόον εὐάνεμον αἰτήμεθα πὰρ Δίος, 
<theocritus. idylls. 28.6> ὅπως ξέννον ἔμον τέρψομ᾽ ἴδων κἀντιφιλήσομεν, 
<theocritus. idylls. 28.7> Νικίαν, Χαρίτων ἰμεροφώνων ἴερον φύτον, 
<theocritus. idylls. 28.8> καὶ σὲ τὰν ἐλέφαντος πολυμόχθω γεγενημέναν 
<theocritus. idylls. 28.9> δῶρον Νικιάας εἰς ὀλόχω χέρρας ὀπάσσομεν, 
<theocritus. idylls. 28.10> σὺν τᾷ πόλλα μὲν ἔργ᾽ ἐκτελέσεις ἀνδρεΐοις πέπλοις, 
<theocritus. idylls. 28.11> πόλλα δ᾽ οἷα γύναικες φορέοισ᾽ ὐδάτινα βράκη. 
<theocritus. idylls. 28.12> δὶς γὰρ μάτερες ἄρνων μαλάκοις ἐν βοτάνᾳ πόκοις 
<theocritus. idylls. 28.13> πέξαιντ᾽ αὐτοένει, Θευγένιδός γ᾽ ἔνεκ᾽ ἐυσφύρω: 
<theocritus. idylls. 28.14> οὕτως ἀνυσίεργος, φιλέει δ᾽ ὅσσα σαόφρονες. 
<theocritus. idylls. 28.15> οὐ γὰρ εἰς ἀκίρας οὐδ᾽ ἐς ἀέργω κεν ἐβολλόμαν 
<theocritus. idylls. 28.16> ὀπάσσαι σε δόμοις ἀμμετέρας ἔσσαν ἀπὺ χθόνος. 
<theocritus. idylls. 28.17> καὶ γάρ τοι πάτρις, ἃν ὡξ ᾿Εφύρας κτίσσέ ποτ᾽ ᾿Αρχίας 
<theocritus. idylls. 28.18> νάσω Τρινακρίας μύελον, ἄνδρων δοκίμων πόλιν. 
<theocritus. idylls. 28.19> νῦν μὰν οἶκον ἔχοισ᾽ ἄνερος, ὃς πόλλ᾽ ἐδάη σόφα 
<theocritus. idylls. 28.20> ἀθρώποισι νόσοις φάρμακα λύγραις ἀπαλαλκέμεν, 
<theocritus. idylls. 28.21> οἰκήσεις κατὰ Μίλλατον ἐράνναν πεδ᾽ ᾿Ιαόνων, 
<theocritus. idylls. 28.22> ὡς εὐαλάκατος Θεύγενις ἐν δαμότισιν πέλῃ, 
<theocritus. idylls. 28.23> καί οἱ μνᾶστιν ἄει τῶ φιλαοίδω παρέχῃς ξένω. 
<theocritus. idylls. 28.24> κῆνο γάρ τις ἔρει τὤπος ἴδων σ᾽: ἦ μεγάλα χάρις 
<theocritus. idylls. 28.25> δώρῳ σὺν ὀλίγῳ: πάντα δὲ τίματα τὰ πὰρ φίλων.
<theocritus. idylls. 29.1> οἶνος ὦ φίλε παῖ λέγεται καὶ ἀλάθεα:
<theocritus. idylls. 29.2> κἄμμε χρὴ μεθύοντας ἀλαθέας ἔμμεναι.
<theocritus. idylls. 29.3> κἤγω μὲν τὰ φρενῶν ἐρέω κέατ᾽ ἐν μυχῷ.
<theocritus. idylls. 29.4> οὐκ ὄλας φιλέειν μ᾽ ἐθέλησθ᾽ ἀπὸ καρδίας.
<theocritus. idylls. 29.5> γινώσκω: τὸ γὰρ ἅμισυ τᾶς ζοΐας ἔχω
<theocritus. idylls. 29.6> ζὰ τὰν σὰν ἰδέαν, τὸ δὲ λοιπὸν ἀπώλετο.
<theocritus. idylls. 29.7> χὥτα μὲν σὺ θέλῃς, μακάρεσσιν ἴσαν ἄγω
<theocritus. idylls. 29.8> ἁμέραν: ὅτα δ᾽ οὐκ ἐθέλῃς τύ, μάλ᾽ ἐν σκότῳ.
<theocritus. idylls. 29.9> πῶς ταῦτ᾽ ἄρμενα, τὸν φιλέοντ᾽ ἀνίαις δίδων;
<theocritus. idylls. 29.10> ἀλλ᾽ εἴ μοί τι πίθοιο νέος προγενεστέρῳ,
<theocritus. idylls. 29.11> τῷ κε λώιον αὔτος ἔχων ἔμ᾽ ἐπαινέσαις,
<theocritus. idylls. 29.12> ποίησαι καλίαν μίαν εἰν ἑνὶ δενδρίῳ,
<theocritus. idylls. 29.13> ὅππῃ μηδὲν ἀπίξεται ἄγριον ὄρπετον.
<theocritus. idylls. 29.14> νῦν δὲ τῶδε μὲν ἄματος ἄλλον ἔχης κλάδον,
<theocritus. idylls. 29.15> ἄλλον δ᾽ αὔριον, ἐξ ἑτέρω δ᾽ ἕτερον μάτης:
<theocritus. idylls. 29.16> καἰ μέν σευ τὸ κάλον τις ἴδων ῥέθος αἰνέσαι,
<theocritus. idylls. 29.17> τῷ δ᾽ εὔθυς πλέον ἢ τριέτης ἐγένευ φίλος,
<theocritus. idylls. 29.18> τὸν πρῶτον δὲ φιλεῦντα τρίταιον ἐθήκαο.
<theocritus. idylls. 29.19> ἄνδρων τῶν ὑπερανορέων δοκίμοις πνέειν.
<theocritus. idylls. 29.20> φίλη δ᾽, ἇς κ᾽ ἔτ᾽ ἔῃς, τὸν ὕμοιον ἔχην ἄει.
<theocritus. idylls. 29.21> αἰ γὰρ ὧδε πόῃς, ἄγαθος μὲν ἀκούσεαι
<theocritus. idylls. 29.22> ἐξ ἄστων: ὁ δέ τοί κ᾽ ῎Ερος οὐ χαλέπως ἔχοι,
<theocritus. idylls. 29.23> ὃς ἄνδρων φρένας εὐμαρέως ὑποδάμναται,
<theocritus. idylls. 29.24> κἤμε μάλθακον ἐξ ἐπόησε σιδαρίω.
<theocritus. idylls. 29.25> ἀλλὰ πὲρ ἀπάλω στύματός σε πεδέρχομαι
<theocritus. idylls. 29.26> ὀμνάσθην, ὅτι πέρυσιν ἦσθα νεώτερος,
<theocritus. idylls. 29.27> χὥτι γηραλέοι πέλομες πρὶν ἀποπτύσαι
<theocritus. idylls. 29.28> καὶ ῥύσοι, νεότατα δ᾽ ἔχην παλινάγρετον
<theocritus. idylls. 29.29> οὐκ ἔστι: πτέρυγας γὰρ ἐπομμαδίαις φόρη,
<theocritus. idylls. 29.30> κἄμμες βαρδύτεροι τὰ ποτήμενα συλλάβην.
<theocritus. idylls. 29.31> ταῦτα χρὴ νοέοντα πέλην ποτιμώτερον,
<theocritus. idylls. 29.32> καί μοι τὠραμένῳ συνέραν ἀδόλως σέθεν,
<theocritus. idylls. 29.33> ὅπως, ἁνίκα τὰν γένυν ἀνδρεΐαν ἔχῃς,
<theocritus. idylls. 29.34> ἀλλάλοισι πελώμεθ᾽ ᾿Αχιλλέϊοι φίλοι.
<theocritus. idylls. 29.35> αἰ δὲ ταῦτα φέρην ἀνέμοισιν ἐπιτρόπῃς,
<theocritus. idylls. 29.36> ἐν θύμῳ δὲ λέγῃς τί με δαιμόνι᾽ ἐνόχλης;
<theocritus. idylls. 29.37> νῦν μὲν κἠπὶ τὰ χρύσεα μᾶλ᾽ ἔνεκεν σέθεν
<theocritus. idylls. 29.38> βαίην καὶ φύλακον νεκύων πεδὰ Κέρβερον,
<theocritus. idylls. 29.39> τότα δ᾽ οὐδὲ καλεῦντος ἐπ᾽ αὐλεΐαις θύραις
<theocritus. idylls. 29.40> προμόλοιμί κε παυσάμενος χαλέπω πόθω.
<theocritus. idylls. 30.1> ῎Ωιαι τῶ χαλεπῶ καἰνομόρω τῶδε νοσήματος: 
<theocritus. idylls. 30.2> τετορταῖος ἔχει, παιδὸς ἔρως, μῆνά με δεύτερον, 
<theocritus. idylls. 30.3> μᾶκος μὲν μετρίω γ᾽, ἀλλ᾽ ὁπόσον τῶ πέδα περρέχε 
<theocritus. idylls. 30.4> τᾶς γᾶς τοῦτο χάρις: ταῖς δὲ παραύαις γλυκὺ μειδίαι. 
<theocritus. idylls. 30.5> καὶ νῦν μὲν τὸ κακὸν ταῖς μὲν ἔχει, ταῖσι δέ μ᾽ οὐκέτι, 
<theocritus. idylls. 30.6> τάχα δ᾽ οὐδ᾽ ὅσον ὕπνω ᾿πιτύχην ἔσσετ᾽ ἐρωία: 
<theocritus. idylls. 30.7> ἐχθὲς γὰρ παριὼν ἔδρακε λέπτ᾽ ἄμμε δι᾽ ὀφρύγων 
<theocritus. idylls. 30.8> αἰδεσθεὶς ποτίδην ἀντίος, ἠρεύθετο δὲ χρόα. 
<theocritus. idylls. 30.9> ἔμεθεν δὲ πλέον τᾶς κραδίας ὥ᾽ ρος ἐδράξατο, 
<theocritus. idylls. 30.10> εἰς οἶκον δ᾽ ἀπέβαν ἕλκος ἔχων καὶ τὸ κέαρ δακών. 
<theocritus. idylls. 30.11> πολλὰ δ᾽ εἰσκαλέσας θυμὸν ἐμαυτοῦ διελεξάμαν: 
<theocritus. idylls. 30.12> τί δὴ ταῦτα ποίης; ἀλοσύνας τί ἔσχατον ἔσσεται; 
<theocritus. idylls. 30.13> λεύκας οὐκετ᾽ ἴσησθ᾽ ὅττι φορῇς ἐν κροτάφοις τρίχας; 
<theocritus. idylls. 30.14> ὧρά τοι φρονέειν μὴ οὔτι νέος τὰν ἰδέαν πέλῃ. 
<theocritus. idylls. 30.15> πάντ᾽ ἔρδης ἅπερ οἱ τῶν ἐτέων ἄρτι γεγευμένοι. 
<theocritus. idylls. 30.16> καὶ μὰν ἄλλο δε λάθει: τόδ᾽ ἄρ᾽ ἦς λώιον, ἔμμεναι 
<theocritus. idylls. 30.17> ξέννον τῶν χαλεπῶν παιδὸς ἐράννω παράπαν πόθων 
<theocritus. idylls. 30.18> τῷ μὲν γὰρ βίος ἕρπει προγόνοις ἶσ᾽ ἐλάφω θοᾶς, 
<theocritus. idylls. 30.19> χαλάσει δ᾽ ἑτέρᾳ ποντοπόρην αὔριον ἄρμενα. 
<theocritus. idylls. 30.20> οὐδ᾽ αὐτῷ γλυκερᾶς ἄνθεμον ἅβας πεδ᾽ ὐμαλίκων 
<theocritus. idylls. 30.21> μένει: τῷ δ᾽ ὁ πόθος καὶ τὸν ἔσω μυελὸν ἐσθίει 
<theocritus. idylls. 30.22> ὀμμιμνασκομένῳ: πολλὰ δ᾽ ὄρη νυκτὸς ἐνύπνια, 
<theocritus. idylls. 30.23> παύσασθαι δ᾽ ἐνιαυτὸς χαλεπᾶς οὐκ ἰκανὸς νόσω. 
<theocritus. idylls. 30.24> ταῦτα χἅτερα πολλὰ προτ᾽ ἐμὸν θυμὸν ἐμεμψάμαν. 
<theocritus. idylls. 30.25> ὁ δὲ τοῦτ᾽ ἔφατ᾽: ὄττις δοκίμοι τὸν δολομάχανον 
<theocritus. idylls. 30.26> νικάσειν ῎Ερον, οὗτος δοκίμοι τοὶς ὑπὲρ ἄμμεων 
<theocritus. idylls. 30.27> εὑρεῖν βραϊδίως ἀστέρας ὁπποσσάκιν ἐννέα. 
<theocritus. idylls. 30.28> καὶ νῦν, εἴτ᾽ ἐθέλω, χρή με μακρὸν σχόντα τὸν ἄμφενα 
<theocritus. idylls. 30.29> ἕλκειν τὸν ζυγόν, εἴτ᾽ οὐκ ἐθέλω: ταῦτα γὰρ ὦγαθὲ 
<theocritus. idylls. 30.30> βούλεται θέος, ὃς καὶ Διὸς ἔσφαλε μέγαν νόον 
<theocritus. idylls. 30.31> καὔτας Κυπρογενήας: ἔμε μάν, φύλλον ἐπάμερον, 
<theocritus. idylls. 30.32> σμίκρας δεύμενον αὔρας ὀνέμων ᾇ κε θέλῃ φόρη.