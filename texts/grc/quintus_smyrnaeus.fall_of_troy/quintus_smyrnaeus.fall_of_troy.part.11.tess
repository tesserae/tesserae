<quint. smyrn. 11.1> Τρωαὶ δὲ στενάχοντο κατὰ πτόλιν, οὐδ' ἐδύναντο
<quint. smyrn. 11.2> ἐλθέμεναι ποτὶ τύμβον, ἐπεὶ μάλα τηλόθ' ἔκειτο
<quint. smyrn. 11.3> ἄστεος αἰπεινοῖο: νέοι δ' ἔκτοσθε πόληος
<quint. smyrn. 11.4> νωλεμέως πονέοντο: μάχη δ' οὐ λῆγε φόνοιο,
<quint. smyrn. 11.5> καίπερ ̓Αλεξάνδροιο δεδουπότος, οὕνεκ' ̓Αχαιοὶ
<quint. smyrn. 11.6> Τρωσὶν ἐπεσσεύοντο ποτὶ πτόλιν, οἱ δὲ καὶ αὐτοὶ
<quint. smyrn. 11.7> τείχεος ἤιον ἐκτός ἐπεί σφεας ἦγεν ἀνάγκη:
<quint. smyrn. 11.8> ἐν γὰρ δὴ μέσσοισιν ̓́Ερις στονόεσσά τ' ̓Ενυὼ
<quint. smyrn. 11.9> στρωφῶντ', ἀργαλέῃσιν ̓Εριννύσιν εἴκελαι ἄντην,
<quint. smyrn. 11.10> ἄμφω ἀπὸ στομάτων ὀλοὸν πνείουσαι ὄλεθρον:
<quint. smyrn. 11.11> ἀμφ' αὐτοῖσι δὲ Κῆρες ἀναιδέα θυμὸν ἔχουσαι
<quint. smyrn. 11.12> ἀργαλέως μαίνοντο: φόβος δ' ἑτέρωθι καὶ ̓́Αρης
<quint. smyrn. 11.13> λαοὺς ὀτρύνεσκον: ἐφέσπετο δέ σφισι Δεῖμος
<quint. smyrn. 11.14> φοινήεντι λύθρῳ πεπαλαγμένος, ὄφρα ἑ φῶτες
<quint. smyrn. 11.15> οἱ μὲν καρτύνωνται ὁρώμενοι, οἱ δὲ φέβωνται:
<quint. smyrn. 11.16> πάντῃ δ' αἰγανέαι τε καὶ ἔγχεα καὶ βέλἐ ἀνδρῶν,
<quint. smyrn. 11.17> ἄλλυδις ἄλλα χέοντο κακοῦ μεμαῶτα φόνοιο:
<quint. smyrn. 11.18> ἀμφὶ δ' ἄρα σφίσι δοῦπος ἐρειδομένοισιν ὀρώρει,
<quint. smyrn. 11.19> μαρναμένων ἑκάτερθε κατὰ φθισήνορα χάρμην.
<quint. smyrn. 11.20> ̓́Ενθ' ἄρα Λαοδάμαντα Νεοπτόλεμος κατέπεφνεν,
<quint. smyrn. 11.21> ὃς τράφη ἐν Λυκίῃ Ξάνθου παρὰ καλὰ ῥέεθρα,
<quint. smyrn. 11.22> ὅν ποτ' ἐριγδούποιο Διὸς δάμαρ ἀνθρώποισι
<quint. smyrn. 11.23> Λητὼ δῖ̓ ἀνέφηνεν ἀναρρήξασα χέρεσσι
<quint. smyrn. 11.24> τρηχὺ πέδον Λυκίης ἐρικυδέος, ὁππόθ' ἑοῖο
<quint. smyrn. 11.25> θεσπεσίου τοκετοῖο πολυτλήτῃσιν ἀνίῃ
<quint. smyrn. 11.26> δάμναθ' ὑπ' ὠδίνεσσιν, ὅσην ὠδῖνες ἔγειρον.
<quint. smyrn. 11.27> τῷ δ' ἔπι Νῖρον ὄλεσσε βαλὼν ἀνὰ δηιοτῆτα
<quint. smyrn. 11.28> δουρὶ διὰ γναθμοῖο: πέρησε δέ οἱ στόμα χαλκὸς
<quint. smyrn. 11.29> γλῶσσάν τ' αὐδήεσσαν: ὁ δ' ἔγχεος ἄσχετον αἰχμὴν
<quint. smyrn. 11.30> ἄμφεχε βεβρυχώς: περὶ δ' ἔρρεεν αἷμα γένυσσι
<quint. smyrn. 11.31> φθεγγομένου: καὶ τὸν μὲν ὑπὸ κρατερῆς χερὸς ἀλκῇ
<quint. smyrn. 11.32> ἐγχείη στονόεσσα ποτὶ χθονὸς οὖδας ἔρεισε
<quint. smyrn. 11.33> δευόμενον θυμοῖο. βάλεν δ' Εὐήνορα δῖον
<quint. smyrn. 11.34> τυτθὸν ὑπὲρ λαπάρην, διὰ δ' ἤλασεν ἐς μέσον ἧπαρ
<quint. smyrn. 11.35> αἰχμήν: τῷ δ' ἀλεγεινὸς ἄφαρ συνέκυρσεν ὄλεθρος.
<quint. smyrn. 11.36> εἷλε δ' ἄρ' ̓Ιφιτίωνα καὶ ̔Ιππομέδοντα δάμασσε
<quint. smyrn. 11.37> Μαινάλου ὄβριμον υἷα, τὸν ̔Ωκυρόη τέκε Νύμφη
<quint. smyrn. 11.38> Σαγγαρίου ποταμοῖο παρὰ ῥόον: οὐδέ νυ τόν γε
<quint. smyrn. 11.39> δέξατο νοστήσαντα: κακὴ δέ ἑ Κὴρ ἀπάμερσε
<quint. smyrn. 11.40> παιδὸς ἀνιηρῶς, μέγα δ' υἱέος ἔμβαλε πένθος.
<quint. smyrn. 11.41> Αἰνείας δὲ Βρέμοντα καὶ ̓Ανδρόμαχον κατέπεφνεν,
<quint. smyrn. 11.42> ὃς τράφη ἐν Κνωσσῷ, ὁ δ' ἄρα ζαθέῃ ἐνὶ Λύκτῳ:
<quint. smyrn. 11.43> ἄμφω δ' εἰς ἕνα χῶρον ἀπ' ὠκυπόδων πέσον ἵππων:
<quint. smyrn. 11.44> καί ῥ' ὁ μὲν ἀσπαίρεσκε πεπαρμένος ἔγχεϊ μακρῷ
<quint. smyrn. 11.45> λαιμόν, ὁ δ' ἀλγινόεντος ἀνὰ κροτάφοιο θέμεθλα
<quint. smyrn. 11.46> χερμαδίῳ στονόεντι μάλα κρατερῆς ἀπὸ χειρὸς
<quint. smyrn. 11.47> βλήμενος ἐκπνείεσκε, μέλας δέ μιν ἄμφεχε πότμος.
<quint. smyrn. 11.48> ἵπποι δ' ἐπτοίηντο καὶ ἡνιόχων ἀπάνευθε
<quint. smyrn. 11.49> φεύγοντες πολλοῖσιν ἐνεπλάζοντο νέκυσσι:
<quint. smyrn. 11.50> καὶ τοὺς μὲν θεράποντες ἀμύμονος Αἰνείαο
<quint. smyrn. 11.51> μάρψαντες κεχάροντο φίλῃ περὶ ληίδι θυμόν.
<quint. smyrn. 11.52> ἔνθα Φιλοκτήτης ὀλοῷ βάλε Πείρασον ἰῷ
<quint. smyrn. 11.53> φεύγοντ' ἐκ πολέμοιο: διέθρισε δ' ἀγκύλα νεῦρα
<quint. smyrn. 11.54> γούνατος ἐξόπιθεν, κατὰ δ' ἔκλασεν ἀνέρος ὁρμήν:
<quint. smyrn. 11.55> καὶ τὸν μὲν Δαναῶν τις ὅτ' ἔδρακε γυιωθέντα
<quint. smyrn. 11.56> ἐσσυμένως ἀπάμερσε καρήατος ἄορι τύψας
<quint. smyrn. 11.57> ἀλγινόεντα τένοντα: κόλον δ' ὑπεδέξατο γαῖα
<quint. smyrn. 11.58> σῶμα: κάρη δ' ἀπάτερθε κυλινδομένη πεφόρητο
<quint. smyrn. 11.59> φωνῆς ἱεμένοιο: ταχὺς δ' ἅμ' ἀπέπτατο θυμός.
<quint. smyrn. 11.60> Πουλδάμας δὲ Κλέωνα καὶ Εὐρύμαχον βάλε δουρί,
<quint. smyrn. 11.61> οἱ Σύμηθεν ἵκανον ὑπὸ Νιρῆι ἄνακτι
<quint. smyrn. 11.62> ἄμφω ἐπιστάμενοι δόλον ἰχθύσι μητίσασθαι
<quint. smyrn. 11.63> αἰνοῦ ὑπ' ἀγκίστροιο, βαλέσθαι τ' εἰς ἅλα δῖαν
<quint. smyrn. 11.64> δίκτυα καὶ παλάμῃσι περιφραδέως ἀπὸ νηὸς
<quint. smyrn. 11.65> ἰθὺ καὶ αἶψα τρίαιναν ἐπ' ἰχθύσι νωμήσασθαι:
<quint. smyrn. 11.66> ἀλλ' οὔ σφιν τότε πῆμα θαλάσσια ἤρκεσεν ἔργα.
<quint. smyrn. 11.67> Εὐρύπυλος δὲ μενεπτόλεμος κτάνε φαίδιμον ̔́Ελλον,
<quint. smyrn. 11.68> τόν ῥα παρὰ λίμνῃ Γυγαίῃ γείνατο μήτηρ
<quint. smyrn. 11.69> Κλειτὼ καλλιπάρῃος: ὁ δ' ἐν κονίῃσι τανύσθη
<quint. smyrn. 11.70> πρηνής: τοῦ δ' ἀπάτερθεν ὁμῶς δόρυ κάππεσε μακρὸν
<quint. smyrn. 11.71> ὤμου ἀπὸ βριαροῖο κεκομμένη ἄορι λυγρῷ
<quint. smyrn. 11.72> χεὶρ ἔτι μαιμώωσα ποτὶ κλόνον ἔγχος ἀεῖραι
<quint. smyrn. 11.73> μαψιδίως: οὐ γάρ μιν ἀνὴρ εἰς ἔργον ἐνώμα,
<quint. smyrn. 11.74> ἀλλ' αὕτως ἤσπαιρεν ἅτε βλοσυροῖο δράκοντος
<quint. smyrn. 11.75> οὐρὴ ἀποτμηθεῖς' ἀναπάλλεται, οὐδέ οἱ ἀλκὴ
<quint. smyrn. 11.76> ἕσπεται ἐς πόνον αἰπύν, ἵνα χραύσαντα διώξῃ:
<quint. smyrn. 11.77> ὣς ἄρα δεξιτερὴ κρατερόφρονος ἀνδρὸς ἐς αἰχμὴν
<quint. smyrn. 11.78> ὥρμαινεν πονέεσθαι: ἀτὰρ μένος οὐκέτ' ὀπήδει.
<quint. smyrn. 11.79> αὐτὰρ ̓Οδυσσεὺς Αἶνον ἐνήρατο καὶ Πολύιδον
<quint. smyrn. 11.80> ἄμφω Κητείους, τὸν δούρατι, τὸν δ' ἀλεγεινῷ
<quint. smyrn. 11.81> ἄορι δῃώσας. Σθένελος δ' ἕλε δῖον ̓́Αβαντα
<quint. smyrn. 11.82> αἰγανέην προϊείς: ἡ δ' ἀσφαράγοιο διαπρὸ
<quint. smyrn. 11.83> ἐσσυμένη ἀλεγεινὸν ἐς ἰνίου ἦλθε τένοντα:
<quint. smyrn. 11.84> λῦσε δ' ἄρ' ἀνέρος ἦτορ, ὑπέκλασε δ' ἅψεα πάντα.
<quint. smyrn. 11.85> Τυδείδης δ' ἕλε Λαόδοκον, Μέλιον δ ̓ ̓Αγαμέμνων,
<quint. smyrn. 11.86> Δηίφοβος δὲ Δρύαντα καὶ ̓́Αλκιμον: αὐτὰρ ̓Αγήνωρ
<quint. smyrn. 11.87> Ιππασον ἐξενάριξεν ἀγακλειτόν περ ἐόντα,
<quint. smyrn. 11.88> ὅς ῥ' ἀπὸ Πηνειοῦ ποταμοῦ κίεν: οὐδ' ἐρατεινὰ
<quint. smyrn. 11.89> θρέπτρα τοκεῦσιν ἔδωκεν, ἐπεί ῥά μιν ἔκλασε δαίμων.
<quint. smyrn. 11.90> ἔνθα Θόας ἐδάμασσε Λάλον καὶ ἀγήνορα Λύγκον,
<quint. smyrn. 11.91> Μηριόνης δὲ Λυκῶνα, καὶ ̓Αρχίλοχον Μενέλαος,
<quint. smyrn. 11.92> ὅς ῥά τε Κωρυκίην ὑπὸ δειράδα ναιετάασκε
<quint. smyrn. 11.93> πέτρην θ' ̔Ηφαίστοιο περίφρονος, ἥ τε βροτοῖσι
<quint. smyrn. 11.94> θαῦμα πέλει: δὴ γάρ οἱ ἐναίθεται ἀκάματον πῦρ
<quint. smyrn. 11.95> ἄσβεστον νυκτός τε καὶ ἤματος: ἀμφὶ δ' ἄρ' αὐτῷ
<quint. smyrn. 11.96> φοίνικες θαλέθουσι, φέρουσι δ' ἀπείρονα καρπόν,
<quint. smyrn. 11.97> ῥίζης καιομένης ἅμα λάεσιν: ἀλλὰ τὸ μέν που
<quint. smyrn. 11.98> ἀθάνατοι τεύξαντο καὶ ἐσσομένοισιν ἰδέσθαι.
<quint. smyrn. 11.99> Τεῦκρος δ' ̔Ιππομέδοντος ἀμύμονος υἷα Μενοίτην
<quint. smyrn. 11.100> ἐσσυμένως ὥρμαινε βαλεῖν ἐπιόντα βελέμνῳ:
<quint. smyrn. 11.101> καί ῥα νόῳ καὶ χερσὶ καὶ ὄμμασιν ἰθύνεσκεν
<quint. smyrn. 11.102> ἰὸν ἀπὸ γναμπτοῖο κεράατος: ὃς δ' ἀλεγεινὸν
<quint. smyrn. 11.103> ἆλτο θοῆς ἀπὸ χειρὸς ἐς ἀνέρα: τῷ δ' ὕπο νευρὴ
<quint. smyrn. 11.104> εἰσέτι που κανάχιζεν: ὁ δ' ἀντίον ἀσπαίρεσκε
<quint. smyrn. 11.105> βλήμενος, οὕνεκα Κῆρες ὁμῶς φορέοντο βελέμνῳ
<quint. smyrn. 11.106> καίριον ἐς κραδίην, ὅθι περ νόος ἕζεται ἀνδρῶν
<quint. smyrn. 11.107> καὶ μένος, ὀτραλέαι δὲ ποτὶ μόρον εἰσὶ κέλευθοι.
<quint. smyrn. 11.108> Εὐρύαλος δ' ἄρα πολλὸν ἀπὸ στιβαρῆς βάλε χειρὸς
<quint. smyrn. 11.109> λᾶα μέγαν, Τρώων δὲ θοὰς ἐλέλιξε φάλαγγας:
<quint. smyrn. 11.110> ὡς δ' ὅτε τις γεράνοισι τανυφθόγγοισι χολωθεὶς
<quint. smyrn. 11.111> οὖρος ἀνὴρ πεδίοιο μέγ' ἀσχαλόων ἐπορούσῃ,
<quint. smyrn. 11.112> δινήσας περὶ κρατὶ θοῇ χερὶ νεῦρα βόεια
<quint. smyrn. 11.113> λᾶα βάλῃ κατέναντα, διασκεδάσῃ δ' ὑπὸ ῥοίζῳ
<quint. smyrn. 11.114> ἠέρι πεπταμένας δολιχὰς στίχας, αἱ δὲ φέβονται,
<quint. smyrn. 11.115> ἄλλη δ' εἰς ἑτέρην εἰλεύμεναι ἀΐσσουσι
<quint. smyrn. 11.116> κλαγγηδὸν μάλα πάγχυ, πάρος κατὰ κόσμον ἰοῦσαι:
<quint. smyrn. 11.117> ὣς ἄρα δυσμενέες φοβερὸν βέλος ἀμφεφόβηθεν
<quint. smyrn. 11.118> ὀβρίμου Εὐρυάλοιο: τὸ δ' οὐχ ἅλιον φέρε δαίμων,
<quint. smyrn. 11.119> ἀλλ' ἄρα σὺν πήληκι κάρη κρατεροῖο Μέλητος
<quint. smyrn. 11.120> θλάσσε περὶ γλήνῃστ: μόρος δ' ἐκίχανεν ἀρητός.
<quint. smyrn. 11.121> ἄλλος δ' ἄλλον ἔπεφνε, περιστεναχίζετο δ' αἶα:
<quint. smyrn. 11.122> ὡς δ' ὅτ' ἐπιβρίσαντος ἀπειρεσίου ἀνέμοιο
<quint. smyrn. 11.123> λάβρον, ὑπὸ ῥιπῆς βαρυηχέος ἄλλυδις ἄλλα
<quint. smyrn. 11.124> δένδρεα μακρὰ πέσῃσιν ὑπὲκ ῥιζέων ἐριπόντα
<quint. smyrn. 11.125> ἄλσεος εὐρυπέδοιο, βρέμει δέ τε πᾶσα περὶ χθών:
<quint. smyrn. 11.126> ὣς οἵ γ' ἐν κονίῃσι πέσον, κανάχησε δὲ τεύχη
<quint. smyrn. 11.127> ἄσπετον, ἀμφὶ δὲ γαῖα μέγ' ἔβραχεν: οἱ δὲ κυδοιμοῦ
<quint. smyrn. 11.128> ἀργαλέου μνώοντο, μετὰ σφίσι πῆμα τιθέντες.
<quint. smyrn. 11.129> καὶ τότ' ἄρ' Αἰνείαο μόλε σχεδὸν ἠῢς ̓Απόλλων
<quint. smyrn. 11.130> ἠδ' ̓Αντηνορίδαο δαΐφρονος Εὐρυμάχοιο:
<quint. smyrn. 11.131> οἱ γὰρ δὴ μάρναντο πολυσθενέεσσιν ̓Αχαιοῖς
<quint. smyrn. 11.132> ἄγχι μάλ' ἑσταότες κατὰ φύλοπιν, εὖθ' ὑπ' ἀπήνῃ
<quint. smyrn. 11.133> δοιοὶ ὁμηλικίη κρατεροὶ βόες, οὺδ' ἀπέληγον
<quint. smyrn. 11.134> ὑσμίνης: τοὺς δ' αἶψα θεὸς ποτὶ μῦθον ἔειπεν
<quint. smyrn. 11.135> μάντεϊ εἰδόμενος Πολυμήστορι, τόν ποτε μήτηρ
<quint. smyrn. 11.136> γείνατ' ἐπὶ Ξάνθοιο ῥοαῖς θεράπονθ' ̔Εκάτοιο:
<quint. smyrn. 11.137> “Εὐρύμαχ' Αἰνεία τε θεῶν γένος, οὔτι ἔοικεν
<quint. smyrn. 11.138> ὑμέας ̓Αργείοισιν ὑπεικέμεν: οὐδὲ γὰρ αὐτὸς
<quint. smyrn. 11.139> ὔμμιν ὑπαντιάσας κεχαρήσεται ὄβριμος ̓́Αρης,
<quint. smyrn. 11.140> ἢν ἐθέλητε μάχεσθαι ἀνὰ κλόνον, οὕνεκα Μοῖραι
<quint. smyrn. 11.141> μακρὸν ἐπ' ἀμφοτέροισι βίου τέλος ἐκλώσαντο.”
<quint. smyrn. 11.142> ὣς εἰπὼν ἀνέμοισι μίγη καὶ ἄϊστος ἐτύχθη:
<quint. smyrn. 11.143> οἱ δὲ νόῳ φράσσαντο θεοῦ μένος: αἶψα γὰρ αὐτοῖς
<quint. smyrn. 11.144> θάρσος ἀπειρέσιον κατεχεύατο: μαίνετο δέ σφι
<quint. smyrn. 11.145> θυμὸς ἐνὶ στήθεσσι, καὶ ἔνθορον ̓Αργείοισιν,
<quint. smyrn. 11.146> ἀργαλέοις σφήκεσσιν ἐοικότες, οἵ τ' ἀλεγεινὸν
<quint. smyrn. 11.147> ἐκ θυμοῦ κοτέοντες ἐπιβρίσωσι μελίσσαις,
<quint. smyrn. 11.148> ἅς τε περὶ σταφυλῇς αὐαινομένῃς ἐν ὀπώρῃ
<quint. smyrn. 11.149> ἐρχομένας ἐσίδωσιν ἢ ἐκ σίμβλοιο θορούσας:
<quint. smyrn. 11.150> ὣς ἄρα Τρώιοι υἷες ἐϋπτολέμοισιν ̓Αχαιοῖς
<quint. smyrn. 11.151> ἔνθορον ἐσσυμένως: κεχάροντο δὲ Κῆρες ἐρεμναὶ
<quint. smyrn. 11.152> μαρναμένων: ἐγέλασσε δ' ̓́Αρης: ἰάχησε δ' ̓Ενυὼ
<quint. smyrn. 11.153> σμερδαλέον: μέγα δέ σφιν ἐπέβραχεν αἰόλα τεύχη.
<quint. smyrn. 11.154> οἱ δ' ἄρα δυσμενέων ἀπερείσια φῦλα δάϊζον
<quint. smyrn. 11.155> χερσὶν ἀμαιμακέτῃσι: κατηρείποντο δὲ λαοὶ
<quint. smyrn. 11.156> αὕτως, ἠΰτ' ἄμαλλα θέρευς εὐθαλπέος ὥρῃ,
<quint. smyrn. 11.157> ἥν ῥά τ' ἐπιστέρχωσι θοοὶ χέρας ἀμητῆρες
<quint. smyrn. 11.158> δασσάμενοι κατ' ἄρουραν ἀπείρονα μακρὰ πέλεθρα:
<quint. smyrn. 11.159> ὣς ἄρα τῶν ὑπὸ χερσὶ κατηρείποντο φάλαγγες
<quint. smyrn. 11.160> μυρίαι: ἀμφὶ δὲ γαῖα νεκρῶν περιπεπληθυῖα
<quint. smyrn. 11.161> αἵματι πλημμύρεσκεν: ἔρις δ' ἄρ' ἰαίνετο θυμῷ
<quint. smyrn. 11.162> ὀλλυμένων: οἱ δ' οὔτι κακοῦ παύοντο μόθοιο,
<quint. smyrn. 11.163> ἀλλ' ἅτε μῆλα λέοντες ἐπήιον: οἱ δ' ἄρα φύζης
<quint. smyrn. 11.164> λευγαλέης μνώοντο καὶ ἐξ ὀλοοῦ πολέμοιο
<quint. smyrn. 11.165> φεῦγον, ὅσοις ἀδάϊκτον ἔτι σθένος ἐν ποσὶ κεῖτο.
<quint. smyrn. 11.166> υἱὸς δ' ̓Αγχίσαο δαΐφρονος αἰὲν ὀπήδει
<quint. smyrn. 11.167> δυσμενέων μετόπτσθεν ὑπ' ἔγχεϊ νῶτα δαΐζων,
<quint. smyrn. 11.168> Εὐρύμαχος δ' ἑτέρωθεν: ἰαίνετο δ' ἄμβροτον ἦτορ
<quint. smyrn. 11.169> ὑψόθεν εἰσορόωντος ἑκηβόλου ̓Απόλλωνος.
<quint. smyrn. 11.170> ὡς δ' ὅτε τις σιάλοισιν ἀνὴρ ἐς λήιον αὖον
<quint. smyrn. 11.171> ἐρχομένοις, πρὶν ἄμαλλαν ὑπ' ἀμητῆρσι δαμῆναι,
<quint. smyrn. 11.172> ἀντί' ἐπισσεύῃ κρατεροὺς κύνας, οἱ δ' ὁρόωντες
<quint. smyrn. 11.173> ἐσσυμένους τρομέουσι, καὶ οὐκέτι μέμβλεται αὐτοῖς
<quint. smyrn. 11.174> εἴδατος, ἀλλὰ τρέπονται ἀνιηρὴν ἐπὶ φύζαν
<quint. smyrn. 11.175> πανσυδίῃ, τοὺσ1 δ' αἶψα κύνες κατὰ ποσσὶ κιχόντες
<quint. smyrn. 11.176> ἐξόπιθεν δάπτουσιν ἀμείλιχα, τοὶ δὲ φέβονται
<quint. smyrn. 11.177> μακρὸν ἀνιύζοντες, ἄναξ δ' ἐπιτέρπετ' ἀρούρης:
<quint. smyrn. 11.178> ὣς ἄρ' ἰαίνετο Φοῖβος, ὅτ' ἔδρακεν ἐκ πολέμοιο
<quint. smyrn. 11.179> φεύγοντ' ̓Αργείων πουλὺν στρατόν: οὐ γὰρ ἔτ' αὐτοῖς
<quint. smyrn. 11.180> ἔπγ' ἀνδρῶν μεμέλητο: πόδας δ' εὔχοντο θεοῖσιν
<quint. smyrn. 11.181> ὦκα φέρειν: μούνοις γὰρ ἔτ' ἐν ποσὶν ἔπλετο νόστου
<quint. smyrn. 11.182> ἐλπωρή: πάντας γὰρ ἐπήιεν ἔγχεϊ θύων
<quint. smyrn. 11.183> Εὐρύμαχός τε καὶ Αἰνείας, σὺν δέ σφιν ἑταῖροι.
<quint. smyrn. 11.184> ἔνθα τις ̓Αργείων, ἢ κάρτεϊ πάγχυ πεποιθώς,
<quint. smyrn. 11.185> ἢ Μοίρης ἰότητι, λιλαιομένης μιν ὀλέσσαι,
<quint. smyrn. 11.186> φεύγοντ' ἐκ πολέμοιο δυσηχέος ἵππον ἔρυκε
<quint. smyrn. 11.187> γνάμψαι ἐπειγόμενος ποτὶ φύλοπιν, ὄφρα μάχηται
<quint. smyrn. 11.188> ἀντία δυσμενέων: τὸν δ' ὀβριμόθυμος ̓Αγήνωρ
<quint. smyrn. 11.189> παρφθάμενος μυῶνα κατ' ἀλγινόεντα δάϊξεν
<quint. smyrn. 11.190> ἀμφιτόμῳ βουπλῆγι: βίῃ δ' ὑπόειξε σιδήρου
<quint. smyrn. 11.191> ὀστέον οὐταμένοιο βραχίονος: ἀμφὶ δὲ νεῦρα
<quint. smyrn. 11.192> ῥηιδίως ἤμησε: φλέβες δ' ὑπερέβλυσαν αἷμα:
<quint. smyrn. 11.193> ἀμφεχύθη δ' ἵπποιο κατ' αὐχένος: αἶψα δ' ἄρ' αὐτὸς
<quint. smyrn. 11.194> κάππεσεν ἀμφὶ νέκυσσι: λίπεν δ' ἄρα χεῖρα κραταιὴν
<quint. smyrn. 11.195> στερρὸν ἔτ ἐμπεφυυῖαν ἐϋγνάμπτοιο χαλινοῦ,
<quint. smyrn. 11.196> οἵη ἔτι ζώοντος ἔην: μέγα δ' ἔπλετο θαῦμα,
<quint. smyrn. 11.197> οὕνεκα δὴ ῥυτῆρος ἀπεκρέμαθ' αἱματόεσσα
<quint. smyrn. 11.198> ̓́Αρεος ἐννεσίῃσι φόβον δηίοισι φέρουσα:
<quint. smyrn. 11.199> φαίης κεν χατέουσαν ἔθ' ἱππασίης πονέεσθαι.
<quint. smyrn. 11.200> σῆμα δέ μιν φέρεν ἵππος ἀποκταμένοιο ἄνακτος.
<quint. smyrn. 11.201> Αἰνείας δ' ἐδάμασσε βαλὼν ὑπὲρ ἰξύα δουρὶ
<quint. smyrn. 11.202> Αἰθαλίδην: αἰχμὴ δὲ παρ' ὀμφαλὸν ἐξεπέρησεν
<quint. smyrn. 11.203> ἔγκατ' ἐφελκομένη: ὁ δ' ἄρ' ἐν κονίῃσι τανύσθη
<quint. smyrn. 11.204> συμμάρψας χείρεσσιν ὁμῶς χολάδεσσιν ἀκωκὴν
<quint. smyrn. 11.205> δεινὰ μάλα στενάχων, γαίῃ δ' ἐνέρεισεν ὀδόντας
<quint. smyrn. 11.206> βεβρυχώς: ψυχὴ δὲ καὶ ἄλγεα κάλλιπον ἄνδρα.
<quint. smyrn. 11.207> ̓Αργεῖοι δὲ βόεσσιν ἐοικότες ἐπτοίηντο,
<quint. smyrn. 11.208> οὕς τ' ἄμοτον μεμαῶτας ὑπὸ ζεύγλῃ καὶ ἀρότρῳ
<quint. smyrn. 11.209> τύψῃ ὑπὸ λαπάρην ταναοῖς ὑπὸ χείλεσιν οἶστρος
<quint. smyrn. 11.210> αἵματος ἱέμενος, τοὶ δ' ἄσπετον ἀσχαλόωντες
<quint. smyrn. 11.211> ἔργου ἑκὰς φεύγουσιν, ἐπὶ σφίσι δ' ἄχνυται ἀνὴρ
<quint. smyrn. 11.212> ἀμφότερον πονέων τε πόνον, τρομέων τ' ἐπὶ βουσί,
<quint. smyrn. 11.213> μὴ δή που κατόπισθεν ἐπαΐσσοντος ἀρότρου
<quint. smyrn. 11.214> κέρσῃ νεῦρα σίδηρος ἀμείλιχος ἐν ποσὶ κύρσας:
<quint. smyrn. 11.215> ὣς Δαναοὶ φοβέοντο: περὶ σφίσι δ' ἄχνυτο θυμὸν
<quint. smyrn. 11.216> υἱὸς ̓Αχιλλῆος: μέγα δ' ἴαχε λαὸν ἐέργων:
<quint. smyrn. 11.217> “ἆ δειλοί, τί φέβεσθε ἐοικότες οὐτιδανοῖσι
<quint. smyrn. 11.218> ψήρεσιν, οὕς τ' ἐφόβησεν ἰὼν κατεναντία κίρκος;
<quint. smyrn. 11.219> ἀλλ' ἄγε θέσθ' ἔνι θυμόν, ἐπεὶ πολὺ λώιόν ἐστι
<quint. smyrn. 11.220> τεθνάμεν ἐν πολέμῳ ἢ ἀνάλκιδα φύζαν ἑλέσθαι.”
<quint. smyrn. 11.221> ὣς φάτο: τοὶ δ' ἐπίθοντο θρασὺν νόον ἐν φρεσὶ θέντες
<quint. smyrn. 11.222> ἐσσυμένως: ὁ δὲ Τρωσὶ μέγα φρονέων ἐνόρουσε
<quint. smyrn. 11.223> πάλλων ἐν χείρεσσι θοὸν δόρυ: τῷ δ' ἄρα λαοὶ
<quint. smyrn. 11.224> Μυρμιδόνων ἐφέποντο βίην ἀτάλαντον ἀέλλῃ
<quint. smyrn. 11.225> ἐν στέρνοισιν ἔχοντες: ἀνέπνευσαν δὲ κυδοιμοῦ
<quint. smyrn. 11.226> ̓Αργεῖοι: ὁ δ' ἄρ' αἶψα φίλῳ πατρὶ θυμὸν ἐοικὼς
<quint. smyrn. 11.227> ἄλλον ἐπ' ἄλλῳ ἔπεφνε κατὰ μόθον: οἱ δ' ἀπιόντες
<quint. smyrn. 11.228> χἀζοντ', ἠΰτε κύμαθ', ἅ τ' ἐκ βορέαο θυέλλης
<quint. smyrn. 11.229> πόλλ' ἐπιπαφλάζοντα κυλίνδεται αἰγιαλοῖσιν
<quint. smyrn. 11.230> ὀρνύμεν' ἐκ πόντοιο, τὰ δ' ἔκποθεν ἄλλος ἀήτης
<quint. smyrn. 11.231> ἀντίον ἀΐξας μεγάλῃ περὶ λαίλαπι θύων
<quint. smyrn. 11.232> ὤσῃ ἀπ' ἠιόνων Βορέω ἔτι βαιὸν ἀέντος:
<quint. smyrn. 11.233> ὣς Τρῶας Δαναοῖσιν ἐποιχομένους τὸ πάροιθεν
<quint. smyrn. 11.234> υἱὸς ̓Αχιλλῆος θεοειδέος ὦσεν ὀπίσσω
<quint. smyrn. 11.235> τυτθόν, ἐπεὶ μένος ἠῢ θρασύφρονος Αἰνείαο
<quint. smyrn. 11.236> φευγέμεν οὐκ εἴασκε, μένειν δ' ἀνὰ φύλοπιν αἰνὴν
<quint. smyrn. 11.237> θαρσαλέως: ἑκάτερθε ἴσην ἐτάνυσσεν ̓Ενυὼ
<quint. smyrn. 11.238> ὑσμίνην. ἀλλ' οὔτι καταντίον Αἰνείαο
<quint. smyrn. 11.239> υἱὸς ̓Αχιλλῆος πῆλεν δόρυ πατρὸς ἑοῖο,
<quint. smyrn. 11.240> ἀλλ' ἄλλῃ τρέπε θυμόν, ἐπεὶ Θέτις ἀγλαόπεπλος
<quint. smyrn. 11.241> ἁζομένη Κυθέρειαν ἀπέτραπεν υἱωνοῖο
<quint. smyrn. 11.242> θυμὸν καὶ μέγα κάρτος ἐπ' ἄλλων ἔθνεα λαῶν.
<quint. smyrn. 11.242a> ἐνθ' ὁ μὲν ἂρ Τρώων πολέας κτάνεν, ὃς δ' αρ' ̓Αχαιῶν
<quint. smyrn. 11.243> δάμνατο μυρία φῦλα: δαϊκταμένων δ' ἐνὶ χάρμῃ
<quint. smyrn. 11.244> οἰωνοὶ κεχάροντο μεμαότες ἔγκατα φωτῶν
<quint. smyrn. 11.245> δαρδάψαι καὶ σάρκας: ἐπεστενάχοντο δὲ Νύμφαι
<quint. smyrn. 11.246> καλλιρόου Σιμόεντος ἰδὲ Ξάνθοιο θύγατρες.
<quint. smyrn. 11.247> καί ῥ' οἱ μὲν πονέοντο: κόνιν δ' ἀκάμαντες ἀῆται
<quint. smyrn. 11.248> ὦρσαν ἀπειρεσίην: ἤχλυσε δὲ πᾶσαν ὕπερθεν
<quint. smyrn. 11.249> ἠέρα θεσπεσίην, ὥς τ' ἀπροτίοπτος ὀμίχλη,
<quint. smyrn. 11.250> οὐδ' ἄρα φαίνετο γαῖα, βροτῶν δ' ἀμάθυνεν ὀπωπάς:
<quint. smyrn. 11.251> ἀλλὰ καὶ ὣς μάρναντο: καὶ ἐς χέρας ὅντιν' ἕλοντο
<quint. smyrn. 11.252> κτεῖνον ἀνηλεγέως, καὶ εἰ μάλα φίλτατος ἦεν:
<quint. smyrn. 11.253> οὐ γὰρ ἔην φράσσασθαι ἀνὰ κλόνον οὔτ' ἐπιόντα
<quint. smyrn. 11.254> δήιον οὔτ' ἄρ' ἑταῖρον: ἀμηχανίη δ' ἔχε λαούς.
<quint. smyrn. 11.255> καί νύ κε μίγδ' ἐγένοντο καὶ ἀργαλέως ἀπόλοντο
<quint. smyrn. 11.256> πάντες ὁμῶς ὀλοοῖσι περὶ ξιφέεσσι πεσόντες
<quint. smyrn. 11.257> ἀλλήλων, εἰ μή σφιν ἀπ' Οὐλύμποιο Κρονίων
<quint. smyrn. 11.258> ἤρκεσε τειρομένοισι, κόνιν δ' ἀπάτερθεν ἔλασσεν
<quint. smyrn. 11.259> ὑσμίνης, ὀλοὰς δὲ κατεπρήϋνεν ἀέλλας.
<quint. smyrn. 11.260> οἱ δ' ἔτι δηριόωντο: πόνος δ' ἄρα τοῖσιν ἐτύχθη
<quint. smyrn. 11.261> πολλὸν ἐλαφρότερος: δέρκοντο γὰρ εἴτε δαΐξαι
<quint. smyrn. 11.262> χρειὼ δήϊον ἄνδρα κατὰ κλόνον, εἴτ' ἀλέασθαι.
<quint. smyrn. 11.263> καί ῥ' ὁτὲ μὲν Δαναοὶ Τρώων ἀνέεργον ὅμιλον
<quint. smyrn. 11.264> ἄλλοτε δ' αὖ Τρῶες Δαναῶν στίχας: ἔπλετο δ' αἰνὴ
<quint. smyrn. 11.265> ὑσμίνη: νιφάδεσσι δ' ἐοικότα πίπτε βέλεμνα
<quint. smyrn. 11.266> ἀμφοτέρωθεν ἰόντα: δέος δ' ἔχε μηλοβοτῆρας
<quint. smyrn. 11.267> ἔκποθεν ̓Ιδαίων ὀρέων ὁρόωντας ἀϋτήν.
<quint. smyrn. 11.268> καί τις ἐς αἰθέρα χεῖρας ἐπουρανίοισιν ἀείρων
<quint. smyrn. 11.269> εὔχετο, δυσμενέας μὲν ὑπ' ̓́Αρεϊ πάντας ὀλέσθαι,
<quint. smyrn. 11.270> Τρῶας δὲ στονόεντος ἀναπνεῦσαι πολέμοιο,
<quint. smyrn. 11.271> ἦμαρ δ' εἰσιδέειν ποτ' ἐλεύθερον: ἀλλά οἱ οὔτι
<quint. smyrn. 11.272> ἔκλυον: αἶσα γὰρ ἄλλα πολύστονος ὁρμαίνεσκεν:
<quint. smyrn. 11.273> ἅζετο δ' οὔτε Ζῆνα πελώριον, οὔτε τιν' ἄλλων
<quint. smyrn. 11.274> ἀθανάτων: οὐ γάρ τι μετατρέπεται νόος αἰνὸς
<quint. smyrn. 11.275> κείνης, ὅντινα πότμον ἐπ' ἀνδράσι γεινομένοισι,
<quint. smyrn. 11.276> ἀνδράσιν ἢ πολίεσσιν ἐπικλώσηται ἀφύκτῳ
<quint. smyrn. 11.277> νήματι: τῇ δ' ὕπο πάντα τὰ μὲν φθινύθει, τὰ δ' ἀέξει:
<quint. smyrn. 11.278> τῆς καὶ ὑπ' ἐννεσίῃσι πόνος καὶ δῆρις ὀρώρει
<quint. smyrn. 11.279> ἱππομάχοις Τρώεσσι καὶ ἀγχεμάχοισιν ̓Αχαιοῖς.
<quint. smyrn. 11.280> τεῦχον δ' ἀλλήλοισι φόνον καὶ ἀνηλέα πότμον
<quint. smyrn. 11.281> νωλεμέως: οὐ γάρ τιν' ἔχεν δέος, ἀλλ' ἐμάχοντο
<quint. smyrn. 11.282> προφρονέως: θάρσος γὰρ ἐφέλκεται ἄνδρας ἐς αἰχμήν.
<quint. smyrn. 11.283> ἀλλ' ὅτε δὴ πολλοὶ μὲν ἀπέφθιθεν ἐν κονίῃσι,
<quint. smyrn. 11.284> δὴ τότ' ἄρ' ̓Αργείοισιν ὑπέρτερον ὤρνυτο κάρτος
<quint. smyrn. 11.285> Παλλάδος ἐννεσίῃσι δαΐφρονος, ἥ ῥα μολοῦσα
<quint. smyrn. 11.286> ὑσμίνης ἄγχιστα μέγ' ̓Αργείοισιν ἄμυνεν
<quint. smyrn. 11.287> ἐκπέρσαι μεμαυῖα κλυτὴν Πριάμοιο πόληα.
<quint. smyrn. 11.288> καὶ τότ' ἄρ' Αἰνείαν ἐρικυδέα δῖ̓ ̓Αφροδίτη,
<quint. smyrn. 11.289> ἥ ῥα μέγα στενάχιζεν ̓Αλεξάνδροιο δαμέντος,
<quint. smyrn. 11.290> αὐτὴ ἀπὸ πτολέμοιο καὶ οὐλομένης ὑσμίνης
<quint. smyrn. 11.291> ἥρπασεν ἐσσυμένως: περὶ δ' ἠέρα χευατο πουλύν:
<quint. smyrn. 11.292> οὐ γὰρ ἔτ' αἴσιμον ἦεν ἀνὰ μόθον ἀνέρι κείνῳ
<quint. smyrn. 11.293> μάρνασθ' ̓Αργείοισι πρὸ τείχεος αἰπεινοῖο.
<quint. smyrn. 11.294> τῷ καὶ ἄδην ἀλέεινε περίφρονα Τριτογένειαν
<quint. smyrn. 11.295> ἐκ θυμοῦ Δαναοῖσιν ἀρηγέμεναι μεμαυῖαν,
<quint. smyrn. 11.296> μὴ καὶ ὑπὲρ κῆράς μιν ἕλῃ θεός: οὐδὲ γὰρ αὐτοῦ
<quint. smyrn. 11.297> φείσατο πρόσθεν ̓́Αρηος, ὅ περ πολὺ φέρτερος ἦεν.
<quint. smyrn. 11.298> Τρῶες δ' οὐκέτ' ἔμιμνον ἀνὰ στόμα δηιοτῆτος,
<quint. smyrn. 11.299> ἀλλ' ὀπίσω χάζοντο τεθηπότα θυμὸν ἔχοντες:
<quint. smyrn. 11.300> ἐν γάρ σφιν θήρεσσιν ἐοικότες ὠμοβόροισιν
<quint. smyrn. 11.301> ἔνθορον ̓Αργεῖοι μέγα μαιμώωντες ̓́Αρηι.
<quint. smyrn. 11.302> τῶν δ' ἄρα δαμναμένων ποταμοὶ πλήθοντο νέκυσσι
<quint. smyrn. 11.303> καὶ πεδίον: πολλοὶ γὰρ ἄδην πέσον ἐν κονίῃσιν
<quint. smyrn. 11.304> ἀνέρες ἠδ' ἵπποι: μάλα δ' ἅρματα πολλὰ κέχυντο
<quint. smyrn. 11.305> βαλλομένων: πάντῃ δ' ἀπερείσιον ἔρρεεν αἷμα
<quint. smyrn. 11.306> ὑετὸς ὥς: ὀλοὴ γὰρ ἐπήιεν Αἶσα κυδοιμόν.
<quint. smyrn. 11.307> καί ῥ' οἱ μὲν ξιφέεσσι πεπαρμένοι ἢ μελίῃσι
<quint. smyrn. 11.308> κεῖντο παρ' ἀλλήλοισιν ἀλίγκιον ἐκχυμένοισι
<quint. smyrn. 11.309> δούρασιν, εὖτ' ἐπὶ θινὶ βαρυγδούποιο θαλάσσης
<quint. smyrn. 11.310> ἀνέρες ἄσπετα δεσμὰ πολυκμήτων ἀπὸ γόμφων
<quint. smyrn. 11.311> λυσάμενοι σκεδάσωσι διὰ ξύλα μακρὰ καὶ ὕλην
<quint. smyrn. 11.312> ἠλιβάτου σχεδίης, πάντῃ δ' ἀναπλήθεται εὐρὺς
<quint. smyrn. 11.313> αἰγιαλός, τοῖσιν δὲ μέλαν ποτικλύζεται οἶδμα:
<quint. smyrn. 11.314> ὢς οἵ γ' ἐν κονίῃσι καὶ αἵματι δῃωθέντες
<quint. smyrn. 11.315> κεῖντο πολυκλαύτοιο λελασμένοι ἰωχμοῖο.
<quint. smyrn. 11.316> παῦροι δὲ προφυγόντες ἀνηλέα δηιοτῆτα
<quint. smyrn. 11.317> δῦσαν ἀνὰ πτολίεθρον ἀλευάμενοι βαρὺ πῆμα:
<quint. smyrn. 11.318> τῶν δ' ἄλοχοι καὶ παῖδες ἀπὸ χροὸς αἱματόεντος
<quint. smyrn. 11.319> τεύχεα πάντα δέχοντο κακῷ πεφορυγμένα λύθρῳ.
<quint. smyrn. 11.320> πᾶσι δὲ θερμὰ λοετρὰ τετεύχατο: πᾶν δ' ἀνὰ ἄστυ
<quint. smyrn. 11.321> ἔσσυντ' ἰητῆρες ἐς οὐταμένων αἰζηῶν
<quint. smyrn. 11.322> οἰκία ποιπνύοντες, ἵν' οὐταμένους ἀκέσωνται.
<quint. smyrn. 11.323> τοὺς δ' ἄλοχοι καὶ τέκνα περιστενάχοντο μολόντας
<quint. smyrn. 11.324> ἐκ πολέμου: πολλοὺς δὲ καὶ οὐ παρεόντας ἀΰτευν:
<quint. smyrn. 11.325> καί ῥ' οἱ μὲν στυγερῇ βεβολημένοι ἦτορ ἀνίῃ
<quint. smyrn. 11.326> κεῖντο βαρυστενάχοντες ἐπ' ἄλγεσιν: οἱ δ' ἐπὶ δόρπον
<quint. smyrn. 11.327> ἐκ καμάτοιο τρέποντο: θοοὶ δ' ἐπαΰτεον ἵπποι
<quint. smyrn. 11.328> φορβῇ ἐπιχρεμέθοντες ἄδην: ἑτέρωθι δ' ̓Αχαιοὶ
<quint. smyrn. 11.329> πὰρ κλισίῃς νήεσσί θ' ὁμοίια Τρωσὶ πένοντο.
<quint. smyrn. 11.330> ἦμος δ' ὠκεανοῖο ῥοὰς ὑπερήλασεν ̓Ηὼς
<quint. smyrn. 11.331> ἵππους μαρμαίροντας, ἀνέγρετο δ' ἔθνεα φωτῶν,
<quint. smyrn. 11.332> δὴ τοτ' ἀρήιοι υἷες ἐϋσθενέων ̓Αργείων,
<quint. smyrn. 11.333> οἱ μὲν ἔβαν Πριάμοιο ποτὶ πτόλιν αἰπήεσσαν,
<quint. smyrn. 11.334> οἱ δ' ἄρ' ἐνὶ κλισίῃσιν ἅμ' ἀνδράσιν οὐταμένοισι
<quint. smyrn. 11.335> μίμνον, μή ποτε λαὸς ἐπιβρίσας ἀλεγεινὸς
<quint. smyrn. 11.336> νῆας ἕλῃ Τρώεσσι φέρων χάριν: οἱ δ' ἀπὸ πύργων
<quint. smyrn. 11.337> μάρναντ' ̓Αργείοισι: μόθος δ' ἀλεγεινὸς ὀρώρει.
<quint. smyrn. 11.338> σκαιῆς μὲν προπάροιθε πύλης Καπανήιος υἱὸς
<quint. smyrn. 11.339> μάρναθ' ἅμ' ἀντιθέῳ Διομήδεϊ: τοὺς δ' ἄρ' ὕπερθε
<quint. smyrn. 11.340> Δηίφοβός τε μενεπτόλεμος κρατερός τε Πολίτης
<quint. smyrn. 11.341> σύν τ' ἄλλοις ἑτάροισιν ἐρητύεσκον ὀϊστοῖς
<quint. smyrn. 11.342> ἠδ' ἄρα χερμαδίοισι: περικτυπέοντο δὲ φωτῶν
<quint. smyrn. 11.343> βαλλόμεναι κόρυθές τε καὶ ἀσπίδες, αἵ τ' ἀλεγεινὸν
<quint. smyrn. 11.344> αἰζηῶν ῥύοντο μόρον καὶ ἀμείλιχον αἶσαν.
<quint. smyrn. 11.345> ἀμφὶ δ' ἄρ' ̓Ιδαίῃσιν ἐριδμαίνεσκε πύλῃσιν
<quint. smyrn. 11.346> υἱὸς ̓Αχιλλῆος: πονέοντο δέ οἱ πέρι πάντες
<quint. smyrn. 11.347> Μυρμιδόνες κρατεροῖο δαήμονες ἰωχμοῖο:
<quint. smyrn. 11.348> τοὺς δ' ἀπὸ τείχεος εἶργον ἀπειρεσίοις βελέεσσι
<quint. smyrn. 11.349> θαρσαλέως ̔́Ελενός τε καὶ ὀβριμόθυμος ̓Αγήνωρ,
<quint. smyrn. 11.350> Τρῶας ἐποτρύνοντες ἀνὰ μάθον: οἱ δὲ καὶ αὐτοὶ
<quint. smyrn. 11.351> προφρονέως μάρναντο φίλης περὶ τείχεσι πάτρης.
<quint. smyrn. 11.352> ἐς πεδίον δὲ πύλῃσι καὶ ὠκυπόρους ἐπὶ νῆας
<quint. smyrn. 11.353> νισσομένῃς ̓Οδυσεύς τε καὶ Εὐρύπυλος πονέοντο
<quint. smyrn. 11.354> νωλεμέως: τοὺς δ' ἠῢς ἀφ' ἕρκεος ὑψηλοῖο
<quint. smyrn. 11.355> Αἰνείας λάεσσι μέγα φρονέων ἀπέρυκε.
<quint. smyrn. 11.356> πρὸς δὲ ῥόον Σιμόεντος ἔχεν πόνον ἀλγινόεντα
<quint. smyrn. 11.357> Τεῦκρος ἐϋμμελίης: ἄλλῃ δ' ἔχεν ἄλλος ὀϊζύν.
<quint. smyrn. 11.358> καὶ τότ' ἄρ' ἀμφ' ̓Οδυσῆα δαΐφρονα κύδιμοι ἄνδρες
<quint. smyrn. 11.359> κείνου τεχνήεντι νόῳ ποτὶ μῶλον ̓́Αρηος
<quint. smyrn. 11.360> ἀσπίδας ἐντύναντο, βάλον δ' ἐφύπερθε καρήνων
<quint. smyrn. 11.361> θέντες ἐπ' ἀλλήλῃσι: μιῇ δ' ἅπαν ἥρμοσεν ἁρμῇ:
<quint. smyrn. 11.362> φαίης κεν μεγάροιο κατηρεφὲς ἔμμεναι ἕρκος
<quint. smyrn. 11.363> πυκνόν, ὅ τ' οὔτ' ἀνέμοιο διέρχεται ὑγρὸν ἀέντος
<quint. smyrn. 11.364> ῥιπὴ ἀπειρεσίη οὔτ' ἐκ Διὸς ἄσπετος ὄμβρος:
<quint. smyrn. 11.365> τοῖαι ἄρ' ̓Αργείων πεπυκασμέναι ἀμφὶ βοείαις
<quint. smyrn. 11.366> καρτύναντο φάλαγγες: ἔχον δ' ἕνα θυμὸν ἐς ἀλκηι
<quint. smyrn. 11.367> εἰς ἓν ἀρηράμενοι: καθύπερθε δὲ Τρώιοι υἷες
<quint. smyrn. 11.368> βάλλον χερμαδίοισι: τὰ δ' ὡς στυφελῆς ἀπὸ πέτρης
<quint. smyrn. 11.369> γαῖαν ἐπὶ τραφερὴν ἐκυλίνδετο: πολλὰ δὲ δοῦρα
<quint. smyrn. 11.370> καὶ βέλεα στονόεντα καὶ ἀλγινόεντες ἄκοντες
<quint. smyrn. 11.371> πήγνυντ' ἐν σακέεσσι, τὰ δ' ἐν χθονί, πολλὰ δ' ἄπωθεν
<quint. smyrn. 11.372> μαψιδίως φορέοντο παραγναμφθέντα βελέμνοις
<quint. smyrn. 11.373> πάντοθε βαλλομένων: οἱ δὲ κτύπον οὔτι φέβοντο
<quint. smyrn. 11.374> ἄσπετον, οὐδ' ὑπόεικον, ἅτε ψεκάδων ἀΐοντες
<quint. smyrn. 11.375> δοῦπον: ἄνω δ' ὑπὸ τεῖχος ὁμῶς ἴσαν: οὐδέ τις αὐτῶν
<quint. smyrn. 11.376> νόσφιν ἀφειστήκει: συναρηράμενοι δ' ἐφέποντο,
<quint. smyrn. 11.377> ὡς νέφος ἠερόεν, τό ῥά που περὶ χείματι μέσσῳ
<quint. smyrn. 11.378> αἰθέρος ἐξ ὑπάτοιο μακρὸν διέτεινε Κρονίων.
<quint. smyrn. 11.379> πουλὺς δ' ἀμφὶ φάλαγγι βρόμος, καναχή θ' ὑπὸ ποσσὶ
<quint. smyrn. 11.380> νισσομένων ἐτέτυκτο: κόνιν δ' ἀπάτερθεν ἀῆται
<quint. smyrn. 11.381> ὀρνυμένην μάλα τυτθὸν ὑπὲρ δαπέδοιο φέρεσκον
<quint. smyrn. 11.382> αἰζηῶν μετόπισθε: περίαχε δ' ἄκριτος αὐδή,
<quint. smyrn. 11.383> οἷον ὑπὸ σμήνεσσι περιβρομέουσι μέλισσαι:
<quint. smyrn. 11.384> ἆσθμα δ' ἀνήιε πουλὺ χύδην, περίχευε δ' ἀϋτμὴν
<quint. smyrn. 11.385> λαοῦ ἀποπνείοντος: ἀπειρέσιον δ' ἄρα θυμῷ
<quint. smyrn. 11.386> ̓Ατρεῖδαι κεχάροντο περὶ σφίσι κυδιόωντες
<quint. smyrn. 11.387> δερκόμενοι πολέμοιο δυσηχέος ἄτρομον ἕρκος:
<quint. smyrn. 11.388> ὥρμηναν δὲ πύλῃσι θεηγενέος Πριάμοιο
<quint. smyrn. 11.389> ἀθρόοι ἐγχριμφθέντες ὑπ' ἀμφιτόμοις πελέκεσσι
<quint. smyrn. 11.390> ῥῆξαι τείχεα μακρά, πύλας δ' εἰς οὖδας ἐρεῖσαι
<quint. smyrn. 11.391> θαιρῶν ἐξερύσαντες: ἔχεν δ' ἄρα μῆτις ἀγαυὴ
<quint. smyrn. 11.392> ἐλπωρήν: ἀλλ' οὔ σφιν ἐπήρκεσαν οὔτε βόειαι
<quint. smyrn. 11.393> οὔτε θοοὶ βουπλῆγες, ἐπεὶ μένος Αἰνείαο
<quint. smyrn. 11.394> ὄβριμον ἀμφοτέρῃς ἐπαρηρότα χείρεσι λᾶαν
<quint. smyrn. 11.395> ἐμμεμαὼς ἐφέηκε, δάμασσε δὲ τλήμονι πότμῳ
<quint. smyrn. 11.396> ἀνέρας, οὓς κατέμαρψεν ἐν ἀσπίσιν, εὖτ' ἐν ὄρεσσι
<quint. smyrn. 11.397> φερβομένας ὑπὸ πρῶνα βίη κρημνοῖο ῥαγέντος
<quint. smyrn. 11.398> αἶγας, ὑποτρομέουσι δ' ὅσαι σχεδὸν ἀμφινέμονται:
<quint. smyrn. 11.399> ὣς Δαναοὶ θάμβησαν: ὁ δ' εἰσέτι λᾶας ὕπερθεν
<quint. smyrn. 11.400> βάλλεν ἐπασσυτέρους, κλονέοντο δὲ πάγχυ φάλαγγες:
<quint. smyrn. 11.401> ὡς δ' ὅτ' ἐν οὔρεσι πρῶνας ̓Ολύμπιος οὐρανόθι Ζεὐς
<quint. smyrn. 11.402> ἀμφὶ μιῇ κορυφῇ συναρηρότας ἄλλυδις ἄλλον
<quint. smyrn. 11.403> ῥήξῃ ὑπὸ βροντῇσι καὶ αἰθαλόεντι κεραυνῷ,
<quint. smyrn. 11.404> ἀμφὶ δὲ μῆλα τρέμουσι καὶ ἄλλυδις ἄλλα φέβονται:
<quint. smyrn. 11.405> ὣς ἄρ' ̓Αχαιῶν υἷες ὑπέτρεσαν, οὕνεκ' ἄρ' αὐτῶν
<quint. smyrn. 11.406> Αἰνείας συνέχευε θοῶς ἔρυμα πτολέμοιο
<quint. smyrn. 11.407> ἀσπίσιν ἀκαμάτῃσι τετυγμένον, οὕνεκ' ἄρ' αὐτῷ
<quint. smyrn. 11.408> κάρτος ἀπειρέσιον θεὸς ὤσασεν: οὐδέ τις αὐτῶν
<quint. smyrn. 11.409> ἔσθενέ οἱ κατὰ δῆριν ἐναντίον ὄσσε βαλέσθαι,
<quint. smyrn. 11.410> οὕνεκά οἱ μάρμαιρε περὶ βριαροῖς μελέεσσι
<quint. smyrn. 11.411> τεύχεα θεσπεσίῃσιν ἐειδόμενα στεροπῇσιν:
<quint. smyrn. 11.412> εἱστήκει δέ οἱ ἄγχι δέμας κεκαλυμμένος ὄρφνῃ
<quint. smyrn. 11.413> δεινὸς ̓́Αρης, καὶ πάντα κατιθύνεσκε βέλεμνα
<quint. smyrn. 11.414> ἢ μόρον ἢ δέος αἰνὸν ἐπ' ̓Αργείοισι φέροντα:
<quint. smyrn. 11.415> μάρνατο δ' ὡς ὁπότ' αὐτὸς ̓Ολύμπιος οὐρανόθι Ζεὺς
<quint. smyrn. 11.416> ἀσχαλόων ἐδάϊζεν ὑπέρβια φῦλα Γιγάντων
<quint. smyrn. 11.417> σμερδαλέων, καὶ γαῖαν ἀπειρεσίην ἐτίναξε
<quint. smyrn. 11.418> Τηθύν τ' ̓Ωκεανόν τε καὶ οὐρανόν, ἀμφὶ δὲ πάντῃ
<quint. smyrn. 11.419> γυῖ̓ ἐλελίζετ' ̓́Ατλαντος ὑπ' ἀκαμάτου Διὸς ὁρμῆς:
<quint. smyrn. 11.420> ὣς ἄρ' ὑπ' Αἰνείαο κατηρείποντο φάλαγγες
<quint. smyrn. 11.421> ̓Αργείων ἀνὰ δῆριν: ὁ γὰρ περὶ τεῖχος ἁπάντῃ
<quint. smyrn. 11.422> ἔσσυτο δυσμενέεσσι χολούμενος, ἐκ δ' ἄρα χειρῶν
<quint. smyrn. 11.423> πᾶν, ὅ τί παρέκυρσεν ἐπειγομένῳ ποτὶ μῶλον,
<quint. smyrn. 11.424> βάλλεν, ἐπεὶ μάλα πολλὰ κακῆς ἀλκτήρια χάρμης
<quint. smyrn. 11.425> κεῖτο μενεπτολέμων ἐπὶ τείχεσι Δαρδανιώνων,
<quint. smyrn. 11.426> τοῖσί περ Αἰνείας μεγάλῳ περὶ κάρτεϊ θύων
<quint. smyrn. 11.427> δυσμενέων ἀπέρυκε πολὺν στρατόν: ἀμφὶ δ' ἄρ' αὐτῷ
<quint. smyrn. 11.428> Τρῶες καρτύναντο: κακὴ δ' ἔχε πάντας ὀϊζὺς
<quint. smyrn. 11.429> ἀμφὶ πόλιν: πολλοὶ δὲ κατέκταθεν ἠμὲν ̓Αχαιῶν
<quint. smyrn. 11.430> ἠδ' ἄρα καὶ Τρώων: μέγα δ' ἴαχον ἀμφοτέρωθεν,
<quint. smyrn. 11.431> Αἰνείας μὲν Τρωσὶ φιλοπτολέμοισι κελεύων
<quint. smyrn. 11.432> μάρνασθ' ἀμφὶ πόληος ἑῆς ἀλόχων τε καὶ αὐτῶν
<quint. smyrn. 11.433> προφρονέως: υἱὸς δὲ μενεπτολέμου ̓Αχιλῆος
<quint. smyrn. 11.434> Αργείους ἐκέλευε παρὰ κλυτὰ τείχεα Τροίης
<quint. smyrn. 11.435> μίμνειν, ἄχρι πόληα πυρὶ πρήσαντες ἕλωσι.
<quint. smyrn. 11.436> τοὺς δ' ἄμφω στονόσσα καὶ ἄσπετος ἄμπεχ' ἀϋτὴ
<quint. smyrn. 11.437> μαρναμένους πρόπαν ἦμαρ ἀνὰ κλόνον: οὐδέ τις ἦεν
<quint. smyrn. 11.438> ἄμπνευσις πολέμοιο λιλαιομένων ἀνὰ θυμὸν
<quint. smyrn. 11.439> τῶν μὲν ἑλεῖν πτολίεθρον ὑπ' ̓́Αρεϊ, τῶν δὲ σαῶσαι.
<quint. smyrn. 11.440> Αἴας δ' αὖτ' ἀπάτερθε θρασύφρονος Αἰνείαο
<quint. smyrn. 11.441> μαρνάμενος Τρώεσσι κακὰς ἐπὶ κῆρας ἴαλλε
<quint. smyrn. 11.442> σφῇσιν ἑκηβολίῃσιν, ἐπεί ῥά οἱ ἄλλοτε μέν που
<quint. smyrn. 11.443> ἰθὺ βέλος πεπότητο δι' ἠέρος, ἄλλοτε δ' αὖτε
<quint. smyrn. 11.444> ἀλγινόεντες ἄκοντες: ἐπ' ἄλλῳ δ' ἄλλον ἔπεφνεν:
<quint. smyrn. 11.445> οἱ δὲ περιπτώσσοντες ἀμύμονος ἀνέρος ἀλκὴν
<quint. smyrn. 11.446> ἐς μόθον οὐκέτ' ἔμιμνον: ἔλειπε δὲ τείχεα λαός.
<quint. smyrn. 11.447> καὶ τότε οἱ θεράπων πολὺ φέρτατος ἐν δαῒ Λοκρῶν
<quint. smyrn. 11.448> ̓Αλκιμέδων ἐρίθυμος, ἑῷ πίσυνος βασιλῆι
<quint. smyrn. 11.449> κάρτεΐ τε σφετέρῳ καὶ θαρσαλέῃ νεότητι
<quint. smyrn. 11.450> ἐμμεμαὼς πολέμοιο θοοῖς ἐπεβήσατο ποσσὶ
<quint. smyrn. 11.451> κλίμακος, ὄφρα κέλευθον ἐπὶ πτόλιν ἀνδράσι θείη
<quint. smyrn. 11.452> λευγαλέην: σφετέρου δὲ καρήατος ἔμμεναι ἄλκαρ
<quint. smyrn. 11.453> ἀσπίδα θεὶς καθύπερθεν ἀνήιε λυγρὰ κέλευθα
<quint. smyrn. 11.454> ἄτρομον ἐνθέμενος κρακίῃ νόον: ἐν δ' ἄρα χειρὶ
<quint. smyrn. 11.455> ἄλλοτε μὲν δόρυ πάλλεν ἀμείλιχον, ἄλλοτε δ' αὖτε
<quint. smyrn. 11.456> εἷρπεν ἄνω: τὸν δ' αἶψα διηερίη φέρεν οἶμος.
<quint. smyrn. 11.457> καί νύ κε κὴ Τρώεσσιν ἄχος γένετ', εἰ μὴ ἄρ' αὐτῷ
<quint. smyrn. 11.458> ἤδη ὑπερκύπτοντι καὶ εἰσορόωντι πόληα
<quint. smyrn. 11.459> ὑστάτιον καὶ πρῶτον ἀφ' ἕρκεος ὑψηλοῖο
<quint. smyrn. 11.460> Αἰνείας ἐπόρουσεν, ἐπεί ῥά μιν οὐ λάθεν ὁρμὴ
<quint. smyrn. 11.461> οὐδ' ἀπάτερθεν ἐόντα: βάλεν δέ μιν εὐρέϊ πέτρῳ
<quint. smyrn. 11.462> κάκ κεφαλῆς: μεγάλη δὲ βίη κρατερόφρονος ἀνδρὸς
<quint. smyrn. 11.463> κλίμακά οἱ συνέαξεν: ὁ δ' ὑψόθεν ἠΰτ' ὀϊστὸς
<quint. smyrn. 11.464> ἔσσυτ' ἀπὸ νευρῆς: ὀλοὸς δέ οἱ ἕσπετο πότμος
<quint. smyrn. 11.465> ἀμφελελιξαμένῳ: στονόεις δέ οἱ ἠέρι θυμὸς
<quint. smyrn. 11.466> αἶψα μίγη, πρὶν γαῖαν ἐπὶ στυφελὴν ἀφικέσθαι:
<quint. smyrn. 11.467> ἤριπε δ' ἐν θώρηκι κατὰ χθονός, οὕνεκ' ἄρ' αὐτοῦ
<quint. smyrn. 11.468> νόσφιν ἀπεπλάγχθη βριαρὸν δόρυ καὶ σάκος εὐρὺ
<quint. smyrn. 11.469> καὶ κρατερὴ τρυφάλεια: περιστονάχησε δὲ Λοκρῶν
<quint. smyrn. 11.470> λαός, ὅτ' ἔδρακον ἄνδρα κακῇ δεδμημένον ἄτῃ:
<quint. smyrn. 11.471> δὴ γάρ οἱ λασίοιο καρήατος ἄλλυδις ἄλλῃ
<quint. smyrn. 11.472> ἐγκέφαλος πεπάλακτο: συνηλοίηντο δὲ πάντα
<quint. smyrn. 11.473> ὀστέα καὶ θοὰ γυῖα λυγρῷ πεπαλαγμένα λύθρῳ.
<quint. smyrn. 11.474> καὶ τότε δὴ Ποίαντος ἐῢς πάϊς ἀντιθέοιο,
<quint. smyrn. 11.475> ὡς ἴδεν Αἰνείαν περὶ τείχεα μαιμώωντα
<quint. smyrn. 11.476> θηρὶ βίην ἀτάλαντον, ἄφαρ προέηκεν ὀϊστὸν
<quint. smyrn. 11.477> ἰθύνων ἐς φῶτα περικλυτόν: οὐδ' ἀφάμαρτεν
<quint. smyrn. 11.478> ἀνέρος, ἀλλά οἱ οὔτι δι' ἀσπίδος ἀκαμάτοιο
<quint. smyrn. 11.479> ἐς χρόα καλὸν ἵκανεν, ἀπέτραπε γὰρ Κυθέρεια
<quint. smyrn. 11.480> καὶ σάκος, ἀλλ' ἄρα τυτθὸν ἐπέγραφε δέρμα βοείης.
<quint. smyrn. 11.481> οὐδ' ἄρα μαψιδίως χαμάδις πέσεν, ἀλλὰ Μέδοντα
<quint. smyrn. 11.482> μεσσηγὺς σάκεός τε καὶ ἱπποκόμου τρυφαλείης
<quint. smyrn. 11.483> τύψεν: ὁ δ' ἐκ πύργοιο κατήριπεν, εὖτ' ἀπὸ πέτρης
<quint. smyrn. 11.484> ἄγριον αἶγα βάλῃσιν ἀνὴρ στονόεντι βελέμνῳ:
<quint. smyrn. 11.485> ὣς ὁ πεσὼν τετάνυστο: λίπεν δέ μιν ἱερὸς αἰών.
<quint. smyrn. 11.486> Αἰνείας δ' ἑτάροιο χολωσάμενος βάλε πέτρην,
<quint. smyrn. 11.487> καί ῥα Φιλοκτήταο κατέκτανεν ἐσθλὸν ἑταῖρον
<quint. smyrn. 11.488> Τοξαίχμην: θλάσσεν δὲ κάρη, συνέαξε δὲ πάντα
<quint. smyrn. 11.489> ὀστέα σὺν πήληκι: λύθη δέ οἱ ἀγλαὸν ἦτορ.
<quint. smyrn. 11.490> τῷ δ' ἐπὶ μακρὸν ἄϋσε πάϊς Ποίαντος ἀγαυοῦ:
<quint. smyrn. 11.491> “Αἰνεία, νὺν ἔολπας ἐνὶ φρεσὶ σῇσιν ἄριστος
<quint. smyrn. 11.492> ἔμμεναι ἐκ πύργοιο πονεύμενος, ἔνθα γυναῖκες
<quint. smyrn. 11.493> δυσμενέεσσι μάχονται ἀνάλκιδες: εἰ δὲ τίς ἐσσί,
<quint. smyrn. 11.494> ἔρχεο τείχεος ἐκτὸς ἐν ἔντεσιν, ὄφρα δαείης
<quint. smyrn. 11.495> Ποίαντος θρασὺν υἷα καὶ ἔγχεσι καὶ βελέεσσιν.”
<quint. smyrn. 11.496> ὣς ἄρ' ἔφη: τὸν δ' οὔτι θρασὺς πάϊς ̓Αγχίσαο
<quint. smyrn. 11.497> καίπερ ἐελδόμενος προσεφώνεεν, οὕνεκ' ὀρώρει
<quint. smyrn. 11.498> δῆρις ὀϊζυρὴ περὶ τείχεα μακρὰ καὶ ἄστυ
<quint. smyrn. 11.499> νωλεμέως: οὐ γάρ τι κακοῦ παύοντο μόθοιο:
<quint. smyrn. 11.500> οὐδέ σφιν μάλα δηρὸν ὑπ' ̓́Αρεϊ τειρομένοισιν
<quint. smyrn. 11.501> ἔσκε λύσις καμάτοιο: πόνος δ' ἄπρηκτος ὀρώρει.
