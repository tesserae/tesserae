<quint. smyrn. 9.1> ἦμος δ' ἤνυτο νυκτὸς ἄπο κνέφας, ἔγρετο δ' ̓Ηὼς
<quint. smyrn. 9.2> ἐκ περάτων, μάρμαιρε δ' ἀπείριτον ἄσπετος αἰθήρ,
<quint. smyrn. 9.3> δὴ τότ' ἀρήιοι υἷες ἐϋσθενέων ̓Αργείων
<quint. smyrn. 9.4> ἂμ πεδίον πάπταινον, ἴδοντο δὲ ̓Ιλίου ἄκρην
<quint. smyrn. 9.5> ἀννέφελον, χθιζὸν δὲ τέρας μέγα θαυμάζεσκον
<quint. smyrn. 9.6> Τρῶες δ' οὐκέτ' ἔφαντο πρὸ τείχεος αἰπεινοῖο
<quint. smyrn. 9.7> στήμεναι ἐν πολέμῳ: μάλα γὰρ δέος ἔλλαβε πάντας
<quint. smyrn. 9.7a> ζώειν ἐλπομένους ἐρικυδέα Πηλείωνα:
<quint. smyrn. 9.8> ̓Αντήνωρ δ' ἐν τοῖσι θεῶν ἠρήσατ' ἄνακτι:
<quint. smyrn. 9.9> “Ζεῦ, ̓́Ιδης μεδέων ἠδ' οὐρανοῦ αἰγλήεντος,
<quint. smyrn. 9.10> κλῦθί μευ εὐχομένοιο, καὶ ὄβριμον ἄνδρα πόληος
<quint. smyrn. 9.11> τρέψον ἀφ' ἡμετέρης ὀλοὰ φρεσὶ μητιόωντα,
<quint. smyrn. 9.12> εἴγ' ὅ γ' ̓Αχιλλεύς ἐστι καὶ οὐ κίε δῶμ' ̓Αΐδαο,
<quint. smyrn. 9.13> εἴτε τις ἄλλος ̓Αχαιὸς ἀλίγκιος ἀνέρι κείνῳ:
<quint. smyrn. 9.14> λαοὶ γὰρ κατὰ ἄστυ θεηγενέος Πριάμοιο
<quint. smyrn. 9.15> πολλοὶ ἀποφθινύθουσι, κακοῦ δ' οὐ γίνετ' ἐρωή,
<quint. smyrn. 9.16> ἀλλὰ φόνος τε καὶ οἶτος ἐπὶ πλέον αἰὲν ἀέξει:
<quint. smyrn. 9.17> Ζεῦ πάτερ, οὐδέ νυ σοί τι δαϊζομένων ὑπ' ̓Αχαιοῖς
<quint. smyrn. 9.18> μέμβλεται, ἀλλ' ἄρα καὶ σὺ λελασμένος υἷος ἑοῖο
<quint. smyrn. 9.19> Δαρδάνου ἀντιθέοιο μέγ' ̓Αργείοισιν ἀρήγεις.
<quint. smyrn. 9.20> ἀλλὰ σοὶ εἰ τόδε θυμὸς ἐνὶ κραδίῃ μενεαίνει,
<quint. smyrn. 9.21> Τρῶας ὑπ' ̓Αργείοισιν ὀϊζυρῶς ἀπολέσσαι,
<quint. smyrn. 9.22> ἔρξον ἄφαρ, μηδ' ἄμμι πολὺν χρόνον ἄλγεα τεῦχε.”
<quint. smyrn. 9.23> ἦ ῥα μέγ' εὐχόμενος: τοῦ δ' ἔκλυεν οὐρανόθι Ζεύς:
<quint. smyrn. 9.24> καὶ τὸ μὲν αἶψ' ἐτέλεσσε, τὸ δ' οὐκ ἤμελλε τελέσσειν:
<quint. smyrn. 9.25> δὴ γάρ οἱ κατένευσεν, ὅπως ἀπὸ πολλοὶ ὄλωνται
<quint. smyrn. 9.26> Τρῶες ὁμῶς τεκέεσσι, δαΐφρονα δ' υἷ̓ ̓Αχιλῆος
<quint. smyrn. 9.27> τρεψέμεν οὐ κατένευσεν ἀπ' εὐρυχόροιο πόληος,
<quint. smyrn. 9.28> ἀλλά ἑ μᾶλλον ἔγειρεν, ἐπεί νύ ἑ θυμὸς ἀνώγει
<quint. smyrn. 9.29> ἦρα φέρειν καὶ κῦδος ἐΰφρονι Νηρηίνῃ.
<quint. smyrn. 9.30> καὶ τὰ μὲν ὣς ὥρμαινε θεῶν μέγα φέρτατος ἄλλων.
<quint. smyrn. 9.31> μεσσηγὺς δὲ πόληος ἰδ' ευρέος ̔Ελλησπόντου
<quint. smyrn. 9.32> ̓Αργεῖοι καὶ Τρῶες ἀποκταμένους ἐνὶ χάρμῃ
<quint. smyrn. 9.33> καῖον ὁμῶς ἵπποισι: μάχη δ' ἐπέπαυτο φόνοιο,
<quint. smyrn. 9.34> οὕνεκα δὴ Πριάμοιο βίη κήρυκα Μενοίτην
<quint. smyrn. 9.35> εἰς ̓Αγαμέμνονα πέμψε καὶ ἄλλους πάντας ̓Αχαιοὺς
<quint. smyrn. 9.36> λισσόμενος νέκυας πυρὶ καίεμεν: οἱ δ' ἐπίθοντο
<quint. smyrn. 9.37> αἰδόμενοι κταμένους: οὐ γάρ σφισι μῆνις ὀπηδεῖ.
<quint. smyrn. 9.38> ἦμος δὲ φθιμένοισι πυρὰς ἐκάμοντο θαμειάς,
<quint. smyrn. 9.39> δὴ τότ' ἄρ' ̓Αργεῖοι μὲν ἐπὶ κλισίας ἀφίκοντο,
<quint. smyrn. 9.40> Τρῶες δ' ἐς Πριάμοιο πολυχρύσοιο μέλαθρα,
<quint. smyrn. 9.41> ἀχνύμενοι μάλα πολλὰ δεδουπότος Εὐρυπύλοιο:
<quint. smyrn. 9.42> τὸν γὰρ δὴ τίεσκον ἴσον Πριάμοιο τέκεσσι:
<quint. smyrn. 9.43> τοὔνεκά μιν τάρχυσαν ἀποκταμένων ἑκὰς ἄλλων
<quint. smyrn. 9.44> Δαρδανίης προπάροιθε πύλης, ὅθι μακρὰ ῥέεθρα
<quint. smyrn. 9.45> δινήεις προΐησιν ἀεξόμενος Διὸς ὄμβρῳ.
<quint. smyrn. 9.46> υἱὸς δ' αὖτ' ̓Αχιλῆος ἀταρβέος ἵκετο πατρὸς
<quint. smyrn. 9.47> τύμβον ἐς εὐρώεντα: κύσεν δ' ὅ γε δάκρυα χεύων
<quint. smyrn. 9.48> στήλην εὐποίητον ἀποφθιμένοιο τοκῆος:
<quint. smyrn. 9.49> καί ῥα περιστενάχων τοῖον ποτὶ μῦθον ἔειπε:
<quint. smyrn. 9.50> “χαῖρε πάτερ καὶ ἔνερθε κατὰ χθονός: οὐ γὰρ ἔγωγε
<quint. smyrn. 9.51> λήσομαι οἰχομένοιο σέθεν ποτὶ δῶμ' ̓Αΐδαο:
<quint. smyrn. 9.52> ὡς εἴθε ζωόν σε μετ' ̓Αργείοισι κίχανον:
<quint. smyrn. 9.53> τῷ κε τάχ' ἀλλήλοισι φρένας τερφθέντ' ἐνὶ θυμῷ
<quint. smyrn. 9.54> ̓Ιλίου ἐξ ἱερῆς ληισσάμεθ' ἄσπετον ὄλβον:
<quint. smyrn. 9.55> νῦν δ' οὔτ' ἄρ σύ γ' ἐσεῖδες ἑὸν τέκος οὔτε ς' ἔγωγε
<quint. smyrn. 9.56> εἶδον ζωὸν ἐόντα λιλαιόμενός περ ἰδέσθαι.
<quint. smyrn. 9.57> ἀλλὰ καὶ ὣς σέο νόσφι καὶ ἐν φθιμένοισιν ἐόντος
<quint. smyrn. 9.58> σὸν δόρυ καὶ τεὸν υἷα μέγ' ἐν δαῒ πεφρίκασι
<quint. smyrn. 9.59> δυσμενέες, Δαναοὶ γεγηθότες εἰσορόωσι
<quint. smyrn. 9.60> σοὶ δέμας ἠδὲ φυὴν ἐναλίγκιον ἠδὲ καὶ ἔργα.”
<quint. smyrn. 9.61> ὣς εἰπὼν ἀπὸ ἀπὸ θερμὸν ὀμόρξατο δάκρυ παρειῶν.
<quint. smyrn. 9.62> βῆ δὲ θοῶς ἐπὶ νῆας ὑπερθύμοιο τοκῆος
<quint. smyrn. 9.63> οὐκ οἶος: ἄμα γάρ οἱ ἴσαν δυοκαίδεκα φῶτες
<quint. smyrn. 9.64> Μυρμιδόνων, Φοῖνιξ δ' ὁ γέρων μετὰ τοῖσιν ὀπήδει
<quint. smyrn. 9.65> λυγρὸν ἀναστενάχων περικυδέος ἀμφ' ̓Αχιλῆος.
<quint. smyrn. 9.66> νὺξ δ' ἐπὶ γαῖαν ἵκανεν, ἐπέσσυτο δ' οὐρανὸν ἄστρα:
<quint. smyrn. 9.67> οἱ δ' ἄρα δορπήσαντες ἕλονθ' ὕπνον: ἔγρετο δ' ̓Ηώς.
<quint. smyrn. 9.68> ̓Αργεῖοι δ' ἄρ' ἔδυσαν ἐν ἔντεσι: τῆλε δ' ἀπ' αὐτῶν
<quint. smyrn. 9.69> αἴγλη μαρμαίρεσκεν ἐς αἰθέρα μέχρις ἰοῦσα:
<quint. smyrn. 9.70> καί ῥα θοῶς ἔκτοσθε πυλάων ἐσσεύοντο
<quint. smyrn. 9.71> πανσυδίῃ νιφάδεσσιν ἐοικότες, αἵ τε φέρονται
<quint. smyrn. 9.72> ταρφέες ἐκ νεφέων κρυερῇ ὑπὸ χείματος ὥρῃ:
<quint. smyrn. 9.73> ὣς οἵ γ' ἐξεχέοντο πρὸ τείχεος, ὦρτο δ' ἀϋτὴ
<quint. smyrn. 9.74> σμερδαλέη: μέγα δ' αἶα περιστεναχίζετ' ἰόντων.
<quint. smyrn. 9.75> Τρῶες δ' εὖτ' ἐπύθοντο βοὴν καὶ λαὸν ἴδοντο,
<quint. smyrn. 9.76> θάμβησαν: πᾶσιν δὲ κατεκλάσθη κέαρ ἔνδον
<quint. smyrn. 9.77> πότμον ὀϊομένων: περὶ γὰρ νέφος ὣς ἐφαάνθη
<quint. smyrn. 9.78> λαὸς δυσμενέων: κανάχιζε δὲ τεύχεα φωτῶν
<quint. smyrn. 9.79> κινυμένων: ἄμοτον δὲ κονίσαλος ὦρτο ποδοῖιν.
<quint. smyrn. 9.80> καὶ τότ' ἄρ' ἠὲ θεῶν τις ὑπὸ φρένας ἔμβαλε θάρσος
<quint. smyrn. 9.81> Δηιφόβῳ καὶ θῆκε μάλ' ἄτρομον, ἠὲ καὶ αὐτοῦ
<quint. smyrn. 9.82> θυμὸς ἐποτρύνεσκε ποτὶ κλόνον, ὄφρ' ἀπὸ πάτρης
<quint. smyrn. 9.83> δυσμενέων ἀλεγεινὸν ὑπ' ἔγχεϊ λαὸν ἐλάσσῃ:
<quint. smyrn. 9.84> θαρσαλέον δ' ἄρα μῦθον ἐνὶ Τρώεσσιν ἔειπεν:
<quint. smyrn. 9.85> “ὦ φίλοι, εἰ δ' ἄγε θυμὸν ἀρήιον ἐν φρεσὶ θέσθε
<quint. smyrn. 9.86> μνησάμενοι, στονόεντος ὅσα πτολέμοιο τελευτὴ
<quint. smyrn. 9.87> ἄλγἐ ἐπ' ἀνθρώποισι δορυκτήτοισι τίθησιν:
<quint. smyrn. 9.88> οὐ γὰρ ̓Αλεξάνδροιο πέλει πέρι μοῦνον ἄεθλος
<quint. smyrn. 9.89> οὐδ' ̔Ελένης, ἀλλ' ἔστι περὶ πτόλιός τε καὶ αὐτῶν
<quint. smyrn. 9.90> ἠδ' ἀλόχων τεκέων τε φίλων γεραρῶν τε τοκήων
<quint. smyrn. 9.91> πάσης τ' ἀγλαΐης καὶ κτήσιος ἠδ' ἐρατεινῆς
<quint. smyrn. 9.92> γαίης, ἥ με δαμέντα κατὰ κλόνον ἀμφικαλύψοι
<quint. smyrn. 9.93> μᾶλλον, ἢ ἀθρήσαιμι φίλην ὑπὸ δούρασι πάτρην
<quint. smyrn. 9.94> δυσμενέων: οὐ γάρ τι κακώτερον ἔλπομαι ἄλλο
<quint. smyrn. 9.95> πῆμα μετ' ἀνθρώποισιν ὀϊζυροῖσι τετύχθαι.
<quint. smyrn. 9.96> τοὔνεκ' ἀπωσάμενοι στυγερὸν δέος ἀμφ' ἐμὲ πάντες
<quint. smyrn. 9.97> καρτύνασθ' ἐπὶ δῆριν ἀμείλιχον: οὐ γὰρ ̓Αχιλλεὺς
<quint. smyrn. 9.98> ζωὸς ἔθ' ἡμῖν ἄντα μαχήσεται, οὕνεκ' ἄρ' αὐτὸν
<quint. smyrn. 9.99> πῦρ ὀλοὸν κατέδαψε: πέλει δέ τις ἄλλος ̓Αχαιῶν,
<quint. smyrn. 9.100> ὃς νῦν λαὸν ἔγειρεν, ἔοικε δὲ μῆτ' ̓Αχιλῆα
<quint. smyrn. 9.101> μήτε τιν' ἄλλον ̓Αχαιὸν ὑποτρομέειν περὶ πάτρης
<quint. smyrn. 9.102> μαρναμένους: τῷ μή τι φεβώμεθα μῶλον ̓́Αρηος,
<quint. smyrn. 9.103> εἰ καὶ πολλὰ πάροιθεν ἀνέτλημεν μογέοντες:
<quint. smyrn. 9.104> ἢ οὔπω τόδε οἴδατ' ἀνὰ φρένας, ὡς ἀλεγεινοῖς
<quint. smyrn. 9.105> ἀνδράσιν ἐκ καμάτοιο πέλει θαλίη τε καὶ ὄλβος,
<quint. smyrn. 9.106> ἐκ δ' ἄρα λευγαλέων ἀνέμων καὶ χείματος αἰνοῦ
<quint. smyrn. 9.107> Ζεὺς ἐπάγει μερόπεσσι δι' ἠέρος εὔδιον ἦμαρ,
<quint. smyrn. 9.108> ἔκ τ' ὀλοῆς νούσοιο πέλει σθένος, ἔκ τε μόθοιο
<quint. smyrn. 9.109> εἰρήνη; τὰ δὲ πάντα χρόνῳ μεταμείβεται ἔργα.”
<quint. smyrn. 9.110> ὣς φάτο: τοὶ δ' ἐς ̓́Αρηα μεμαότες ἐντύναντο
<quint. smyrn. 9.111> ἐσσυμένως: καναχὴ δὲ κατὰ πτόλιν ἔπλετο πάντῃ
<quint. smyrn. 9.112> μῶλον ἐς ἀλγινόεντα κορυσσομένων αἰζηῶν.
<quint. smyrn. 9.113> ἔνθ' ἄρα τῷ μὲν ἄκοιτις ὑποτρομέουσα κυδοιμὸν
<quint. smyrn. 9.114> ἔντἐ ἀποιχομένῳ παρενήνεε δακρυχεούσα:
<quint. smyrn. 9.115> τῷ δ' ἄρα νήπιοι υἷες ἐπειγόμενοι περὶ πατρὶ
<quint. smyrn. 9.116> τεύχεα πάντα φέρεσκον: ὁ δέ σφισιν ἄλλοτε μέν που
<quint. smyrn. 9.117> ἄχνυτ' ὀδυρομένοις, ὁτὲ δ' ἔμπαλι μειδιάασκε
<quint. smyrn. 9.118> παισὶν ἀγαλλόμενος: κραδίη δέ οἱ ἐν δαῒ μᾶλλον
<quint. smyrn. 9.119> ὥρμαινεν πονέεσθαι ὑπὲρ τεκέων τε καὶ αὐτοῦ:
<quint. smyrn. 9.120> ἄλλῷ δ' αὖτε γεραιὸς ἐπισταμένῃς παλάμῃσιν
<quint. smyrn. 9.121> ἀμφετίθει μελέεσσι κακῆς ἀλκτήρια χάρμης
<quint. smyrn. 9.122> πολλὰ παρηγορέων φίλον υἱέα, μηδενὶ εἴκειν
<quint. smyrn. 9.123> ἐν πολέμῳ, καὶ στέρνα τετυμμένα δείκνυε παιδὶ
<quint. smyrn. 9.124> ταρφέα σήματ' ἔχοντα παλαιῆς δηιοτῆτος.
<quint. smyrn. 9.125> ἀλλ' ὅτε δὴ μάλα πάντες ἐν ἔντεσι θωρήχθησαν,
<quint. smyrn. 9.126> ἄστεος ἐξεχέοντο μέγ' ἱέμενοι πολέμοιο
<quint. smyrn. 9.127> λευγαλέου: ταχέεσσι δ' ἐφ' ἱππήεσσιν ὄρουσαν
<quint. smyrn. 9.128> ἱππῆες: πεζοῖσι δ' ἐπέχραον ἔθνεα πεζῶν:
<quint. smyrn. 9.129> ἅρμασι δ' ἅρμαθ' ἵκοντο καταντίον: ἔβραχε δὲ χθὼν
<quint. smyrn. 9.130> ἐς μόθον ἐσσυμένων: ἐπαΰτεε δ' οἷσιν ἕκαστος
<quint. smyrn. 9.131> κεκλόμενος: τοὶ δ' αἶψα συνήιον: ἀμφὶ δ' ἄρα σφι
<quint. smyrn. 9.132> τεύχἐ ἐπεσμαράγησε: μίγη δ' ἑκάτερθεν ἀϋτὴ
<quint. smyrn. 9.133> λευγαλέη: τὰ δὲ πολλὰ θοῶς ποτέοντο βέλεμνα
<quint. smyrn. 9.134> βαλλόμεν' ἀμφοτέρωθεν: ὑπ' ἔγχεσι δ' ἀσπίδες ἀνδρῶν
<quint. smyrn. 9.135> θεινόμεναι κτυπέεσκον ἀάσχετον αἱ δ' ὑπ' ἀκόντων
<quint. smyrn. 9.136> καὶ ξιφέων: πολέες δὲ καὶ ἀξίνῃσι θοῇσιν
<quint. smyrn. 9.137> ἀνέρες οὐτάζοντο: φορύνετο δ' ἔντεα φωτῶν
<quint. smyrn. 9.138> αἵματι. Τρωιάδες δ' ἀπὸ τείχεος ἐσκοπίαζον
<quint. smyrn. 9.139> αἰζηῶν στονόεντα μόθον: πάσῃσι δὲ γυῖα
<quint. smyrn. 9.140> ἔτρεμεν εὐχομένῃσιν ὑπὲρ τεκέων τε καὶ ἀνδρῶν
<quint. smyrn. 9.141> ἠδὲ κασιγνήτων: πολιοὶ δ' ἅμα τῇσι γέροντες
<quint. smyrn. 9.142> ἕζοντ' εἰσορόωντες: ἔδον δ' ὑπὸ κήδεσι θυμὸν
<quint. smyrn. 9.143> παίδων ἀμφὶ φίλων: ̔Ελένη δ' ἐν δώμασι μίμνεν
<quint. smyrn. 9.144> οἴη ἅμ' ἀμφιπόλοισιν: ἔρυκε γὰρ ἄσπετος αἰδώς.
<quint. smyrn. 9.145> οἱ δ' ἄμοτονπονέοντο πρὸ τείχεος: ἀμφὶ δὲ Κῆρες
<quint. smyrn. 9.146> γήθεον: οὐλομένη δ' ἐπαΰτεεν ἀμφοτέροισι
<quint. smyrn. 9.147> μακρὸν ̓́Ερις βοόωσα: κόνις δ' ἐρυθαίνετο λύθρῳ
<quint. smyrn. 9.148> κτεινομένων: ὀλέκοντο δ' ἀνὰ κλόνον ἄλλοθεν ἄλλος.
<quint. smyrn. 9.149> ̓́Ενθ' ἄρα Δηίφοβος κρατερὸν κτάνεν ἡνιοχῆα
<quint. smyrn. 9.150> [Νέστορος,] ̔Ιππασίδην, ὁ δ' ἀφ' ἅρματος αἰψηροῖο
<quint. smyrn. 9.151> ἤριπεν ἀμφὶ νέκυσσιν: ἄχος δέ οἱ ἔσχεν ἄνακτα:
<quint. smyrn. 9.152> δείδιε γάρ, μὴ δή μιν ἐφ' ἡνία χεῖρας ἔχοντα
<quint. smyrn. 9.153> υἱὸς ἐῢς Πριάμοιο κατακτείνῃσι καὶ αὐτόν:
<quint. smyrn. 9.154> ἀλλά οἱ οὐκ ἀμέλησε Μελάνθιος: ἀλλ' ἐπὶ δίφρον
<quint. smyrn. 9.155> ἆλτο θοῶς, ἵπποισι δ' ἐκέκλετο μακρὰ τινάσσων
<quint. smyrn. 9.156> εὔληρ', οὐδ' ἔχε μάστιν, ἔλαυνε δὲ δούρατι θείνων.
<quint. smyrn. 9.157> καὶ τοὺς μὲν Πριάμοιο πάϊς λίπεν, ἵκετο δ' ἄλλων
<quint. smyrn. 9.158> ἐς πληθύν: πολέεσσι δ' ὀλέθριον ὤπασεν ἦμαρ
<quint. smyrn. 9.159> ἐσσυμένως: ὀλοῇ γὰρ ἀλίγκιος αἰὲν ἀέλλῃ
<quint. smyrn. 9.160> θαρσαλέως δηίοισιν ἐπῴχετο: τοῦ δ' ὑπὸ χερσὶ
<quint. smyrn. 9.161> μυρίοι ἐκτείνοντο: πέδον δ' ἐστείνετο νεκρῶν.
<quint. smyrn. 9.162> ὡς δ' ὅτ' ἀν' οὔρεα μακρὰ θορὼν εἰς ἄγκεα βήσσης
<quint. smyrn. 9.163> δρυτόμος ἐγκονέων νεοθηλέα δάμναται ὕλην,
<quint. smyrn. 9.164> ἄνθρακας ὄφρα κάμῃσι κατακρύψας ὑπὸ γαῖαν
<quint. smyrn. 9.165> σὺν πυρὶ δούρατα πολλά: τὰ δ' ἄλλοθεν ἄλλα πεσόντα
<quint. smyrn. 9.166> πρῶνας ὕπερθε κάλυψαν, ἀνὴρ δ' ἐπιτέρπεται ἔργῳ:
<quint. smyrn. 9.167> ὣς ἄρα Δηιφόβοιο θοῇς ὑπὸ χερσὶν ̓Αχαιοὶ
<quint. smyrn. 9.168> ἰλαδὸν ὀλλύμενοι περικάππεσον ἀλλήλοισι.
<quint. smyrn. 9.169> καί ῥ' ὀι μὲν Τρώεσσιν ὁμίλεον, οἱ δ' ἐφέβοντο
<quint. smyrn. 9.170> εὐρὺν ἐπὶ Ξάνθοιο ῥόον: τοὺς δ' ὕδατος εἴσω
<quint. smyrn. 9.171> Δηίφοβος συνέλασσε καὶ οὐκ ἀπέληγε φόνοιο:
<quint. smyrn. 9.172> ὡς δ' ὁπότ' ἰχθυόεντος ἐπ' ᾐόσιν ̔Ελλησπόντου
<quint. smyrn. 9.173> δίκτυον ἐξερύωσι πολύκμητοι ἁλιῆες
<quint. smyrn. 9.174> κολπωθὲν ποτὶ γαῖαν, ἔσω δ' ἁλὸς εἰσέτ' ἐόντος
<quint. smyrn. 9.175> ἐνθόρῃ αἰζηὸς γναμπτὸν δόρυ χερσὶ μεμαρπὼς
<quint. smyrn. 9.176> αἰνὸν ἐπὶ ξιφίῃσι φέρειν φόνον, ἄλλοθε δ' ἄλλον
<quint. smyrn. 9.177> δάμναται, ὅν κε κίχῃσι, φόνῳ δ' ἐρυθαίνεται ὕδωρ:
<quint. smyrn. 9.178> ὣς τοῦ ὑπαὶ παλάμῃσι περὶ Ξάνθοιο ῥέεθρα
<quint. smyrn. 9.179> αἵματι φοινίχθησαν, ἐνεστείνοντο δὲ νεκροί.
<quint. smyrn. 9.180> οὐδὲ μὲν οὐδ' ἄρα Τρῶες ἀναιμωτὶ πονέοντο,
<quint. smyrn. 9.181> ἀλλά σφεας ἐδάϊζεν ̓Αχιλλέος ὄβριμος υἱὸς
<quint. smyrn. 9.182> ἀμφ' ἄλλῃσι φάλαγξι: Θέτις δέ που εἰσορόωσα
<quint. smyrn. 9.183> τέρπετ' ἐφ' υἱωνῷ, ὅσον ἄχνυτο Πηλείωνι:
<quint. smyrn. 9.184> τοῦ γὰρ ὑπὸ μελίῃ πουλὺς στρατὸς ἐν κονίῃσι
<quint. smyrn. 9.185> πίπτεν ὁμῶς ἵπποισιν: ὁ δ' ἑσπόμενος κεράϊζεν.
<quint. smyrn. 9.186> ἔνθ' ̓Αμίδην ἐδάϊξε περικλυτόν, ὅς ῥά οἱ ἵππῳ
<quint. smyrn. 9.187> ἑζόμενος συνέκυρσε καὶ οὐκ ἀπόνητ' ἐρατεινῆς
<quint. smyrn. 9.188> ἱππασίης: δὴ γάρ μιν ὑπ' ἔγχεϊ τύψε φαεινῷ
<quint. smyrn. 9.189> ἐς νηδύν: αἰχμὴ δὲ ποτὶ ῥάχιν ἐξεπέρησεν.
<quint. smyrn. 9.190> ἔγκατα δ' ἐξεχύθησαν: ἕλεν δέ μιν οὐλομένη Κὴρ
<quint. smyrn. 9.191> ἐσσυμένως ἵπποιο θοοῦ παρὰ ποσσὶ πεσόντα.
<quint. smyrn. 9.192> εἶλε δ' ἄρ' ̓Ασκάνιόν τε καὶ Οἴνοπα, τὸν μὲν ἐλάσσας
<quint. smyrn. 9.193> δουρὶ μέγα στομάχοιο ποτὶ στόμα, τὰν δ' ὑπὸ λαιμόν,
<quint. smyrn. 9.194> καίριος ἔνθα μάλιστα πέλει μόρος ἀνθρώποισιν.
<quint. smyrn. 9.195> ἄλλους δ' ἔκτανεν αἰέν, ὅσους κίχε: τίς κεν ἐκείνους
<quint. smyrn. 9.196> ἀνδρῶν μυθήσαιτο, κατὰ κλόνον ὅσσοι ὄλοντο
<quint. smyrn. 9.197> χερσὶ Νεοπτολέμοιο; κάμεν δέ οἱ οὔποτε μυῖα:
<quint. smyrn. 9.198> ὡς δ' ὁπότ' αἰζηῶν τις ἀγρῷ ἐνὶ τηλεθάοντι
<quint. smyrn. 9.199> πᾶν ἦμαρ κρατερῇσι πονησάμενος παλάμῃσιν
<quint. smyrn. 9.200> ἐς γαῖαν κατέχευεν ἀπείρονα καρπὸν ἐλαίης
<quint. smyrn. 9.201> ῥάβδῳ ἐπισπέρχων, ἐκάλυψε δὲ χῶρον ὕπερθεν:
<quint. smyrn. 9.202> ὣς τοῦ ὑπαὶ παλάμῃσι κατήριπε πουλὺς ὅμιλος,
<quint. smyrn. 9.203> Τυδείδης δ' ἑτέρωθεν ἐϋμμελίης τ' ̓Αγαμέμνων
<quint. smyrn. 9.204> ἄλλοι τ' ἐν Δαναοῖσιν ἀριστῆες πονέοντο
<quint. smyrn. 9.205> προφρονέως ἀνὰ δῆριν ἀμείλιχον: οὐδὲ μὲν ἐσθλοῖς
<quint. smyrn. 9.206> Τρώων ἡγεμόνεσσι δέος πέλεν, ἀλλὰ καὶ αὐτοὶ
<quint. smyrn. 9.207> ἐκ θυμοῖο μάχοντο καὶ ἀνέρας αἰὲν ἔρυκον
<quint. smyrn. 9.208> χαζομένους: πολέες γε μὲν οὐκ ἀλέγοντες ἄνακτων
<quint. smyrn. 9.209> ἐκ πολέμοιο φέβοντο μένος τρομέοντες ̓Αχαιῶν.
<quint. smyrn. 9.210> ὀψὲ δ' ἄρ' εἰσενόησε περὶ προχοῇσι Σκαμάνδρου
<quint. smyrn. 9.211> ὀλλυμένους Δαναοὺς κρατερὸς πάϊς Αἰακίδαο
<quint. smyrn. 9.212> αἰὲν ἐπασσυτέρους: λίπε δ' οὓς πάρος αὐτόθ' ἔναιρε,
<quint. smyrn. 9.213> φεύγοντας ποτὶ ἄστυ, καὶ Αὐτομέδοντι κέλευε
<quint. smyrn. 9.214> κεῖς' ἐλάαν, ὅθι πουλὺς ἐδάμνατο λαὸς ̓Αχαιῶν.
<quint. smyrn. 9.215> αὐτὰρ ὅ γ' αἶψ' ἐπίθησε καὶ ἀθανάτων μένος ἵππων
<quint. smyrn. 9.216> σεύεσκεν μάστιγι ποτὶ κλόνον: δἱ δ' ἐπέτοντο
<quint. smyrn. 9.217> ῥίμφα διὰ κταμένων κρατερὸν φορέοντες ἄνακτα.
<quint. smyrn. 9.218> οἶος δ' ἐς πόλεμον φθισίμβροτον ἔρχεται ̓́Αρης
<quint. smyrn. 9.219> ἐμβεβαὼς ἵπποισι, περιτρομέει δ' ἄρα μαῖα
<quint. smyrn. 9.220> ἐσσυμένου, καὶ θεῖα περὶ στέρνοισι θεοῖο
<quint. smyrn. 9.221> τεύχἐ ἐπιβρομέουσιν ἴσον πυρὶ μαρμαίροντα:
<quint. smyrn. 9.222> τοῖος ̓Αχιλλῆος κρατεροῦ πάϊς ἤιεν ἄντην
<quint. smyrn. 9.223> ἐσθλοῦ Δηιφόβοιο: κόνις δ' ἐπαείρετο πολλὴ
<quint. smyrn. 9.224> ἵππων ἀμφὶ πόδεσσιν: ἰδὼν δέ μιν ἄλκιμος ἀνὴρ
<quint. smyrn. 9.225> Αὐτομέδων ἐνόησεν, ὅτις πέλεν: αἶψα δ' ἄνακτι
<quint. smyrn. 9.226> τοῖον ἔπος κατέλεξε περικλυτὸν ἄνδρα πιφαύσκων:
<quint. smyrn. 9.227> “ὦ ἄνα, Δηιφόβοιο πέλει στρατός, ὅς τε καὶ αὐτὸς
<quint. smyrn. 9.228> σεῖο πάροιθε τοκῆος ὑπέτρεμε: νῦν δέ οἱ ἐσθλὸν
<quint. smyrn. 9.229> ἢ θεὸς ἢ δαίμων τις ὑπὸ κραδίην βάλε θάρσος.”
<quint. smyrn. 9.230> ὣς ἄρ' ἔφη: ὁ δ' ἄρ' οὔτι προσέννεπεν, ἀλλ' ἔτι μᾶλλον
<quint. smyrn. 9.231> ἵππους ὀτρύνεσκεν ἐλαυνέμεν, ὄφρα τάχιστα
<quint. smyrn. 9.232> ὀλλυμένοις Δαναοῖσιν ἀεικέα πότμον ἀλάλκοι.
<quint. smyrn. 9.233> ἀλλ' ὅτε δή ῥ' ἀφίκοντο μάλα σχεδὸν ἀλλήλοισι,
<quint. smyrn. 9.234> δὴ τότε Δηίφοβος μάλα περ χατέων πολέμοιο
<quint. smyrn. 9.235> ἔστη, ὅπως πῦρ αἰνόν, ὅθ' ὕδατος ἐγγὺς ἵκηται:
<quint. smyrn. 9.236> θάμβεε δ' εἰσορόων κρατερόφρονος Αἰακίδαο
<quint. smyrn. 9.237> ἵππους ἠδὲ καὶ υἷα πελώριον, οὔτι τοκῆος
<quint. smyrn. 9.238> μείονα. τοῦ δ' ἄρα θυμὸς ὑπὸ φρεσὶν ὁρμαίνεσκεν
<quint. smyrn. 9.239> ἄλλοτε μὲν φεύγειν, ὁτὲ ὁτὲ δ' ἀνέρος ἄντα μάχεσθαι:
<quint. smyrn. 9.240> ὡς δ' ὅτε σῦς ἐν ὄρεσσι νεηγενέων ἀπὸ τέκνων
<quint. smyrn. 9.241> θῶας ἀποσσεύῃσι, λέων δ' ἑτέρωθι φανείη
<quint. smyrn. 9.242> ἔκποθεν ἐσσύμενος, τοῦ δ' ἵσταται ἄσπετος ὁρμὴ
<quint. smyrn. 9.243> οὔτε πρόσω μεμαῶτος ἔτ' ἐλθέμεν οὔτ' ἄρ' ὀπίσσω,
<quint. smyrn. 9.244> θήγει δ' ἀφριόωντας ὑπὶ γναθμοῖσιν ὀδόντας:
<quint. smyrn. 9.245> ὣς υἱὸς Πριάμοιο σὺν ἅρμασι μίμνε καὶ ἵπποις
<quint. smyrn. 9.246> πορφύρων φρεσὶ πολλὰ καὶ ἀμφαφόων δόρυ χερσί.
<quint. smyrn. 9.247> τὸν δ' υἱὸς προσέειπεν ἀμειλίκτου ̓Αχιλῆος:
<quint. smyrn. 9.248> “Πριαμίδη, τί νυ τόσσον ἐπ' ̓Αργείοισι μέμηνας
<quint. smyrn. 9.249> χειροτέροις, οἳ σεῖο περιτρομέοντες ὁμοκλὴν
<quint. smyrn. 9.250> φεῦγον ἐπεσσυμένοιο, σὺ δ' ἔλπεο πολλὸν ἄριστος
<quint. smyrn. 9.251> ἔμμεναι; ἀλλὰ σοὶ εἴπερ ὑπὸ κραδίῃ μένος ἐστίν,
<quint. smyrn. 9.252> ἡμετέρης πείρησαι ἀνὰ κλόνον ἀσχέτου αἰχμῆς.”
<quint. smyrn. 9.253> ὣς εἰπὼν οἴμησε λέων ὡς ἄντ' ἐλάφοιο
<quint. smyrn. 9.254> ἐμβεβαὼς ἵπποισι καὶ ἅρμασι πατρὸς ἑοῖο:
<quint. smyrn. 9.255> καί νύ κέ μιν τάχα δουρὶ σὺν ἡνιόχῳ κατέπεφνεν,
<quint. smyrn. 9.256> εἰ μή οἱ μέλαν αἶψα νέφος κατέχευεν ̓Απόλλων
<quint. smyrn. 9.257> ἔκποθεν Οὐλύμποιο καὶ ἐξ ὀλοοῖο μόθοιο
<quint. smyrn. 9.258> ἥρπασε, καί μιν ἔθηκε ποτὶ πτόλιν, ᾗχι καὶ ἄλλοι
<quint. smyrn. 9.259> Τρῶες ἴσαν φεύγοντες: ὁ δ' ἐς κενεὴν δόρυ τύψας
<quint. smyrn. 9.260> ἠέρα Πηλείδαο πάϊς ποτὶ μῦθον ἔειπεν:
<quint. smyrn. 9.261> “ὦ κύον, ἐξήλυξας ἐμὸν μένος: οὐδὲ σοὶ ἀλκὴ
<quint. smyrn. 9.262> ἱεμένῳ περ ἄλαλκε, θεῶν δέ τις, ὅς ς' ἐκάλυψε
<quint. smyrn. 9.263> νύκτα βαλὼν καθύπερθε, καὶ ἐκ κακότητος ἔρυσσεν.”
<quint. smyrn. 9.264> ὣς ἄρ' ἔφη: δνοφερὸν δὲ νέφος καθύπερθε Κρονίων
<quint. smyrn. 9.265> εὖτ' ὀμίχλην διέχευε: λύθη δ' εἰς ἠέρα μακρήν:
<quint. smyrn. 9.266> αὐτίκα δ' ἐξεφάνη πεδίον καὶ πᾶσα περὶ χθών.
<quint. smyrn. 9.267> Τρῶας δ' εἰσενόησεν ἀπόπροθι πολλὸν ἐόντας
<quint. smyrn. 9.268> Σκαιῇς ἀμφὶ πύλῃσιν: ἔβη δ' ἄρα πατρὶ ἐοικὼς
<quint. smyrn. 9.269> ἀντία δυσμενέων, οἵ μιν φοβέοντο κιόντα:
<quint. smyrn. 9.270> ἠΰτε κῦμ' ἀλεγεινὸν ἐπεσσύμενον τρομέουσι
<quint. smyrn. 9.271> ναῦται, ὅ τ' ἐξ ἀνέμοιο διεγρόμενον φορέηται
<quint. smyrn. 9.272> εὐρὺ μάλ' ὑψηλόν τε, μέμηνε δὲ λαίλαπι πόντος:
<quint. smyrn. 9.273> ὣς τοῦ ἐπερχομένοιο κακὸν δέος ἄμφεχε Τρῶας.
<quint. smyrn. 9.274> τοῖον δ' ἔκφατο μῦθον ἐποτρύνων ἑτάροισι:
<quint. smyrn. 9.275> “κλῦτε φίλοι καῖ θάρσος ἐνὶ στήθεσσι βάλεσθε
<quint. smyrn. 9.276> ἄτρομον, οἷον ἔοικε φορήμεναι ἀνέρας ἐσθλοὺς
<quint. smyrn. 9.277> νίκην ἱεμένους ἐρικυδέα χερσὶν ἀρέσθαι
<quint. smyrn. 9.278> καὶ κλέος ἐκ πολέμοιο δυσηχέος: ἀλλ' ἄγε θυμὸν
<quint. smyrn. 9.279> παρθέμενοι πονεώμεθ' ὑπὲρ μένος, εἰσόκε Τροίης
<quint. smyrn. 9.280> πέρσωμεν κλυτὸν ἄστυ καὶ ἐκτελέσωμεν ἐέλδωρ:
<quint. smyrn. 9.281> αἰδὼς γάρ, μάλα πολλὸν ἐπὶ χρόνον ἔνθα μένοντας
<quint. smyrn. 9.282> ἔμμεναι ἀπρήκτους καὶ ἀνάλκιδας, οἷα γυναῖκας:
<quint. smyrn. 9.283> τεθναίην γὰρ μᾶλλον ἢ ἀπτόλεμος καλεοίμην.”
<quint. smyrn. 9.284> ὣς φάτο: τοὶ δ' ἔτι μᾶλλον ἐς ̓́Αρεος ἔργον ὄρουσαν
<quint. smyrn. 9.285> θαρσαλέως, Τρώεσσι δ' ἐπέδραμον: οἱ δὲ καὶ αὐτοὶ
<quint. smyrn. 9.286> προφρονέως μάρναντο περὶ πτόλιν, ἄλλοτε δ' αὖτε
<quint. smyrn. 9.287> ἔντοσθεν πυλέων ἀπὸ τείχεος: οὐδ' ἀπέληγε
<quint. smyrn. 9.288> δεινὸς ̓́Αρης, Τρώων μὲν ἐελδομένων ἀπερύξαι
<quint. smyrn. 9.289> δυσμενέων στρατὸν αἰνόν, ἐϋσθενέων δ' ̓Αργείων
<quint. smyrn. 9.290> ἄστυ διαπραθέειν: ὀλοὴ δ' ἔχε πάντας ὀϊζύς.
<quint. smyrn. 9.291> καὶ τότε δὴ Τρώεσσιν ἀρηγέμεναι μενεαίνων
<quint. smyrn. 9.292> ἔκθορεν Οὐλύμποιο καλυψάμενος νεφέεσσι
<quint. smyrn. 9.293> Λητοΐδης: τὸν δ' αἶψα θοαὶ φορέεσκον ἄελλαι
<quint. smyrn. 9.294> τεύχεσι χρυσείοισι κεκασμένον: ἀμφὶ δὲ μακραὶ
<quint. smyrn. 9.295> μάρμαιρον κατιόντος ἴσον στεροπῇσι κέλευθοι:
<quint. smyrn. 9.296> ἀμφὶ δέ οἱ γωρυτὸς ἐπέκτυπεν: ἔβραχε δ' αἰθὴρ
<quint. smyrn. 9.297> θεσπέσιον καὶ γαῖα μέγ' ἴαχεν, εὖτ' ἀκάμαντας
<quint. smyrn. 9.298> θῆκε παρὰ Ξάνθοιο ῥόον πόδας: ἐκ δ' ἐβόησε
<quint. smyrn. 9.299> σμερδαλέον, Τρωσὶν δὲ θράσος βάλε, δεῖμα δ' ̓Αχαιοῖς
<quint. smyrn. 9.300> μίμνειν αἱματόεντα κατὰ κλόνον. οὐδ' ̓Ενοσίχθων
<quint. smyrn. 9.301> ὄβριμος ἠγνοίησε: μένος δ' ἐνέπνευσεν ̓Αχαιοῖς
<quint. smyrn. 9.302> ἤδη τειρομένοισι: μάχη δ' ἀΐδηλος ἐτύχθη
<quint. smyrn. 9.303> ἀθανάτων βουλῇσιν: ὄλοντο δὲ μυρία φῦλα
<quint. smyrn. 9.304> αἰζηῶν ἑκάτερθε. κοτεσσάμενος δ' ἄρ' ̓Απόλλων
<quint. smyrn. 9.305> ̓Αργείοις ὥρμαινε βαλεῖν θρασὺν υἷ̓ ̓Αχιλῆος
<quint. smyrn. 9.306> αὐτοῦ, ὅπου καὶ πρόσθεν ̓Αχιλλέα: τοῦ δ' ἄρα θυμὸν
<quint. smyrn. 9.307> οἰωνοὶ κατέρυκον ἀριστερὰ κεκλήγοντες,
<quint. smyrn. 9.308> ἄλλα τε σήματα πολλά: χόλος δέ οἱ οὐκέτ' ἔμελλε
<quint. smyrn. 9.309> πείθεσθαι τεράεσσι: τὸ δ' οὐ λάθε Κυανοχαίτην:
<quint. smyrn. 9.310> ἠέρι θεσπεσίῃ κεκαλυμμένος: ἀμφὶ δὲ ποσσὶ
<quint. smyrn. 9.311> νισσομένοιο ἄνακτος ἐρεμνὴ κίνυτο γαῖα:
<quint. smyrn. 9.312> τοῖον δ' ἔκφατο μῦθον ἐελδόμενός μιν ἐρύξαι:
<quint. smyrn. 9.313> “ἴσχε κότον, καὶ μήτι πελώριον υἷ̓ ̓Αχιλῆος
<quint. smyrn. 9.314> κτείνῃς: οὐδὲ γὰρ αὐτὸς ̓Ολύμπιος ὀλλυμένοιο
<quint. smyrn. 9.315> γηθήσει: μέγα δ' ἄλγος ἐμοὶ καὶ πᾶσι θεοῖσιν
<quint. smyrn. 9.316> ἔσσεται εἰναλίοισιν, ὅπως πάρος ἀμφ' ̓Αχιλῆα:
<quint. smyrn. 9.317> ἀλλ' ἀναχάζεο δῖον ἐς αἰθέρα, μή με χολώσῃς,
<quint. smyrn. 9.318> αἶψα δ' ἀναρρήξας μεγάλης χθονὸς αἰπὺ βέρεθρον
<quint. smyrn. 9.319> αὐτὴν ̓́Ιλιον εἶθαρ ἑοῖς ἅμα τείχεσι πᾶσαν
<quint. smyrn. 9.320> θήσω ὑπὸ ζόφον εὐρύν: ἄχος δέ τοι ἔσσεται αὐτῷ.”
<quint. smyrn. 9.321> ὣς φάθ': ὁ δ' ἁζόμενος μέγ' ἀδελφεὸν οἷο τοκῆος
<quint. smyrn. 9.322> δείσας τ' ἀμφὶ πόληος ἐϋσθενέων θ' ἅμα λαῶν
<quint. smyrn. 9.323> χάσσατ' ἐς οὐρανὸν εὐρύν, ὁ δ' εἰς ἅλα. τοὶ δ' ἐμάχοντο
<quint. smyrn. 9.324> ἀλλήλους ὀλέκοντες, ̓́Ερις δ' ἐπετέρπετο χάρμῃ,
<quint. smyrn. 9.325> μέσφ' ὅτε δὴ Κάλχαντος ὑπ' ἐννεσίῃσιν ̓Αχαιοὶ
<quint. smyrn. 9.326> ἐς νῆας χάσσαντο καὶ ἐξελάθοντο μόθοιο:
<quint. smyrn. 9.327> οὐ γὰρ δὴ πέπρωτο δαμήμεναι ̓Ιλίου ἄστυ,
<quint. smyrn. 9.328> πρίν γε Φιλοκτήταο βίην ἐς ὅμιλον ̓Αχαιῶν
<quint. smyrn. 9.329> ἐλθέμεναι πολέμοιο δαήμονα δακρυόεντος.
<quint. smyrn. 9.330> καὶ τὸ μὲν ἢ ἀγαθοῖσιν ἐπεφράσατ' οἰωνοῖσιν,
<quint. smyrn. 9.331> ἠὲ καὶ ἐν σπλάγχνοισιν ἐπέδρακεν: οὐ γὰρ ἄϊδρις
<quint. smyrn. 9.332> μαντοσύνης ἐτέτυκτο: θεὸς δ' ὣς ᾔδεε πάντα.
<quint. smyrn. 9.333> τῷ πίσυνοι στονόεντος, ἀποιχόμενοι πολέμοιο
<quint. smyrn. 9.334> ̓Ατρεῖδαι προέηκαν ἐϋκτιμένην ποτὶ Λῆμνον
<quint. smyrn. 9.335> Τυδέος ὄβριμον υἷα μενεπτόλεμόν τ' ̓Οδυσῆα
<quint. smyrn. 9.336> νηὶ θοῇ τοὶ δ' αἶψα ποτὶ πτόλιν ̔Ηφαίστοιο
<quint. smyrn. 9.337> ἤλυθον Αἰγαίοιο διὰ πλατὺ χεῦμα θαλάσσης,
<quint. smyrn. 9.338> Λῆμνον ἐς ἀμπελόεσσαν, ὅπῃ πάρος αἰνὸν ὄλεθρον
<quint. smyrn. 9.339> ἀνδράσι κουριδίοισιν ἐμητίσαντο γυναῖκες
<quint. smyrn. 9.340> ἔκπαγλον κοτέουσαι, ἐπεί σφεας οὔτι τίεσκον,
<quint. smyrn. 9.341> ἀλλ' ἄρα δμωιάδεσσι παρευνάζοντο γυναιξὶ
<quint. smyrn. 9.342> Θρηικίῃς, τὰς δουρὶ καὶ ἠνορέῃ κτεάτισσαν
<quint. smyrn. 9.343> πέρθοντές ποτε γαῖαν ἀρηιφίλων Θρηΐκων:
<quint. smyrn. 9.344> αἱ δὲ μέγα ζήλοιο περὶ κραδίῃσι πεσόντος
<quint. smyrn. 9.345> θυμὸν ἀνοιδήσαντο, φίλους δ' ἀνὰ δώματ' ἀκοίτας
<quint. smyrn. 9.346> κτεῖνον ἀνηλεγέως, ὑπὸ χείρεσιν, οὐδ' ἐλέησαν
<quint. smyrn. 9.347> κουριδίους περ ἐόντας: ἐπεὶ μέγα μαίνεται ἦτορ
<quint. smyrn. 9.348> ἀνέρος ἠδὲ γυναικός, ὅτε ζηλήμονι νούσῳ
<quint. smyrn. 9.349> ἀμφιπέσῃ: κρατεραὶ γὰρ ἐποτρύνουσιν ἀνῖαι:
<quint. smyrn. 9.350> ἀλλ' αἵ γε σφετέροισιν ἐπ' ἀνδράσι πῆμ' ἐβάλοντο
<quint. smyrn. 9.351> νυκτὶ μιῇ, καὶ πᾶσαν ἐχηρώσαντο πόληα
<quint. smyrn. 9.352> παρθέμεναι φρεαὶ θυμὸν ἀταρβέα καὶ μέγα κάρτος.
<quint. smyrn. 9.353> οἱ δ' ὅτε δὴ Λῆμνον ζαθέην κίον ἠδὲ καὶ ἄντρον
<quint. smyrn. 9.354> λαΐνεον, τόθι κεῖτο πάϊς Ποίαντος ἀγαυοῦ,
<quint. smyrn. 9.355> δὴ τότ' ἄρα σφίσι θάμβος ἐπήλυθεν, εὖτ' ἐσίδοντο
<quint. smyrn. 9.356> ἀνέρα λευγαλέῃσιν ἐπιστενάχοντ' ὀδύνῃσι
<quint. smyrn. 9.357> κεκλιμένον στυφελοῖο κατ' οὔδεος: ἀμφὶ δ' ἄρ' αὐτῷ
<quint. smyrn. 9.358> οἰωνῶν πτερὰ πολλὰ περὶ λεχέεσσι κέχυντο:
<quint. smyrn. 9.359> ἄλλα δέ οἱ συνέραπτο περὶ χροΐ, χείματος ἄλκαρ
<quint. smyrn. 9.360> λευγαλέου: δὴ γάρ μιν ἐπὴν ἕλε λιμὸς ἀτερπής,
<quint. smyrn. 9.361> βάλλεν ἀάσχετον ἰόν, ὅπῃ νόος ἰθύνεσκε:
<quint. smyrn. 9.362> καὶ τὰ μὲν ἄρ κατέδαπτε, τὰ δὲ πτερά οἱ περίβαλλε.
<quint. smyrn. 9.362a> φύλλα δέ οἱ παρέκειτο, τά θ' ἕλκεος οὐλομένοιο
<quint. smyrn. 9.363> ἀμφετίθει καθύπερθε μελαίνης ἄλκαρ ἀνίης.
<quint. smyrn. 9.364> αὐαλέαι δέ οἱ ἀμφὶ κόμαι περὶ κρατὶ κέχυντο
<quint. smyrn. 9.365> θηρὸς ὅπως ὀλοοῖο, τὸν ἀργαλέης δόλος ἄγρης
<quint. smyrn. 9.366> μάρψῃ νυκτὸς ἰόντα θοοῦ ποδός, ὃς δ' ὑπ' ἀνάγκης
<quint. smyrn. 9.367> τειρόμενος ποδὸς ἄκρον ἀταρτηροῖσιν ὀδοῦσι
<quint. smyrn. 9.368> κόψας εἰς ἑὸν ἄντρον ἀφίκεται, ἀμφὶ δέ οἱ κῆρ
<quint. smyrn. 9.369> τείρει ὁμοῦ λιμός τε καὶ ἀργαλέαι μελεδῶναι:
<quint. smyrn. 9.370> ὣς τὸν ὑπὸ σπέος εὐρὺ κακὴ περιδάμνατ' ἀνίη:
<quint. smyrn. 9.371> καί οἱ πᾶν μεμάραντο δέμας, περὶ δ' ὀστέα μοῦνον
<quint. smyrn. 9.372> ῥινὸς ἔην, ὀλοὴ δὲ παρηίδας ἀμφέχυτ' αὐχμὴ
<quint. smyrn. 9.373> λευγαλέον ῥυπόωντος: ἀνιηρὸν δέ μιν ἄλγος,
<quint. smyrn. 9.374> δάμνατο: κοῖλαι δ' ἔσκον ὑπ' ὀφρύσιν ἀνδρὸς ὀπωπαὶ
<quint. smyrn. 9.375> αἰνῶς τειρομένοιο: γόος δέ μιν οὔποτ' ἔλειπεν,
<quint. smyrn. 9.376> οὕνεκά οἱ μέλαν ἕλκος, ἐς ὀστέον ἄχρις ἱκέσθαι,
<quint. smyrn. 9.377> πυθόμενον καθύπερθε λυγραὶ ὑπέρεπτον ἀνῖαι.
<quint. smyrn. 9.378> ὡς δ' ὅτ' ἐπὶ προβολῇσι πολυκλύστοιο θαλάσσης
<quint. smyrn. 9.379> πέτρην παιπαλόεσσαν ἀπειρεσίης ἁλὸς ἅλμη
<quint. smyrn. 9.380> δάμναθ' ὑποτμήγουσα μάλα στερεήν περ ἐοῦσαν,
<quint. smyrn. 9.381> θεινομένης δ' ἄρα τῆς ἀνέμῳ καὶ χείματι λάβρῳ
<quint. smyrn. 9.382> χηραμὰ κοιλαίνονται ὑποβρωθέντα θαλάσσῃ:
<quint. smyrn. 9.383> ὣς τοῦ ὑπίχνιον ἕλκος ἀέξετο πυθομένοιο
<quint. smyrn. 9.384> ἰοῦ ἄπο, στυφελοῖς τόν οἱ ἐνομόρξατ' ὀδοῦσι
<quint. smyrn. 9.385> λυγρὸς ὕδρος, τόν φασιν ἀναλθέα τε στυγερόν τε
<quint. smyrn. 9.386> ἔμμεναι, ὁππότε μιν τέρσῃ περὶ χέρσον ἰόντα
<quint. smyrn. 9.387> ἠελίοιο μένος: τῷ καὶ μέγα φέρτατον ἄνδρα
<quint. smyrn. 9.388> τεῖρε δυσαλθήτοισιν ὑποδμηθέντ' ὀδύνῃσιν:
<quint. smyrn. 9.389> ἐκ δέ οἱ ἕλκεος αἰὲν ἐπὶ χθόνα λειβομένοιο
<quint. smyrn. 9.390> ἰχῶρος πεπάλακτο πέδον πολυχανδέος ἄντρου
<quint. smyrn. 9.391> θαῦμα μέγ' ἀνθρώποισι καὶ ὕστερον ἐσσομένοισι.
<quint. smyrn. 9.392> καί οἱ πὰρ κλισίην φαρέτρη παρεκέκλιτο μακρὴ
<quint. smyrn. 9.393> ἰῶν πεπληθυῖα: πέλοντο δ̓ἄρ' οἱ μὲν ἐπ' ἄγρην,
<quint. smyrn. 9.394> οἱ δ' ἐς δυσμενέας, τοὺς ἄμφεχε λοίγιον ὕδρου
<quint. smyrn. 9.395> φάρμακον αἰνομόροιο: πάροιθε δέ οἱ μέγα τόξον
<quint. smyrn. 9.396> κεῖτο πέλας, γναμπτοῖσιν ἀρηράμενον κεράεσσι
<quint. smyrn. 9.397> χερσὶν ὑπ' ἀκαμάτῃσι τετυγμένον ̔Ηρακλῆος.
<quint. smyrn. 9.398> τοὺς δ' ὁπότ' εἰσενόησε ποτὶ σπέος εὐρὺ κιόντας,
<quint. smyrn. 9.399> ἐσσυμένως οἴμησεν ἐπ' ἀμφοτέροισι τανύσσαι
<quint. smyrn. 9.400> ἀλγινόεντα βέλεμνα χόλου μεμνημένος αἰνοῦ,
<quint. smyrn. 9.401> οὕνεκά μιν τὸ πάροιθε μέγα στενάχοντα λίποντο
<quint. smyrn. 9.402> μοῦνον ἐρημαίοισιν ἐπ' αἰγιαλοῖσι θαλάσσης.
<quint. smyrn. 9.403> καί νύ κεν αἶψ' ἐτέλεσσεν, ἅ οἱ θρασὺς ἤθελε θυμός,
<quint. smyrn. 9.404> εἰ μή οἱ στονόεντα χόλον διέχευεν ̓Αθήνη
<quint. smyrn. 9.405> ἀνέρας εἰσορόωντος ὁμήθεας: οἱ δέ οἱ ἄγχι
<quint. smyrn. 9.406> ἤλυθον ἀχνυμένοισιν ἐοικότε: καί ῥά μιν ἄμφω
<quint. smyrn. 9.407> ἄντρου ἔσω κοίλοιο παρεζόμενοι ἑκάτερθεν
<quint. smyrn. 9.408> ἕλκεος ἀμφ' ὀλοοῖο καὶ ἀργαλέων ὀδυνάων
<quint. smyrn. 9.409> εἴροντ': αὐτὰρ ὁ τοῖσιν ἑὰς διεπέφραδ' ἀνίας.
<quint. smyrn. 9.410> οἱ δέ ἑ θαρσύνεσκον: ἔφαντο δέ οἱ λυγρὸν ἕλκος
<quint. smyrn. 9.411> ἐξ ὀλοοῖο μόγοιο καὶ ἄλγεος ἰήσασθαι,
<quint. smyrn. 9.412> ἢν στρατὸν εἰσαφίκηται ̓Αχαιικόν, ὅν ῥα καὶ αὐτὸν
<quint. smyrn. 9.413> φάντο μέγ' ἀσχαλάαν παρὰ νήεσιν ἠδὲ καὶ αὐτοὺς
<quint. smyrn. 9.414> ̓Ατρείδας ἅμα τοῖσι: κακῶν δέ οἱ οὔτιν' ̓Αχαιῶν
<quint. smyrn. 9.415> αἴτιον ἔμμεν' ἔφαντο κατὰ στρατόν, ἀλλ' ἀλεγεινὰς
<quint. smyrn. 9.416> μοίρας, ὧν ἑκὰς οὔτις ἀνὴρ ἐπινίσσεται αἶαν,
<quint. smyrn. 9.417> ἀλλ' αἰεὶ μογεροῖσιν ἐπ' ἀνδράσιν ἀπροτίοπτοι
<quint. smyrn. 9.418> στρωφῶντ' ἤματα πάντα, βροτῶν γένος ἄλλοτε μέν που
<quint. smyrn. 9.419> βλάπτουσαι κατὰ θυμὸν ἀμείλιχον, ἄλλοτε δ' αὖτε
<quint. smyrn. 9.420> ἔκποθι κυδαίνουσαι: ἐπεὶ μάλα πάντα βροτοῖσι
<quint. smyrn. 9.421> κεῖναι καὶ στονόεντα καὶ ἤπια μηχανόωνται
<quint. smyrn. 9.422> αὐταὶ ὅπως ἐθέλουσιν. ὁ δ' εἰσαΐων ̓Οδυσῆος
<quint. smyrn. 9.423> ἠδὲ καὶ ἀντιθέου Διομήδεος αὐτίκα θυμὸν
<quint. smyrn. 9.424> ῥηιδίως κατέπαυσεν ἀνιηροῖο χόλοιο,
<quint. smyrn. 9.425> ἔκπαγλον τὸ πάροιθε χολούμενος, ὅσς' ἐπεπόνθει.
<quint. smyrn. 9.426> οἱ δέ μιν αἶψ' ἐπὶ νῆα καὶ ἠιόνας βαρυδούπους
<quint. smyrn. 9.427> καγχαλόωντες ἔνεικαν ὁμῶς σφετέροισι βελέμνοις:
<quint. smyrn. 9.428> καί ῥά οἱ ἀμφεμάσαντο δέμας καὶ ἀμείλιχον ἕλκος
<quint. smyrn. 9.429> σπόγγῳ ἐϋτρήτῳ, κατὰ δ' ἔκλυσαν ὕδατι πολλῷ.
<quint. smyrn. 9.430> ἀμπνύνθη δ' ἄρα τυτθόν: ἄφαρ δέ οἱ ἐγκονέοντες
<quint. smyrn. 9.431> δόρπον ἐῢν τεύξαντο μεμαότι: σὺν δὲ καὶ αὐτοὶ
<quint. smyrn. 9.432> δαίνυντ' ἔνδοθι νηός. ἐπήλυθε δ' ἀμβροσίη νύξ,
<quint. smyrn. 9.433> τοῖσι δ' ἐφ' ὕπνος ὄρουσε: μένον δ' ἄχρις ̓Ηριγενείης
<quint. smyrn. 9.434> ἀμφιάλου Λήμνοιο παρ' ᾐόσιν: αὐτὰρ ἅμ' ἠοῖ
<quint. smyrn. 9.435> πείσμαθ' ὁμῶς εὐνῇσιν ἐϋγνάμπτοισιν ἄειραν
<quint. smyrn. 9.436> ἔκτοθεν ἐγκονέοντες: ἐπιπροέηκε δ' ̓Αθήνη
<quint. smyrn. 9.437> ἐξόπιθεν πνείοντα τανυπρώρου νεὸς οὖρον.
<quint. smyrn. 9.438> ἱστία δ' αἶψ' ἐτάνυσσαν ὑπ' ἀμφοτέροισι πόδεσσι,
<quint. smyrn. 9.439> νῆα κατιθύνοντες ἐΰζυγον: ἡ δ' ὑπ' ἰωῇ
<quint. smyrn. 9.440> ἔσσυτ' ἐπὶ πλατὺ χεῦμα: μέλαν δ' ἀμφέστενε κῦμα
<quint. smyrn. 9.441> ῥηγνύμενον: πολιὸς δὲ περίζεε πάντοθεν ἀφπός:
<quint. smyrn. 9.442> ἀθφὶ δέ οἱ δελφῖνες ἀολλέες ἐσσεύοντο
<quint. smyrn. 9.443> ῥίμφα διαπρήσσοντες ἁλὸς πολιοῖο κέλευθα.
<quint. smyrn. 9.444> οἱ δ' ἄφαρ ̔Ελλήσποντον ἐπ' ἰχθυόεντ' ἀφίκοντο,
<quint. smyrn. 9.445> ᾗχι καὶ ἄλλαι νῆες ἔσαν: κεχάροντο δ' ̓Αχαιοί,
<quint. smyrn. 9.446> ὡς ἴδον οὓς ποθέεσκον ἀνὰ στρατόν. οἱ δ' ἄρα νηὸς
<quint. smyrn. 9.447> ἀσπασίως ἀπέβησαν: ἔχεν δ' ἄρα χεῖρας ἀραιὰς
<quint. smyrn. 9.448> Ποίαντος θρασὺς υἱὸς ἐπ' ἀνέρας, οἵ ῥά μιν ἄμφω
<quint. smyrn. 9.449> λυγρὸν ἐπισκάζοντα ποτὶ χθόνα δῖαν ἄγεσκον
<quint. smyrn. 9.450> ἀμφοτέρων κρατερῇσιν ἐπικλινθέντα χέρεσσιν:
<quint. smyrn. 9.451> ἠΰτ' ἐνὶ ξυλόχοισιν ἐς ἥμισυ μέχρι κοπεῖσαν
<quint. smyrn. 9.452> φηγὸν ὑφ' ὑλοτόμοιο βίης ἤ πίονα πεύκην
<quint. smyrn. 9.453> τυτθὸν ἔθ' ἑστηυῖαν, ὅσον λίπε δρυτόμος ἀνὴρ.
<quint. smyrn. 9.454> πρέμνον ὑποτμήγων λιπαρόν, δάος ὄφρα πέληται
<quint. smyrn. 9.455> πίσσα πυρὶ δμηθεῖσα κατ' οὔρεα, τὴν δ' ἀλεγεινῶς
<quint. smyrn. 9.456> ἀχθομένην ἄνεμός τε καὶ ἀδρανίη ποτικλίνῃ
<quint. smyrn. 9.456a> ἔρνεσιν εὐθαλέεσσι, φέρουσι δέ μιν βαρέουσαν:
<quint. smyrn. 9.457> ὣς ἄρ' ὑπ' ἀτλήτῳ βεβαρημένον ἄλγεϊ φῶτα
<quint. smyrn. 9.458> θαρσαλέοι ἥρωες ἐπικλινθέντα φέρεσκον
<quint. smyrn. 9.459> ̓Αργείων ἐς ὅμιλον ἀρήιον: οἱ δ' ἐσιδόντες
<quint. smyrn. 9.460> ᾤκτειραν μάλα πάντες ἑκηβόλον ἀνέρα λυγρῷ
<quint. smyrn. 9.461> ἕλκεϊ τειρόμενον: τὸν δὲ στερεὸν καὶ ἄνουσον
<quint. smyrn. 9.462> ὠκύτερον ποίησε νοήματος αἰψηροῖο
<quint. smyrn. 9.463> ἶσος ἐπουρανίοις Ποδαλείριος, εὖ μὲν ὕπερθε
<quint. smyrn. 9.464> πάσσων φάρμακα πολλὰ καθ' ἕλκεος, εὖ δὲ κικλήσκων
<quint. smyrn. 9.465> οὔνομα πατρὸς ἑοῖο: θοῶς δ' ἰάχησαν ̓Αχαιοὶ
<quint. smyrn. 9.466> πάντες κυδαίνοντες ὁμῶς ̓Ασκληπιοῦ υἷα.
<quint. smyrn. 9.467> καί μιν φαιδρύναντο καὶ ἀμφί ἑ χρῖσαν ἐλαίῳ
<quint. smyrn. 9.468> προφρονέως: ὀλοὴ δὲ κατηφείη καὶ ὀϊζὺς
<quint. smyrn. 9.469> ἀθανάτων ἰότητι κατέφθιτο: τοὶ δ' ἀνὰ θυμὸν
<quint. smyrn. 9.470> τέρποντ' εἰσορόωντες: ὁ δ' ἄμπνυεν ἐκ κακότητος:
<quint. smyrn. 9.471> ἀχροίῃ δ' ἄρ' ἔρευθος ἐπήλυθεν, ἀργαλέῃ δὲ
<quint. smyrn. 9.472> ἀδρανίῃ μέγα κάρτος: ἀέξετο δ' ἅψεα πάντα.
<quint. smyrn. 9.473> ὡς δ' ὁπότ' ἀλδαίνηται ἐπὶ σταχύεσσιν ἄρουρα,
<quint. smyrn. 9.474> ἣν τὸ πάρος φθινύθουσαν ἐπέκλυσε χείματος αἰνοῦ
<quint. smyrn. 9.475> ὄμβρος ἐπιβρίσας, ἡ δ' ἀλδομένη ἀνέμοισι
<quint. smyrn. 9.476> μειδιάᾳ τεθαλυῖα πολυκμήτῳ ἐν ἀλωῇ:
<quint. smyrn. 9.477> ὣς ἄρα τειρομένοιο Φιλοκτήταο πάροιθε
<quint. smyrn. 9.478> πᾶν δέμας αἶψ' ἀνέθηλεν: ἐϋτροχάλῳ δ' ἐνὶ κοίλῃ
<quint. smyrn. 9.479> κάλλιπε κήδεα πάντα, τά οἱ περιδάμνατο θυμόν.
<quint. smyrn. 9.480> ̓Ατρεῖδαι δ' ὁρόωντες ἅτ' ἐκ θανάτου ἀνιόντα
<quint. smyrn. 9.481> ἀνέρα θαυμάζεσκον: ἔφαντο γὰρ ἔμμεναι ἔργον
<quint. smyrn. 9.482> ἀθανάτων: τὸ δ' ἄρ' ἦεν ἐτήτυμον, ὡς ἐνόησαν:
<quint. smyrn. 9.483> καὶ γάρ οἱ μέγεθός τε καὶ ἀγλαΐην κατέχευεν
<quint. smyrn. 9.484> ἐσθλὴ Τριτογένεια: φάνη δ' ἄφαρ, οἷος ἔην περ
<quint. smyrn. 9.485> τὸ πρὶν ἐν ̓Αργείοισι πάρος κακότητι δαμῆναι.
<quint. smyrn. 9.486> καὶ τότ' ἄρ' ἐς κλισίην ̓Αγαμέμνονος ἀφνειοῖο
<quint. smyrn. 9.487> πάντες ὁμῶς οἱ ἄριστοι ἄγον Ποιάντιον υἷα:
<quint. smyrn. 9.488> καί μιν κυδαίνοντες ἐπ' εἰλαπίνῃσι γέραιρον.
<quint. smyrn. 9.489> ἀλλ' ὅτε δὴ κορέσαντο ποτοῦ καὶ ἐδητύος ἐσθλῆς,
<quint. smyrn. 9.490> δὴ τότε μιν προσέειπεν ἐϋμμελίης ̓Αγαμέμνων:
<quint. smyrn. 9.491> “ὦ φίλ', ἐπειδή περ σὲ θεῶν ἰότητι πάροιθε
<quint. smyrn. 9.492> Δήμνῳ ἐν ἀμφιάλῳ λίπομεν, βλαφθέντε νόημα,
<quint. smyrn. 9.493> μὴ δὴ νῦν χόλον αἰνὸν ἐνὶ φρεσὶ σῇσι βαλέσθαι:
<quint. smyrn. 9.494> οὐ γάρ ἄνευ μακάρων τάδ' ἐρέξαμεν, ἀλλά που αὐτοὶ
<quint. smyrn. 9.495> ἤθελον ἀθάνατοι νῶιν κακὰ πολλὰ βαλέσθαι
<quint. smyrn. 9.496> σεῦ ἀπὸ νόσφιν ἐόντος, ἐπεὶ περίοιδας ὀϊστοῖς
<quint. smyrn. 9.497> δυσμενέας δάμνασθαι, ὅτ' ἀντία σεῖο μάχονται.
<quint. smyrn. 9.498> ἀνδράσι γὰρ βιότοιο πολυπλάγκτοιο κέλευθοι
<quint. smyrn. 9.499> πᾶσαν ἀν' ἤπειρον πέλαγός τ' ἀνὰ μακρὸν ἄϊστοι
<quint. smyrn. 9.500> Μοιράων ἰότητι πολυσχιδέες τε πέλονται,
<quint. smyrn. 9.501> πυκναί τε σκολιαί τε, τετραμμέναι ἄλλυδις ἄλλη:
<quint. smyrn. 9.502> τῶν δὲ δι' αἰζηοὶ φορέονθ' ὑπὸ δαίμονος Αἴσῃ
<quint. smyrn. 9.503> εἰδόμενοι φύλλοισιν ὑπὸ πνοιῇς ἀνέμοιο
<quint. smyrn. 9.504> σευομένοις: ἀγαθὸς δὲ κακῇ ἐνέκυρσε κελεύθῳ
<quint. smyrn. 9.505> πολλάκις, οὐκ ἐσθλὸς δ' ἀγαθῇ: τὰς δ' οὔτ' ἀλέασθαι
<quint. smyrn. 9.506> οὔτ' ἄρ ἑκών τις ἑλέσθαι ἐπιχθόνιος δύνατ' ἀνήρ:
<quint. smyrn. 9.507> χρὴ δὲ σαόφρονα φῶτα, καὶ ἢν φορέηθ' ὑπ' ἀέλλαις
<quint. smyrn. 9.508> οἴμην ἀργαλέην, στερεῇ φρενὶ τλῆναι ὀϊζύν.
<quint. smyrn. 9.509> ἀλλ' ἐπεὶ ἀασάμεσθα καὶ ἠλίτομεν τόδε ἔργον,
<quint. smyrn. 9.510> ἐξαῦτις δώροισιν ἀρεσσόμεθ' ἀπλήτοισι,
<quint. smyrn. 9.511> Τρώων ἤν ποθ' ἕλωμεν ἐϋκτίμενον πτολίεθρον:
<quint. smyrn. 9.512> νῦν δὲ λάβ' ἑπτὰ γυναῖκας ἐείκοσί τ' ὠκέας ἵππους
<quint. smyrn. 9.513> ἀθλοφόρους τρίποδάς τε δυώδεκα, τοῖς ἐπὶ θυμὸν
<quint. smyrn. 9.514> τέρψεις ἤματα πάντα: καὶ ἐν κλισίῃσιν ἐμῇσιν
<quint. smyrn. 9.515> αἰεί τοι παρὰ δαιτὶ γέρας βασιλήιον ἔσται.”
<quint. smyrn. 9.516> ὣς εἰπὼν ἥρωι πόρεν περικαλλέα δῶρα.
<quint. smyrn. 9.517> τὸν δ' ἄρα Ποίαντος προσέφη κρατερόφρονος υἱός:
<quint. smyrn. 9.518> “ὦ φίλος, οὔ τοι ἐγὼν ἔτι χώομαι, οὐδὲ μὲν ἄλλῳ
<quint. smyrn. 9.519> ̓Αργείων, τῶν εἴ τις ἔτ' ἤλιτεν εἵνεκ' ἐμεῖο:
<quint. smyrn. 9.520> οἶδα γάρ, ὡς στρεπτὸς νόος ἀνδράσι γίνεται ἐσθλοῖς,
<quint. smyrn. 9.521> οὐδ' αἰεὶ χαλεπὸν θέμις ἔμμεναι οὐδ' ἀσύφηλον,
<quint. smyrn. 9.522> ἀλλ' ὁτὲ μὲν σμερδνὸν τελέθειν, ὁτὲ δ' ἤπιον εἶναι.
<quint. smyrn. 9.523> νῦν δ' ἴομεν ποτὶ κοῖτον, ἐπεὶ χατέοντι μάχεσθαι
<quint. smyrn. 9.524> βέλτερον ὑπνώειν ἢ ἐπὶ πλέον εἰλαπινάζειν.”
<quint. smyrn. 9.525> ὣς εἰπών ἀπόρουσε καὶ ἐς κλισίην ἀφίκανε
<quint. smyrn. 9.526> σφῶν ἑτάρων: οἱ δ' αἶψα φιλοπτολέμῳ βασιλῆι
<quint. smyrn. 9.527> εὐνὴν ἐντύνοντο μέγα φρεσὶ καγχαλόωντες:
<quint. smyrn. 9.528> αὐτὰρ ὅ γ' ἀσπασίως κατελέξατο μέχρις ἐπ' ἠώ.
<quint. smyrn. 9.529> νὺξ δ' ἀνεχάσσατο δῖα: φάος δ' ἐρύθηνε κολώνας
<quint. smyrn. 9.530> ἠελίου, καὶ πάντα βροτοὶ περιποίπνυον ἔργα.
<quint. smyrn. 9.531> ̓Αργεῖοι δ' ὀλοοῖο μέγ' ἱέμενοι πολέμοιο
<quint. smyrn. 9.532> οἱ μὲν δούρατα θῆγον ἐΰξοα, τοὶ δὲ βέλεμνα,
<quint. smyrn. 9.533> ἄλλοι δ' αἰγανέας: ἅμα δ' ἠοῖ δαῖτα πένοντο
<quint. smyrn. 9.534> αὐτοῖς ἠδ' ἵπποισι: πάσαντο δὲ πάντες ἐδωδήν.
<quint. smyrn. 9.535> τοῖσιν δὴ Ποίαντος ἀμύμονος ὄβριμος υἱός
<quint. smyrn. 9.536> τοῖον ἔπος μετέειπεν ἐποτρύνων πονέεσθαι:
<quint. smyrn. 9.537> “εἰ δ' ἄγε νῦν πολέμοιο μεδώμεθα: μηδέ τις ἡμέων
<quint. smyrn. 9.538> μιμνέτω ἐν νήεσσι, πάρος κλυτὰ τείχεα λῦσαι
<quint. smyrn. 9.539> Τροίης εὐπύργοιο, καταπρῆσαί τε πόληα.”
<quint. smyrn. 9.540> ὣς φάτο: τοῖσι δὲ θυμὸς ὑπὸ κραδίῃ μέγ' ἰάνθη:
<quint. smyrn. 9.541> δῦσαν δ' ἐν τεύχεσσι καὶ ἀσπάσιν: ἐκ δ' ἄρα νηῶν
<quint. smyrn. 9.542> πανσυδίῃ μελίῃσι κεκασμένοι ἐσεύοντο
<quint. smyrn. 9.543> καὶ βοέοις σακέεσσι καὶ ἀμφιφάλοις κορύθεσσιν:
<quint. smyrn. 9.544> ἄλλος δ' ἄλλον ἔρειδε κατὰ στίχας: οὐδέ κε φαίης
<quint. smyrn. 9.545> κείνων ἐσσυμένων ἑκὰς ἔμμεναι ἄλλον ἀπ' ἄλλου:
<quint. smyrn. 9.546> ὣς ἄρ' ἴσαν θαμινοὶ καὶ ἀρηρότες ἀλλήλοισι
