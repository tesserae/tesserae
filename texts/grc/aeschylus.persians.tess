<aesch. per. 1> Τάδε μὲν Περσῶν τῶν οἰχομένων
<aesch. per. 2> ̔Ελλάδ' ἐς αἶαν πιστὰ καλεῖται,
<aesch. per. 3> καὶ τῶν ἀφνεῶν καὶ πολυχρύσων
<aesch. per. 4> ἑδράνων φύλακες, κατὰ πρεσβείαν
<aesch. per. 5> οὓς αὐτὸς ἄναξ Ξέρξης βασιλεὺς
<aesch. per. 6> Δαρειογενὴς
<aesch. per. 7> εἵλετο χώρας ἐφορεύειν.
<aesch. per. 8> ἀμφὶ δὲ νόστῳ τῷ βασιλείῳ
<aesch. per. 9> καὶ πολυχρύσου στρατιᾶς ἤδη
<aesch. per. 10> κακόμαντις ἄγαν ὀρσολοπεῖται
<aesch. per. 11> θυμὸς ἔσωθεν.
<aesch. per. 12> πᾶσα γὰρ ἰσχὺς ̓Ασιατογενὴς
<aesch. per. 13> ᾤχωκε, νέον δ' ἄνδρα βαύ̈ζει,
<aesch. per. 14> κοὔτε τις ἄγγελος οὔτε τις ἱππεὺς
<aesch. per. 15> ἄστυ τὸ Περσῶν ἀφικνεῖται:
<aesch. per. 16> οἵτε τὸ Σούσων ἠδ' ̓Αγβατάνων
<aesch. per. 17> καὶ τὸ παλαιὸν Κίσσιον ἕρκος
<aesch. per. 18> προλιπόντες ἔβαν, τοὶ μὲν ἐφ' ἵππων.
<aesch. per. 19> τοὶ δ' ἐπὶ ναῶν, πεζοί τε βάδην
<aesch. per. 20> πολέμου στῖφος παρέχοντες:
<aesch. per. 21> οἷος ̓Αμίστρης ἠδ' ̓Αρταφρένης
<aesch. per. 22> καὶ Μεγαβάτης ἠδ' ̓Αστάσπης,
<aesch. per. 23> ταγοὶ Περσῶν,
<aesch. per. 24> βασιλῆς βασιλέως ὕποχοι μεγάλου,
<aesch. per. 25> σοῦνται, στρατιᾶς πολλῆς ἔφοροι,
<aesch. per. 26> τοξοδάμαντές τ' ἠδ' ἱπποβάται,
<aesch. per. 27> φοβεροὶ μὲν ἰδεῖν, δεινοὶ δὲ μάχην
<aesch. per. 28> ψυχῆς εὐτλήμονι δόξῃ:
<aesch. per. 29> ̓Αρτεμβάρης θ' ἱππιοχάρμης
<aesch. per. 30> καὶ Μασίστρης, ὅ τε τοξοδάμας
<aesch. per. 31> ἐσθλὸς ̓Ιμαῖος, Φαρανδάκης θ',
<aesch. per. 32> ἵππων τ' ἐλατὴρ Σοσθάνης.
<aesch. per. 33> ἄλλους δ' ὁ μέγας καὶ πολυθρέμμων
<aesch. per. 34> Νεῖλος ἔπεμψεν: Σουσισκάνης,
<aesch. per. 35> Πηγασταγὼν Αἰγυπτογενής,
<aesch. per. 36> ὅ τε τῆς ἱερᾶς Μέμφιδος ἄρχων
<aesch. per. 37> μέγας ̓Αρσάμης, τάς τ' ὠγυγίους
<aesch. per. 38> Θήβας ἐφέπων ̓Αριόμαρδος,
<aesch. per. 39> καὶ ἑλειοβάται ναῶν ἐρέται
<aesch. per. 40> δεινοὶ πλῆθός τ' ἀνάριθμοι.
<aesch. per. 41> ἁβροδιαίτων δ' ἕπεται Λυδῶν
<aesch. per. 42> ὄχλος, οἵ τ' ἐπίπαν ἠπειρογενὲς
<aesch. per. 43> κατέχουσιν ἔθνος, τοὺς Μητρογαθὴς
<aesch. per. 44> ̓Αρκτεύς τ' ἀγαθός, βασιλῆς δίοποι,
<aesch. per. 45> καὶ πολύχρυσοι Σάρδεις ἐπόχους
<aesch. per. 46> πολλοῖς ἅρμασιν ἐξορμῶσιν,
<aesch. per. 47> δίρρυμά τε καὶ τρίρρυμα τέλη,
<aesch. per. 48> φοβερὰν ὄψιν προσιδέσθαι.
<aesch. per. 49> στεῦται δ' ἱεροῦ Τμώλου πελάται
<aesch. per. 50> ζυγὸν ἀμφιβαλεῖν δούλιον ̔Ελλάδι,
<aesch. per. 51> Μάρδων, Θάρυβις, λόγχης ἄκμονες,
<aesch. per. 52> καὶ ἀκοντισταὶ Μυσοί: Βαβυλὼν δ'
<aesch. per. 53> ἡ πολύχρυσος πάμμικτον ὄχλον
<aesch. per. 54> πέμπει σύρδην, ναῶν τ' ἐπόχους
<aesch. per. 55> καὶ τοξουλκῷ λήματι πιστούς:
<aesch. per. 56> τὸ μαχαιροφόρον τ' ἔθνος ἐκ πάσης
<aesch. per. 57> ̓Ασίας ἕπεται
<aesch. per. 58> δειναῖς βασιλέως ὑπὸ πομπαῖς.
<aesch. per. 59> τοιόνδ' ἄνθος Περσίδος αἴας
<aesch. per. 60> οἴχεται ἀνδρῶν,
<aesch. per. 61> οὓς πέρι πᾶσα χθὼν ̓Ασιῆτις
<aesch. per. 62> θρέψασα πόθῳ στένεται μαλερῷ,
<aesch. per. 63> τοκέες τ' ἄλοχοί θ' ἡμερολεγδὸν
<aesch. per. 64> τείνοντα χρόνον τρομέονται.
<aesch. per. 65> πεπέρακεν μὲν ὁ περσέπτολις ἤδη
<aesch. per. 66> βασίλειος στρατὸς εἰς ἀν-
<aesch. per. 67> τίπορον γείτονα χώραν,
<aesch. per. 68> λινοδέσμῳ σχεδίᾳ πορθ-
<aesch. per. 69> μὸν ἀμείψας
<aesch. per. 70> ̓Αθαμαντίδος ̔́Ελλας,
<aesch. per. 71> πολύγομφον ὅδισμα
<aesch. per. 72> ζυγὸν ἀμφιβαλὼν αὐχένι πόντου.
<aesch. per. 73> πολυάνδρου δ' ̓Ασίας θούριος ἄρχων
<aesch. per. 74> ἐπὶ πᾶσαν χθόνα ποιμα-
<aesch. per. 75> νόριον θεῖον ἐλαύνει
<aesch. per. 76> διχόθεν, πεζονόμον τ' ἔκ
<aesch. per. 77> τε θαλάσσας,
<aesch. per. 78> ἐχυροῖσι πεποιθὼς
<aesch. per. 79> στυφελοῖς ἐφέταις, χρυ-
<aesch. per. 80> σογόνου γενεᾶς ἰσόθεος φώς.
<aesch. per. 81> κυάνεον δ' ὄμμασι λεύσσων
<aesch. per. 82> φονίου δέργμα δράκοντος,
<aesch. per. 83> πολύχειρ καὶ πολυναύτας,
<aesch. per. 84> Σύριόν θ' ἅρμα διώκων,
<aesch. per. 85> ἐπάγει δουρικλύτοις ἀν-
<aesch. per. 86> δράσι τοξόδαμνον ̓́Αρη.
<aesch. per. 87> δόκιμος δ' οὔτις ὑποστὰς
<aesch. per. 88> μεγάλῳ ῥεύματι φωτῶν
<aesch. per. 89> ἐχυροῖς ἕρκεσιν εἴργειν
<aesch. per. 90> ἄμαχον κῦμα θαλάσσας:
<aesch. per. 91> ἀπρόσοιστος γὰρ ὁ Περσᾶν
<aesch. per. 92> στρατὸς ἀλκίφρων τε λαός.
<aesch. per. 93> θεόθεν γὰρ κατὰ Μοῖρ'
<aesch. per. 94> ἐκράτησεν τὸ παλαι-
<aesch. per. 95> όν, ἐπέσκηψε δὲ Πέρσαις
<aesch. per. 96> πολέμους πυργοδαί̈κτους
<aesch. per. 97> διέπειν ἱππιοχάρμας
<aesch. per. 98> τε κλόνους
<aesch. per. 99> πόλεών τ' ἀναστάσεις.
<aesch. per. 100> ἔμαθον δ' εὐρυπόροι-
<aesch. per. 101> ο θαλάσσας πολιαι-
<aesch. per. 102> νομένας πνεύματι λάβρῳ
<aesch. per. 103> ἐσορᾶν πόντιον ἄλσος,
<aesch. per. 104> πίσυνοι λεπτοδόμοις πεί-
<aesch. per. 105> σμασι λα-
<aesch. per. 106> οπόροις τε μαχαναῖς.
<aesch. per. 107> δολόμητιν δ' ἀπάταν θεοῦ
<aesch. per. 108> τίς ἀνὴρ θνατὸς ἀλύξει;
<aesch. per. 109> τίς ὁ κραιπνῷ ποδὶ πήδη-
<aesch. per. 110> μα τόδ' εὐπετῶς ἀνᾴσσων;
<aesch. per. 111> φιλόφρων γὰρ παρασαίνει
<aesch. per. 112> βροτὸν εἰς ἄρκυας ̓́Ατα,
<aesch. per. 113> τόθεν οὐκ ἔστιν ὕπερθέν
<aesch. per. 114> νιν ἄνατον ἐξαλύξαι.
<aesch. per. 115> ταῦτά μοι μελαγχίτων
<aesch. per. 116> φρὴν ἀμύσσεται φόβῳ,
<aesch. per. 117> ὀᾶ, Περσικοῦ στρατεύματος
<aesch. per. 118> τοῦδε, μὴ πόλις πύθη-
<aesch. per. 119> ται κένανδρον μέγ' ἄστυ Σουσίδος,
<aesch. per. 120> καὶ τὸ Κισσίων πόλισμ'
<aesch. per. 121> ἀντίδουπον ᾄσεται,
<aesch. per. 122> ὀᾶ, τοῦτ' ἔπος γυναικοπλη-
<aesch. per. 123> θὴς ὅμιλος ἀπύων,
<aesch. per. 125> βυσσίνοις δ' ἐν πέπλοις πέσῃ λακίς.
<aesch. per. 126> πᾶς γὰρ ἱππηλάτας
<aesch. per. 127> καὶ πεδοστιβὴς λεὼς
<aesch. per. 128> σμῆνος ὣς ἐκλέλοιπεν μελις-
<aesch. per. 129> σᾶν σὺν ὀρχάμῳ στρατοῦ,
<aesch. per. 130> τὸν ἀμφίζευκτον ἐξαμείψας
<aesch. per. 131> ἀμφοτέρας ἅλιον
<aesch. per. 132> πρῶνα κοινὸν αἴας.
<aesch. per. 133> λέκτρα δ' ἀνδρῶν πόθῳ
<aesch. per. 134> πίμπλαται δακρύμασιν:
<aesch. per. 135> Περσίδες δ' ἁβροπενθεῖς ἑκά-
<aesch. per. 136> στα πόθῳ φιλάνορι
<aesch. per. 137> τὸν αἰχμάεντα θοῦρον εὐνα-
<aesch. per. 138> τῆρ' ἀποπεμψαμένα
<aesch. per. 139> λείπεται μονόζυξ.
<aesch. per. 140> ἀλλ' ἄγε, Πέρσαι, τόδ' ἐνεζόμενοι
<aesch. per. 141> στέγος ἀρχαῖον,
<aesch. per. 142> φροντίδα κεδνὴν καὶ βαθύβουλον
<aesch. per. 143> θώμεθα, χρεία δὲ προσήκει,
<aesch. per. 144> πῶς ἄρα πράσσει Ξέρξης βασιλεὺς
<aesch. per. 145> Δαρειογενής,
<aesch. per. 146> τὸ πατρωνύμιον γένος ἡμέτερον:
<aesch. per. 147> πότερον τόξου ῥῦμα τὸ νικῶν,
<aesch. per. 148> ἢ δορικράνου
<aesch. per. 149> λόγχης ἰσχὺς κεκράτηκεν.
<aesch. per. 150> ἀλλ' ἥδε θεῶν ἴσον ὀφθαλμοῖς
<aesch. per. 151> φάος ὁρμᾶται μήτηρ βασιλέως,
<aesch. per. 152> βασίλεια δ' ἐμή: προσπίτνω:
<aesch. per. 153> καὶ προσφθόγγοις δὲ χρεὼν αὐτὴν
<aesch. per. 154> πάντας μύθοισι προσαυδᾶν.
<aesch. per. 155> ὦ βαθυζώνων ἄνασσα Περσίδων ὑπερτάτη,
<aesch. per. 156> μῆτερ ἡ Ξέρξου γεραιά, χαῖρε, Δαρείου γύναι:
<aesch. per. 157> θεοῦ μὲν εὐνάτειρα Περσῶν, θεοῦ δὲ καὶ μήτηρ ἔφυς,
<aesch. per. 158> εἴ τι μὴ δαίμων παλαιὸς νῦν μεθέστηκε στρατῷ.
<aesch. per. 159> ταῦτα δὴ λιποῦς' ἱκάνω χρυσεοστόλμους δόμους
<aesch. per. 160> καὶ τὸ Δαρείου τε κἀμὸν κοινὸν εὐνατήριον.
<aesch. per. 161> κἀμὲ καρδίαν ἀμύσσει φροντίς: ἐς δ' ὑμᾶς ἐρῶ
<aesch. per. 162> μῦθον οὐδαμῶς ἐμαυτῆς οὖς' ἀδείμαντος, φίλοι,
<aesch. per. 163> μὴ μέγας πλοῦτος κονίσας οὖδας ἀντρέψῃ ποδὶ
<aesch. per. 164> ὄλβον, ὃν Δαρεῖος ἦρεν οὐκ ἄνευ θεῶν τινος.
<aesch. per. 165> ταῦτά μοι διπλῆ μέριμνα φραστός ἐστιν ἐν φρεσίν,
<aesch. per. 166> μήτε χρημάτων ἀνάνδρων πλῆθος ἐν τιμῇ σέβειν
<aesch. per. 167> μήτ' ἀχρημάτοισι λάμπειν φῶς ὅσον σθένος πάρα.
<aesch. per. 168> ἔστι γὰρ πλοῦτός γ' ἀμεμφής, ἀμφὶ δ' ὀφθαλμῷ φόβος:
<aesch. per. 169> ὄμμα γὰρ δόμων νομίζω δεσπότου παρουσίαν.
<aesch. per. 170> πρὸς τάδ' ὡς οὕτως ἐχόντων τῶνδε, σύμβουλοι λόγου
<aesch. per. 171> τοῦδέ μοι γένεσθε, Πέρσαι, γηραλέα πιστώματα:
<aesch. per. 172> πάντα γὰρ τὰ κέδν' ἐν ὑμῖν ἐστί μοι βουλεύματα.
<aesch. per. 173> εὖ τόδ' ἴσθι, γῆς ἄνασσα τῆσδε, μή σε δὶς φράσαι
<aesch. per. 174> μήτ' ἔπος μήτ' ἔργον ὧν ἂν δύναμις ἡγεῖσθαι θέλῃ:
<aesch. per. 175> εὐμενεῖς γὰρ ὄντας ἡμᾶς τῶνδε συμβούλους καλεῖς.
<aesch. per. 176> πολλοῖς μὲν αἰεὶ νυκτέροις ὀνείρασιν
<aesch. per. 177> ξύνειμ', ἀφ' οὗπερ παῖς ἐμὸς στείλας στρατὸν
<aesch. per. 178> ̓Ιαόνων γῆν οἴχεται πέρσαι θέλων:
<aesch. per. 179> ἀλλ' οὔτι πω τοιόνδ' ἐναργὲς εἰδόμην
<aesch. per. 180> ὡς τῆς πάροιθεν εὐφρόνης: λέξω δέ σοι.
<aesch. per. 181> ἐδοξάτην μοι δύο γυναῖκ' εὐείμονε,
<aesch. per. 182> ἡ μὲν πέπλοισι Περσικοῖς ἠσκημένη,
<aesch. per. 183> ἡ δ' αὖτε Δωρικοῖσιν, εἰς ὄψιν μολεῖν,
<aesch. per. 184> μεγέθει τε τῶν νῦν ἐκπρεπεστάτα πολύ,
<aesch. per. 185> κάλλει τ' ἀμώμω, καὶ κασιγνήτα γένους
<aesch. per. 186> ταὐτοῦ: πάτραν δ' ἔναιον ἡ μὲν ̔Ελλάδα
<aesch. per. 187> κλήρῳ λαχοῦσα γαῖαν, ἡ δὲ βάρβαρον.
<aesch. per. 188> τούτω στάσιν τιν', ὡς ἐγὼ 'δόκουν ὁρᾶν,
<aesch. per. 189> τεύχειν ἐν ἀλλήλαισι: παῖς δ' ἐμὸς μαθὼν
<aesch. per. 190> κατεῖχε κἀπράυνεν, ἅρμασιν δ' ὕπο
<aesch. per. 191> ζεύγνυσιν αὐτὼ καὶ λέπαδν' ἐπ' αὐχένων
<aesch. per. 192> τίθησι. χἠ μὲν τῇδ' ἐπυργοῦτο στολῇ
<aesch. per. 193> ἐν ἡνίαισί τ' εἶχεν εὔαρκτον στόμα,
<aesch. per. 194> ἡ δ' ἐσφάδαζε, καὶ χεροῖν ἔντη δίφρου
<aesch. per. 195> διασπαράσσει καὶ ξυναρπάζει βίᾳ
<aesch. per. 196> ἄνευ χαλινῶν καὶ ζυγὸν θραύει μέσον.
<aesch. per. 197> πίπτει δ' ἐμὸς παῖς, καὶ πατὴρ παρίσταται
<aesch. per. 198> Δαρεῖος οἰκτείρων σφε: τὸν δ' ὅπως ὁρᾷ
<aesch. per. 199> Ξέρξης, πέπλους ῥήγνυσιν ἀμφὶ σώματι.
<aesch. per. 200> καὶ ταῦτα μὲν δὴ νυκτὸς εἰσιδεῖν λέγω.
<aesch. per. 201> ἐπεὶ δ' ἀνέστην καὶ χεροῖν καλλιρρόου
<aesch. per. 202> ἔψαυσα πηγῆς, σὺν θυηπόλῳ χερὶ
<aesch. per. 203> βωμὸν προσέστην, ἀποτρόποισι δαίμοσιν
<aesch. per. 204> θέλουσα θῦσαι πέλανον, ὧν τέλη τάδε.
<aesch. per. 205> ὁρῶ δὲ φεύγοντ' αἰετὸν πρὸς ἐσχάραν
<aesch. per. 206> Φοίβου: φόβῳ δ' ἄφθογγος ἐστάθην, φίλοι:
<aesch. per. 207> μεθύστερον δὲ κίρκον εἰσορῶ δρόμῳ
<aesch. per. 208> πτεροῖς ἐφορμαίνοντα καὶ χηλαῖς κάρα
<aesch. per. 209> τίλλονθ': ὁ δ' οὐδὲν ἄλλο γ' ἢ πτήξας δέμας
<aesch. per. 210> παρεῖχε. ταῦτ' ἔμοιγε δείματ' εἰσιδεῖν,
<aesch. per. 211> ὑμῖν δ' ἀκούειν. εὖ γὰρ ἴστε, παῖς ἐμὸς
<aesch. per. 212> πράξας μὲν εὖ θαυμαστὸς ἂν γένοιτ' ἀνήρ,
<aesch. per. 213> κακῶς δὲ πράξας, οὐχ ὑπεύθυνος πόλει,
<aesch. per. 214> σωθεὶς δ' ὁμοίως τῆσδε κοιρανεῖ χθονός.
<aesch. per. 215> οὔ σε βουλόμεσθα, μῆτερ, οὔτ' ἄγαν φοβεῖν λόγοις
<aesch. per. 216> οὔτε θαρσύνειν. θεοὺς δὲ προστροπαῖς ἱκνουμένη,
<aesch. per. 217> εἴ τι φλαῦρον εἶδες, αἰτοῦ τῶνδ' ἀποτροπὴν τελεῖν,
<aesch. per. 218> τὰ δ' ἀγάθ' ἐκτελῆ γενέσθαι σοί τε καὶ τέκνοις σέθεν
<aesch. per. 219> καὶ πόλει φίλοις τε πᾶσι. δεύτερον δὲ χρὴ χοὰς
<aesch. per. 220> Γῇ τε καὶ φθιτοῖς χέασθαι: πρευμενῶς δ' αἰτοῦ τάδε,
<aesch. per. 221> σὸν πόσιν Δαρεῖον, ὅνπερ φὴς ἰδεῖν κατ' εὐφρόνην,
<aesch. per. 222> ἐσθλά σοι πέμπειν τέκνῳ τε γῆς ἔνερθεν ἐς φάος,
<aesch. per. 223> τἄμπαλιν δὲ τῶνδε γαίᾳ κάτοχα μαυροῦσθαι σκότῳ.
<aesch. per. 224> ταῦτα θυμόμαντις ὤν σοι πρευμενῶς παρῄνεσα.
<aesch. per. 225> εὖ δὲ πανταχῇ τελεῖν σοι τῶνδε κρίνομεν πέρι.
<aesch. per. 226> ἀλλὰ μὴν εὔνους γ' ὁ πρῶτος τῶνδ' ἐνυπνίων κριτὴς
<aesch. per. 227> παιδὶ καὶ δόμοις ἐμοῖσι τήνδ' ἐκύρωσας φάτιν.
<aesch. per. 228> ἐκτελοῖτο δὴ τὰ χρηστά: ταῦτα δ', ὡς ἐφίεσαι,
<aesch. per. 229> πάντα θήσομεν θεοῖσι τοῖς τ' ἔνερθε γῆς φίλοις,
<aesch. per. 230> εὖτ' ἂν εἰς οἴκους μόλωμεν. κεῖνα δ' ἐκμαθεῖν θέλω,
<aesch. per. 231> ὦ φίλοι, ποῦ τὰς ̓Αθήνας φασὶν ἱδρῦσθαι χθονός.
<aesch. per. 232> τῆλε πρὸς δυσμαῖς ἄνακτος ̔Ηλίου φθινασμάτων.
<aesch. per. 233> ἀλλὰ μὴν ἵμειρ' ἐμὸς παῖς τήνδε θηρᾶσαι πόλιν;
<aesch. per. 234> πᾶσα γὰρ γένοιτ' ἂν ̔Ελλὰς βασιλέως ὑπήκοος.
<aesch. per. 235> ὧδέ τις πάρεστιν αὐτοῖς ἀνδροπλήθεια στρατοῦ;
<aesch. per. 236> καὶ στρατὸς τοιοῦτος, ἔρξας πολλὰ δὴ Μήδους κακά.
<aesch. per. 237> καὶ τί πρὸς τούτοισιν ἄλλο; πλοῦτος ἐξαρκὴς δόμοις;
<aesch. per. 238> ἀργύρου πηγή τις αὐτοῖς ἐστι, θησαυρὸς χθονός.
<aesch. per. 239> πότερα γὰρ τοξουλκὸς αἰχμὴ διὰ χεροῖν αὐτοῖς πρέπει;
<aesch. per. 240> οὐδαμῶς: ἔγχη σταδαῖα καὶ φεράσπιδες σαγαί.
<aesch. per. 241> τίς δὲ ποιμάνωρ ἔπεστι κἀπιδεσπόζει στρατῷ;
<aesch. per. 242> οὔτινος δοῦλοι κέκληνται φωτὸς οὐδ' ὑπήκοοι.
<aesch. per. 243> πῶς ἂν οὖν μένοιεν ἄνδρας πολεμίους ἐπήλυδας;
<aesch. per. 244> ὥστε Δαρείου πολύν τε καὶ καλὸν φθεῖραι στρατόν.
<aesch. per. 245> δεινά τοι λέγεις ἰόντων τοῖς τεκοῦσι φροντίσαι.
<aesch. per. 246> ἀλλ' ἐμοὶ δοκεῖν τάχ' εἴσῃ πάντα νημερτῆ λόγον.
<aesch. per. 247> τοῦδε γὰρ δράμημα φωτὸς Περσικὸν πρέπει μαθεῖν,
<aesch. per. 248> καὶ φέρει σαφές τι πρᾶγος ἐσθλὸν ἢ κακὸν κλύειν.
<aesch. per. 249> ὦ γῆς ἁπάσης ̓Ασιάδος πολίσματα,
<aesch. per. 250> ὦ Περσὶς αἶα καὶ πολὺς πλούτου λιμήν,
<aesch. per. 251> ὡς ἐν μιᾷ πληγῇ κατέφθαρται πολὺς
<aesch. per. 252> ὄλβος, τὸ Περσῶν δ' ἄνθος οἴχεται πεσόν.
<aesch. per. 253> ὤμοι, κακὸν μὲν πρῶτον ἀγγέλλειν κακά:
<aesch. per. 254> ὅμως δ' ἀνάγκη πᾶν ἀναπτύξαι πάθος,
<aesch. per. 255> Πέρσαι: στρατὸς γὰρ πᾶς ὄλωλε βαρβάρων.
<aesch. per. 256> ἄνι' ἄνια κακὰ
<aesch. per. 257> νεόκοτα καὶ δάι':. αἰαῖ,
<aesch. per. 258> διαίνεσθε, Πέρσαι,
<aesch. per. 259> τόδ' ἄχος κλύοντες.
<aesch. per. 260> ὡς πάντα γ' ἔστ' ἐκεῖνα διαπεπραγμένα:
<aesch. per. 261> αὐτὸς δ' ἀέλπτως νόστιμον βλέπω φάος.
<aesch. per. 262> ἦ μακροβίοτος
<aesch. per. 263> ὅδε γέ τις αἰὼν ἐφάνθη
<aesch. per. 264> γεραιοῖς, ἀκούειν
<aesch. per. 265> τόδε πῆμ' ἄελπτον.
<aesch. per. 266> καὶ μὴν παρών γε κοὐ λόγους ἄλλων κλύων,
<aesch. per. 267> Πέρσαι, φράσαιμ' ἂν οἷ' ἐπορσύνθη κακά.
<aesch. per. 268> ὀτοτοτοῖ, μάταν
<aesch. per. 269> τὰ πολλὰ βέλεα παμμιγῆ
<aesch. per. 270> γᾶς ἀπ' ̓Ασίδος ἦλθε δᾴ-
<aesch. per. 271> αν ἐφ' ̔Ελλάδα χώραν.
<aesch. per. 272> πλήθουσι νεκρῶν δυσπότμως ἐφθαρμένων
<aesch. per. 273> Σαλαμῖνος ἀκταὶ πᾶς τε πρόσχωρος τόπος.
<aesch. per. 274> ὀτοτοτοῖ, φίλων
<aesch. per. 275> ἁλίδονα μέλεα πολυβαφῆ
<aesch. per. 276> κατθανόντα λέγεις φέρε-
<aesch. per. 277> σθαι πλάγκτ' ἐν διπλάκεσσιν.
<aesch. per. 278> οὐδὲν γὰρ ἤρκει τόξα, πᾶς δ' ἀπώλλυτο
<aesch. per. 279> στρατὸς δαμασθεὶς ναί̈οισιν ἐμβολαῖς
<aesch. per. 280> ἴυζ' ἄποτμον Πέρσαις
<aesch. per. 281> δυσαιανῆ βοὰν
<aesch. per. 282> δᾴοις, ὡς πάντα παγκάκως
<aesch. per. 283> ἔφθισαν: αἰαῖ στρατοῦ φθαρέντος.
<aesch. per. 284> ὦ πλεῖστον ἔχθος ὄνομα Σαλαμῖνος κλύειν.
<aesch. per. 285> φεῦ, τῶν ̓Αθηνῶν ὡς στένω μεμνημένος.
<aesch. per. 286> στυγναί γ' ̓Αθᾶναι δᾴοις:
<aesch. per. 287> μεμνῆσθαί τοι πάρα
<aesch. per. 288> ὡς πολλὰς Περσίδων μάταν
<aesch. per. 289> ἔκτισαν εὔνιδας ἠδ' ἀνάνδρους.
<aesch. per. 290> σιγῶ πάλαι δύστηνος ἐκπεπληγμένη
<aesch. per. 291> κακοῖς: ὑπερβάλλει γὰρ ἥδε συμφορὰ
<aesch. per. 292> τὸ μήτε λέξαι μήτ' ἐρωτῆσαι πάθη.
<aesch. per. 293> ὅμως δ' ἀνάγκη πημονὰς βροτοῖς φέρειν
<aesch. per. 294> θεῶν διδόντων: πᾶν δ' ἀναπτύξας πάθος
<aesch. per. 295> λέξον καταστάς, κεἰ στένεις κακοῖς ὅμως.
<aesch. per. 296> τίς οὐ τέθνηκε, τίνα δὲ καὶ πενθήσομεν
<aesch. per. 297> τῶν ἀρχελείων, ὅστ' ἐπὶ σκηπτουχίᾳ
<aesch. per. 298> ταχθεὶς ἄνανδρον τάξιν ἠρήμου θανών;
<aesch. per. 299> Ξέρξης μὲν αὐτὸς ζῇ τε καὶ βλέπει φάος.
<aesch. per. 300> ἐμοῖς μὲν εἶπας δώμασιν φάος μέγα
<aesch. per. 301> καὶ λευκὸν ἦμαρ νυκτὸς ἐκ μελαγχίμου.
<aesch. per. 302> ̓Αρτεμβάρης δὲ μυρίας ἵππου βραβεὺς
<aesch. per. 303> στύφλους παρ' ἀκτὰς θείνεται Σιληνιῶν.
<aesch. per. 304> χὠ χιλίαρχος Δαδάκης πληγῇ δορὸς
<aesch. per. 305> πήδημα κοῦφον ἐκ νεὼς ἀφήλατο:
<aesch. per. 306> Τενάγων τ' ἀριστεὺς Βακτρίων ἰθαιγενὴς
<aesch. per. 307> θαλασσόπληκτον νῆσον Αἴαντος πολεῖ.
<aesch. per. 308> Λίλαιος, ̓Αρσάμης τε κ̓Αργήστης τρίτος,
<aesch. per. 309> οἵδ' ἀμφὶ νῆσον τὴν πελειοθρέμμονα
<aesch. per. 310> δινούμενοι 'κύρισσον ἰσχυρὰν χθόνα:
<aesch. per. 311> πηγαῖς τε Νείλου γειτονῶν Αἰγυπτίου
<aesch. per. 312> ̓Αρκτεύς, ̓Αδεύης, καὶ φερεσσάκης τρίτος
<aesch. per. 313> Φαρνοῦχος, οἵδε ναὸς ἐκ μιᾶς πέσον.
<aesch. per. 314> Χρυσεὺς Μάταλλος μυριόνταρχος θανών,
<aesch. per. 315> ἵππου μελαίνης ἡγεμὼν τρισμυρίας,
<aesch. per. 316> πυρρὰν ζαπληθῆ δάσκιον γενειάδα
<aesch. per. 317> ἔτεγγ', ἀμείβων χρῶτα πορφυρέᾳ βαφῇ.
<aesch. per. 318> καὶ Μᾶγος ̓́Αραβος, ̓Αρτάβης τε Βάκτριος,
<aesch. per. 319> σκληρᾶς μέτοικος γῆς, ἐκεῖ κατέφθιτο.
<aesch. per. 320> ̓́Αμιστρις ̓Αμφιστρεύς τε πολύπονον δόρυ
<aesch. per. 321> νωμῶν, ὅ τ' ἐσθλὸς ̓Αριόμαρδος Σάρδεσι
<aesch. per. 322> πένθος παρασχών, Σεισάμης θ' ὁ Μύσιος,
<aesch. per. 323> Θάρυβίς τε πεντήκοντα πεντάκις νεῶν
<aesch. per. 324> ταγός, γένος Λυρναῖος, εὐειδὴς ἀνήρ,
<aesch. per. 325> κεῖται θανὼν δείλαιος οὐ μάλ' εὐτυχῶς:
<aesch. per. 326> Συέννεσίς τε πρῶτος εἰς εὐψυχίαν,
<aesch. per. 327> Κιλίκων ἄπαρχος, εἷς ἀνὴρ πλεῖστον πόνον
<aesch. per. 328> ἐχθροῖς παρασχών εὐκλεῶς ἀπώλετο.
<aesch. per. 329> τοσόνδε ταγῶν νῦν ὑπεμνήσθην πέρι.
<aesch. per. 330> πολλῶν παρόντων δ' ὀλίγ' ἀπαγγέλλω κακά.
<aesch. per. 331> αἰαῖ, κακῶν ὕψιστα δὴ κλύω τάδε,
<aesch. per. 332> αἴσχη τε Πέρσαις καὶ λιγέα κωκύματα.
<aesch. per. 333> ἀτὰρ φράσον μοι τοῦτ' ἀναστρέψας πάλιν:
<aesch. per. 334> πόσον δὲ πλῆθος ἦν νεῶν ̔Ελληνίδων,
<aesch. per. 335> ὥστ' ἀξιῶσαι Περσικῷ στρατεύματι
<aesch. per. 336> μάχην συνάψαι ναί̈οισιν ἐμβολαῖς;
<aesch. per. 337> πλήθους μὲν ἂν σάφ' ἴσθ' ἕκατι βάρβαρον
<aesch. per. 338> ναυσὶν κρατῆσαι. καὶ γὰρ ̔́Ελλησιν μὲν ἦν
<aesch. per. 339> ὁ πᾶς ἀριθμὸς ἐς τριακάδας δέκα
<aesch. per. 340> ναῶν, δεκὰς δ' ἦν τῶνδε χωρὶς ἔκκριτος:
<aesch. per. 341> Ξέρξῃ δέ, καὶ γὰρ οἶδα, χιλιὰς μὲν ἦν
<aesch. per. 342> ὧν ἦγε πλῆθος, αἱ δ' ὑπέρκοποι τάχει
<aesch. per. 343> ἑκατὸν δὶς ἦσαν ἑπτά θ': ὧδ' ἔχει λόγος.
<aesch. per. 344> μή σοι δοκοῦμεν τῇδε λειφθῆναι μάχῃ;
<aesch. per. 345> ἀλλ' ὧδε δαίμων τις κατέφθειρε στρατόν,
<aesch. per. 346> τάλαντα βρίσας οὐκ ἰσορρόπῳ τύχῃ.
<aesch. per. 347> θεοὶ πόλιν σῴζουσι Παλλάδος θεᾶς.
<aesch. per. 348> ἔτ' ἆρ' ̓Αθηνῶν ἔστ' ἀπόρθητος πόλις;
<aesch. per. 349> ἀνδρῶν γὰρ ὄντων ἕρκος ἐστὶν ἀσφαλές.
<aesch. per. 350> ἀρχὴ δὲ ναυσὶ συμβολῆς τίς ἦν, φράσον:
<aesch. per. 351> τίνες κατῆρξαν, πότερον ̔́Ελληνες, μάχης,
<aesch. per. 352> ἢ παῖς ἐμός, πλήθει καταυχήσας νεῶν;
<aesch. per. 353> ἦρξεν μέν, ὦ δέσποινα, τοῦ παντὸς κακοῦ
<aesch. per. 354> φανεὶς ἀλάστωρ ἢ κακὸς δαίμων ποθέν.
<aesch. per. 355> ἀνὴρ γὰρ ̔́Ελλην ἐξ ̓Αθηναίων στρατοῦ
<aesch. per. 356> ἐλθὼν ἔλεξε παιδὶ σῷ Ξέρξῃ τάδε,
<aesch. per. 357> ὡς εἰ μελαίνης νυκτὸς ἵξεται κνέφας,
<aesch. per. 358> ̔́Ελληνες οὐ μενοῖεν, ἀλλὰ σέλμασιν
<aesch. per. 359> ναῶν ἐπανθορόντες ἄλλος ἄλλοσε
<aesch. per. 360> δρασμῷ κρυφαίῳ βίοτον ἐκσωσοίατο.
<aesch. per. 361> ὁ δ' εὐθὺς ὡς ἤκουσεν, οὐ ξυνεὶς δόλον
<aesch. per. 362> ̔́Ελληνος ἀνδρὸς οὐδὲ τὸν θεῶν φθόνον,
<aesch. per. 363> πᾶσιν προφωνεῖ τόνδε ναυάρχοις λόγον,
<aesch. per. 364> εὖτ' ἂν φλέγων ἀκτῖσιν ἥλιος χθόνα
<aesch. per. 365> λήξῃ, κνέφας δὲ τέμενος αἰθέρος λάβῃ,
<aesch. per. 366> τάξαι νεῶν στῖφος μὲν ἐν στοίχοις τρισὶν
<aesch. per. 367> ἔκπλους φυλάσσειν καὶ πόρους ἁλιρρόθους,
<aesch. per. 368> ἄλλας δὲ κύκλῳ νῆσον Αἴαντος πέριξ:
<aesch. per. 369> ὡς εἰ μόρον φευξοίαθ' ̔́Ελληνες κακόν,
<aesch. per. 370> ναυσὶν κρυφαίως δρασμὸν εὑρόντες τινά,
<aesch. per. 371> πᾶσιν στέρεσθαι κρατὸς ἦν προκείμενον.
<aesch. per. 372> τοσαῦτ' ἔλεξε κάρθ' ὑπ' εὐθύμου φρενός:
<aesch. per. 373> οὐ γὰρ τὸ μέλλον ἐκ θεῶν ἠπίστατο.
<aesch. per. 374> οἱ δ' οὐκ ἀκόσμως, ἀλλὰ πειθάρχῳ φρενὶ
<aesch. per. 375> δεῖπνόν τ' ἐπορσύνοντο, ναυβάτης τ' ἀνὴρ
<aesch. per. 376> τροποῦτο κώπην σκαλμὸν ἀμφ' εὐήρετμον.
<aesch. per. 377> ἐπεὶ δὲ φέγγος ἡλίου κατέφθιτο
<aesch. per. 378> καὶ νὺξ ἐπῄει, πᾶς ἀνὴρ κώπης ἄναξ
<aesch. per. 379> ἐς ναῦν ἐχώρει πᾶς θ' ὅπλων ἐπιστάτης:
<aesch. per. 380> τάξις δὲ τάξιν παρεκάλει νεὼς μακρᾶς:
<aesch. per. 381> πλέουσι δ' ὡς ἕκαστος ἦν τεταγμένος,
<aesch. per. 382> καὶ πάννυχοι δὴ διάπλοον καθίστασαν
<aesch. per. 383> ναῶν ἄνακτες πάντα ναυτικὸν λεών.
<aesch. per. 384> καὶ νὺξ ἐχώρει, κοὐ μάλ' ̔Ελλήνων στρατὸς
<aesch. per. 385> κρυφαῖον ἔκπλουν οὐδαμῇ καθίστατο:
<aesch. per. 386> ἐπεί γε μέντοι λευκόπωλος ἡμέρα
<aesch. per. 387> πᾶσαν κατέσχε γαῖαν εὐφεγγὴς ἰδεῖν,
<aesch. per. 388> πρῶτον μὲν ἠχῇ κέλαδος ̔Ελλήνων πάρα
<aesch. per. 389> μολπηδὸν ηὐφήμησεν, ὄρθιον δ' ἅμα
<aesch. per. 390> ἀντηλάλαξε νησιώτιδος πέτρας
<aesch. per. 391> ἠχώ: φόβος δὲ πᾶσι βαρβάροις παρῆν
<aesch. per. 392> γνώμης ἀποσφαλεῖσιν: οὐ γὰρ ὡς φυγῇ
<aesch. per. 393> παιᾶν' ἐφύμνουν σεμνὸν ̔́Ελληνες τότε,
<aesch. per. 394> ἀλλ' ἐς μάχην ὁρμῶντες εὐψύχῳ θράσει:
<aesch. per. 395> σάλπιγξ δ' ἀϋτῇ πάντ' ἐκεῖν' ἐπέφλεγεν.
<aesch. per. 396> εὐθὺς δὲ κώπης ῥοθιάδος ξυνεμβολῇ
<aesch. per. 397> ἔπαισαν ἅλμην βρύχιον ἐκ κελεύματος,
<aesch. per. 398> θοῶς δὲ πάντες ἦσαν ἐκφανεῖς ἰδεῖν.
<aesch. per. 399> τὸ δεξιὸν μὲν πρῶτον εὐτάκτως κέρας
<aesch. per. 400> ἡγεῖτο κόσμῳ, δεύτερον δ' ὁ πᾶς στόλος
<aesch. per. 401> ἐπεξεχώρει, καὶ παρῆν ὁμοῦ κλύειν
<aesch. per. 402> πολλὴν βοήν, “ὦ παῖδες ̔Ελλήνων ἴτε,
<aesch. per. 403> ἐλευθεροῦτε πατρίδ', ἐλευθεροῦτε δὲ
<aesch. per. 404> παῖδας, γυναῖκας, θεῶν τέ πατρῴων ἕδη,
<aesch. per. 405> θήκας τε προγόνων: νῦν ὑπὲρ πάντων ἀγών.”
<aesch. per. 406> καὶ μὴν παρ' ἡμῶν Περσίδος γλώσσης ῥόθος
<aesch. per. 407> ὑπηντίαζε, κοὐκέτ' ἦν μέλλειν ἀκμή.
<aesch. per. 408> εὐθὺς δὲ ναῦς ἐν νηὶ χαλκήρη στόλον
<aesch. per. 409> ἔπαισεν: ἦρξε δ' ἐμβολῆς ̔Ελληνικὴ
<aesch. per. 410> ναῦς, κἀποθραύει πάντα Φοινίσσης νεὼς
<aesch. per. 411> κόρυμβ', ἐπ' ἄλλην δ' ἄλλος ηὔθυνεν δόρυ.
<aesch. per. 412> τὰ πρῶτα μέν νυν ῥεῦμα Περσικοῦ στρατοῦ
<aesch. per. 413> ἀντεῖχεν: ὡς δὲ πλῆθος ἐν στενῷ νεῶν
<aesch. per. 414> ἤθροιστ' ἀρωγὴ δ' οὔτις ἀλλήλοις παρῆν,
<aesch. per. 415> αὐτοὶ δ' ὑφ' αὑτῶν ἐμβόλοις χαλκοστόμοις
<aesch. per. 416> παίοντ', ἔθραυον πάντα κωπήρη στόλον,
<aesch. per. 417> ̔Ελληνικαί τε νῆες οὐκ ἀφρασμόνως
<aesch. per. 418> κύκλῳ πέριξ ἔθεινον, ὑπτιοῦτο δὲ
<aesch. per. 419> σκάφη νεῶν, θάλασσα δ' οὐκέτ' ἦν ἰδεῖν,
<aesch. per. 420> ναυαγίων πλήθουσα καὶ φόνου βροτῶν.
<aesch. per. 421> ἀκταὶ δὲ νεκρῶν χοιράδες τ' ἐπλήθυον,
<aesch. per. 422> φυγῇ δ' ἀκόσμῳ πᾶσα ναῦς ἠρέσσετο,
<aesch. per. 423> ὅσαιπερ ἦσαν βαρβάρου στρατεύματος.
<aesch. per. 424> τοὶ δ' ὥστε θύννους ἤ τιν' ἰχθύων βόλον
<aesch. per. 425> ἀγαῖσι κωπῶν θραύμασίν τ' ἐρειπίων
<aesch. per. 426> ἔπαιον, ἐρράχιζον: οἰμωγὴ δ' ὁμοῦ
<aesch. per. 427> κωκύμασιν κατεῖχε πελαγίαν ἅλα,
<aesch. per. 428> ἕως κελαινῆς νυκτὸς ὄμμ' ἀφείλετο.
<aesch. per. 429> κακῶν δὲ πλῆθος, οὐδ' ἂν εἰ δέκ' ἤματα
<aesch. per. 430> στοιχηγοροίην, οὐκ ἂν ἐκπλήσαιμί σοι.
<aesch. per. 431> εὖ γὰρ τόδ' ἴσθι, μηδάμ' ἡμέρᾳ μιᾷ
<aesch. per. 432> πλῆθος τοσουτάριθμον ἀνθρώπων θανεῖν.
<aesch. per. 433> αἰαῖ, κακῶν δὴ πέλαγος ἔρρωγεν μέγα
<aesch. per. 434> Πέρσαις τε καὶ πρόπαντι βαρβάρων γένει.
<aesch. per. 435> εὖ νυν τόδ' ἴσθι, μηδέπω μεσοῦν κακόν:
<aesch. per. 436> τοιάδ' ἐπ' αὐτοῖς ἦλθε συμφορὰ πάθους
<aesch. per. 437> ὡς τοῖσδε καὶ δὶς ἀντισηκῶσαι ῥοπῇ.
<aesch. per. 438> καὶ τίς γένοιτ' ἂν τῆσδ' ἔτ' ἐχθίων τύχη;
<aesch. per. 439> λέξον τίν' αὖ φὴς τήνδε συμφορὰν στρατῷ
<aesch. per. 440> ἐλθεῖν κακῶν ῥέπουσαν ἐς τὰ μάσσονα.
<aesch. per. 441> Περσῶν ὅσοιπερ ἦσαν ἀκμαῖοι φύσιν,
<aesch. per. 442> ψυχήν τ' ἄριστοι κεὐγένειαν ἐκπρεπεῖς,
<aesch. per. 443> αὐτῷ τ' ἄνακτι πίστιν ἐν πρώτοις ἀεί,
<aesch. per. 444> τεθνᾶσιν αἰσχρῶς δυσκλεεστάτῳ μόρῳ.
<aesch. per. 445> οἲ 'γὼ τάλαινα συμφορᾶς κακῆς, φίλοι.
<aesch. per. 446> ποίῳ μόρῳ δὲ τούσδε φὴς ὀλωλέναι;
<aesch. per. 447> νῆσός τις ἔστι πρόσθε Σαλαμῖνος τόπων,
<aesch. per. 448> βαιά, δύσορμος ναυσίν, ἣν ὁ φιλόχορος
<aesch. per. 449> Πὰν ἐμβατεύει, ποντίας ἀκτῆς ἔπι.
<aesch. per. 450> ἐνταῦθα πέμπει τούσδ', ὅπως, ὅταν νεῶν
<aesch. per. 451> φθαρέντες ἐχθροὶ νῆσον ἐκσῳζοίατο,
<aesch. per. 452> κτείνοιεν εὐχείρωτον ̔Ελλήνων στρατόν,
<aesch. per. 453> φίλους δ' ὑπεκσῴζοιεν ἐναλίων πόρων,
<aesch. per. 454> κακῶς τὸ μέλλον ἱστορῶν. ὡς γὰρ θεὸς
<aesch. per. 455> ναῶν ἔδωκε κῦδος ̔́Ελλησιν μάχης,
<aesch. per. 456> αὐθημερὸν φράξαντες εὐχάλκοις δέμας
<aesch. per. 457> ὅπλοισι ναῶν ἐξέθρῳσκον: ἀμφὶ δὲ
<aesch. per. 458> κυκλοῦντο πᾶσαν νῆσον, ὥστ' ἀμηχανεῖν
<aesch. per. 459> ὅποι τράποιντο. πολλὰ μὲν γὰρ ἐκ χερῶν
<aesch. per. 460> πέτροισιν ἠράσσοντο, τοξικῆς τ' ἄπο
<aesch. per. 461> θώμιγγος ἰοὶ προσπίτνοντές ὤλλυσαν:
<aesch. per. 462> τέλος δ' ἐφορμηθέντες ἐξ ἑνὸς ῥόθου
<aesch. per. 463> παίουσι, κρεοκοποῦσι δυστήνων μέλη,
<aesch. per. 464> ἕως ἁπάντων ἐξαπέφθειραν βίον.
<aesch. per. 465> Ξέρξης δ' ἀνῴμωξεν κακῶν ὁρῶν βάθος:
<aesch. per. 466> ἕδραν γὰρ εἶχε παντὸς εὐαγῆ στρατοῦ,
<aesch. per. 467> ὑψηλὸν ὄχθον ἄγχι πελαγίας ἁλός:
<aesch. per. 468> ῥήξας δὲ πέπλους κἀνακωκύσας λιγύ,
<aesch. per. 469> πεζῷ παραγγείλας ἄφαρ στρατεύματι,
<aesch. per. 470> ἵης' ἀκόσμῳ ξὺν φυγῇ. τοιάνδε σοι
<aesch. per. 471> πρὸς τῇ πάροιθε συμφορὰν πάρα στένειν.
<aesch. per. 472> ὦ στυγνὲ δαῖμον, ὡς ἄρ' ἔψευσας φρενῶν
<aesch. per. 473> Πέρσας: πικρὰν δὲ παῖς ἐμὸς τιμωρίαν
<aesch. per. 474> κλεινῶν ̓Αθηνῶν ηὗρε, κοὐκ ἀπήρκεσαν
<aesch. per. 475> οὓς πρόσθε Μαραθὼν βαρβάρων ἀπώλεσεν:
<aesch. per. 476> ὧν ἀντίποινα παῖς ἐμὸς πράξειν δοκῶν
<aesch. per. 477> τοσόνδε πλῆθος πημάτων ἐπέσπασεν.
<aesch. per. 478> σὺ δ' εἰπέ, ναῶν αἳ πεφεύγασιν μόρον,
<aesch. per. 479> ποῦ τάσδ' ἔλειπες: οἶσθα σημῆναι τορῶς;
<aesch. per. 480> ναῶν γε ταγοὶ τῶν λελειμμένων σύδην
<aesch. per. 481> κατ' οὖρον οὐκ εὔκοσμον αἴρονται φυγήν:
<aesch. per. 482> στρατὸς δ' ὁ λοιπὸς ἔν τε Βοιωτῶν χθονὶ
<aesch. per. 483> διώλλυθ', οἱ μὲν ἀμφὶ κρηναῖον γάνος
<aesch. per. 484> δίψῃ πονοῦντες, οἱ δ' ὑπ' ἄσθματος κενοὶ
<aesch. per. 485> διεκπερῶμεν ἔς τε Φωκέων χθόνα
<aesch. per. 486> καὶ Δωρίδ' αἶαν, Μηλιᾶ τε κόλπον, οὗ
<aesch. per. 487> Σπερχειὸς ἄρδει πεδίον εὐμενεῖ ποτῷ:
<aesch. per. 488> κἀντεῦθεν ἡμᾶς γῆς ̓Αχαιίδος πέδον
<aesch. per. 489> καὶ Θεσσαλῶν πόλεις ὑπεσπανισμένους
<aesch. per. 490> βορᾶς ἐδέξαντ': ἔνθα δὴ πλεῖστοι 'θάνον
<aesch. per. 491> δίψῃ τε λιμῷ τ': ἀμφότερα γὰρ ἦν τάδε.
<aesch. per. 492> Μαγνητικὴν δὲ γαῖαν ἔς τε Μακεδόνων
<aesch. per. 493> χώραν ἀφικόμεσθ', ἐπ' ̓Αξίου πόρον,
<aesch. per. 494> Βόλβης θ' ἕλειον δόνακα, Πάγγαιόν τ' ὄρος,
<aesch. per. 495> ̓Ηδωνίδ' αἶαν: νυκτὶ δ' ἐν ταύτῃ θεὸς
<aesch. per. 496> χειμῶν' ἄωρον ὦρσε, πήγνυσιν δὲ πᾶν
<aesch. per. 497> ῥέεθρον ἁγνοῦ Στρυμόνος. θεοὺς δέ τις
<aesch. per. 498> τὸ πρὶν νομίζων οὐδαμοῦ τότ' ηὔχετο
<aesch. per. 499> λιταῖσι, γαῖαν οὐρανόν τε προσκυνῶν.
<aesch. per. 500> ἐπεὶ δὲ πολλὰ θεοκλυτῶν ἐπαύσατο
<aesch. per. 501> στρατός, περᾷ κρυσταλλοπῆγα διὰ πόρον:
<aesch. per. 502> χὤστις μὲν ἡμῶν πρὶν σκεδασθῆναι θεοῦ
<aesch. per. 503> ἀκτῖνας ὡρμήθη, σεσωσμένος κυρεῖ.
<aesch. per. 504> φλέγων γὰρ αὐγαῖς λαμπρὸς ἡλίου κύκλος
<aesch. per. 505> μέσον πόρον διῆκε, θερμαίνων φλογί.
<aesch. per. 506> πῖπτον δ' ἐπ' ἀλλήλοισιν: ηὐτύχει δέ τοι
<aesch. per. 507> ὅστις τάχιστα πνεῦμ' ἀπέρρηξεν βίου.
<aesch. per. 508> ὅσοι δὲ λοιποὶ κἄτυχον σωτηρίας,
<aesch. per. 509> Θρῄκην περάσαντες μόγις πολλῷ πόνῳ,
<aesch. per. 510> ἥκουσιν ἐκφυγόντες, οὐ πολλοί τινες,
<aesch. per. 511> ἐφ' ἑστιοῦχον γαῖαν: ὡς στένειν πόλιν
<aesch. per. 512> Περσῶν, ποθοῦσαν φιλτάτην ἥβην χθονός.
<aesch. per. 513> ταῦτ' ἔστ' ἀληθῆ: πολλὰ δ' ἐκλείπω λέγων
<aesch. per. 514> κακῶν ἃ Πέρσαις ἐγκατέσκηψεν θεός.
<aesch. per. 515> ὦ δυσπόνητε δαῖμον, ὡς ἄγαν βαρὺς
<aesch. per. 516> ποδοῖν ἐνήλου παντὶ Περσικῷ γένει.
<aesch. per. 517> οἲ 'γὼ τάλαινα διαπεπραγμένου στρατοῦ:
<aesch. per. 518> ὦ νυκτὸς ὄψις ἐμφανὴς ἐνυπνίων,
<aesch. per. 519> ὡς κάρτα μοι σαφῶς ἐδήλωσας κακά.
<aesch. per. 520> ὑμεῖς δὲ φαύλως αὔτ' ἄγαν ἐκρίνατε.
<aesch. per. 521> ὅμως δ', ἐπειδὴ τῇδ' ἐκύρωσεν φάτις
<aesch. per. 522> ὑμῶν, θεοῖς μὲν πρῶτον εὔξασθαι θέλω:
<aesch. per. 523> ἔπειτα Γῇ τε καὶ φθιτοῖς δωρήματα
<aesch. per. 524> ἥξω λαβοῦσα πέλανον ἐξ οἴκων ἐμῶν,—
<aesch. per. 525> ἐπίσταμαι μὲν ὡς ἐπ' ἐξειργασμένοις,
<aesch. per. 526> ἀλλ' ἐς τὸ λοιπὸν εἴ τι δὴ λῷον πέλοι.
<aesch. per. 527> ὑμᾶς δὲ χρὴ 'πὶ τοῖσδε τοῖς πεπραγμένοις
<aesch. per. 528> πιστοῖσι πιστὰ ξυμφέρειν βουλεύματα:
<aesch. per. 529> καὶ παῖδ', ἐάν περ δεῦρ' ἐμοῦ πρόσθεν μόλῃ,
<aesch. per. 530> παρηγορεῖτε, καὶ προπέμπετ' ἐς δόμους,
<aesch. per. 531> μὴ καί τι πρὸς κακοῖσι προσθῆται κακόν.
<aesch. per. 532> ὦ Ζεῦ βασιλεῦ, νῦν γὰρ Περσῶν
<aesch. per. 533> τῶν μεγαλαύχων καὶ πολυάνδρων
<aesch. per. 534> στρατιὰν ὀλέσας
<aesch. per. 535> ἄστυ τὸ Σούσων ἠδ' ̓Αγβατάνων
<aesch. per. 536> πένθει δνοφερῷ κατέκρυψας:
<aesch. per. 537> πολλαὶ δ' ἀταλαῖς χερσὶ καλύπτρας
<aesch. per. 538> κατερεικόμεναι
<aesch. per. 539> διαμυδαλέοις δάκρυσι κόλπους
<aesch. per. 540> τέγγους', ἄλγους μετέχουσαι.
<aesch. per. 541> αἱ δ' ἁβρόγοοι Περσίδες ἀνδρῶν
<aesch. per. 542> ποθέουσαι ἰδεῖν ἀρτιζυγίαν,
<aesch. per. 543> λέκτρων εὐνὰς ἁβροχίτωνας,
<aesch. per. 544> χλιδανῆς ἥβης τέρψιν, ἀφεῖσαι,
<aesch. per. 545> πενθοῦσι γόοις ἀκορεστοτάτοις.
<aesch. per. 546> κἀγὼ δὲ μόρον τῶν οἰχομένων
<aesch. per. 547> αἴρω δοκίμως πολυπενθῆ.
<aesch. per. 548> νῦν γὰρ δὴ πρόπασα μὲν στένει γαῖ'
<aesch. per. 549> ̓Ασιὰς ἐκκενουμένα.
<aesch. per. 550> Ξέρξης μὲν ἄγαγεν, ποποῖ,
<aesch. per. 551> Ξέρξης δ' ἀπώλεσεν, τοτοῖ,
<aesch. per. 552> Ξέρξης δὲ πάντ' ἐπέσπε δυσφρόνως
<aesch. per. 553> βαρίδεσσι ποντίαις.
<aesch. per. 554> τίπτε Δαρεῖος μὲν οὕ-
<aesch. per. 555> τω τότ' ἀβλαβὴς ἐπῆν
<aesch. per. 556> τόξαρχος πολιήταις,
<aesch. per. 557> Σουσίδαις φίλος ἄκτωρ;
<aesch. per. 558> πεζούς τε γὰρ καὶ θαλασσίους
<aesch. per. 559> λινόπτεροι κυανώπιδες
<aesch. per. 560> νᾶες μὲν ἄγαγον, ποποῖ,
<aesch. per. 561> νᾶες δ' ἀπώλεσαν, τοτοῖ,
<aesch. per. 562> νᾶες πανωλέθροισιν ἐμβολαῖς,
<aesch. per. 563> αἵ τ' ̓Ιαόνων χέρες.
<aesch. per. 564> τυτθὰ δ' ἐκφυγεῖν ἄνακτ'
<aesch. per. 565> αὐτὸν εἰσακούομεν
<aesch. per. 566> Θρῄκης ἂμ πεδιήρεις
<aesch. per. 567> δυσχίμους τε κελεύθους.
<aesch. per. 568> τοὶ δ' ἄρα πρωτόμοιροι, φεῦ,
<aesch. per. 569> λειφθέντες πρὸς ἀνάγκας, ἠέ,
<aesch. per. 570> ἀκτὰς ἀμφὶ Κυχρείας, ὀᾶ,
<aesch. per. 571> σύρονται: στένε καὶ δακνά-
<aesch. per. 572> ζου, βαρὺ δ' ἀμβόασον
<aesch. per. 573> οὐράνι' ἄχη, ὀᾶ:
<aesch. per. 574> τεῖνε δὲ δυσβάυκτον
<aesch. per. 575> βοᾶτιν τάλαιναν αὐδάν.
<aesch. per. 576> γναπτόμενοι δὲ δίνᾳ, φεῦ,
<aesch. per. 577> σκύλλονται πρὸς ἀναύδων, ἠέ,
<aesch. per. 578> παίδων τᾶς ἀμιάντου, ὀᾶ.
<aesch. per. 579> πενθεῖ δ' ἄνδρα δόμος στερη-
<aesch. per. 580> θείς τοκέες τ' ἄπαιδες
<aesch. per. 581> δαιμόνι' ἄχη, ὀᾶ,
<aesch. per. 582> δυρόμενοι γέροντες
<aesch. per. 583> τὸ πᾶν δὴ κλύουσιν ἄλγος.
<aesch. per. 584> τοὶ δ' ἀνὰ γᾶν ̓Ασίαν δὴν
<aesch. per. 585> οὐκέτι περσονομοῦνται,
<aesch. per. 586> οὐδ' ἔτι δασμοφοροῦσιν
<aesch. per. 587> δεσποσύνοισιν ἀνάγκαις,
<aesch. per. 588> οὐδ' ἐς γᾶν προπίτνοντες
<aesch. per. 589> ἅζονται: βασιλεία
<aesch. per. 590> γὰρ διόλωλεν ἰσχύς.
<aesch. per. 591> οὐδ' ἔτι γλῶσσα βροτοῖσιν
<aesch. per. 592> ἐν φυλακαῖς: λέλυται γὰρ
<aesch. per. 593> λαὸς ἐλεύθερα βάζειν,
<aesch. per. 594> ὡς ἐλύθη ζυγὸν ἀλκᾶς.
<aesch. per. 595> αἱμαχθεῖσα δ' ἄρουραν
<aesch. per. 596> Αἴαντος περικλύστα
<aesch. per. 597> νᾶσος ἔχει τὰ Περσᾶν.
<aesch. per. 598> φίλοι, κακῶν μὲν ὅστις ἔμπειρος κυρεῖ,
<aesch. per. 599> ἐπίσταται βροτοῖσιν ὡς ὅταν κλύδων
<aesch. per. 600> κακῶν ἐπέλθῃ πάντα δειμαίνειν φιλεῖ:
<aesch. per. 601> ὅταν δ' ὁ δαίμων εὐροῇ, πεποιθέναι
<aesch. per. 602> τὸν αὐτὸν αἰεὶ δαίμον' οὐριεῖν τύχην.
<aesch. per. 603> ἐμοὶ γὰρ ἤδη πάντα μὲν φόβου πλέα
<aesch. per. 604> ἐν ὄμμασιν τἀνταῖα φαίνεται θεῶν,
<aesch. per. 605> βοᾷ δ' ἐν ὠσὶ κέλαδος οὐ παιώνιος:
<aesch. per. 606> τοία κακῶν ἔκπληξις ἐκφοβεῖ φρένας.
<aesch. per. 607> τοιγὰρ κέλευθον τήνδ' ἄνευ τ' ὀχημάτων
<aesch. per. 608> χλιδῆς τε τῆς πάροιθεν ἐκ δόμων πάλιν
<aesch. per. 609> ἔστειλα, παιδὸς πατρὶ πρευμενεῖς χοὰς
<aesch. per. 610> φέρους', ἅπερ νεκροῖσι μειλικτήρια,
<aesch. per. 611> βοός τ' ἀφ' ἁγνῆς λευκὸν εὔποτον γάλα,
<aesch. per. 612> τῆς τ' ἀνθεμουργοῦ στάγμα, παμφαὲς μέλι,
<aesch. per. 613> λιβάσιν ὑδρηλαῖς παρθένου πηγῆς μέτα,
<aesch. per. 614> ἀκήρατόν τε μητρὸς ἀγρίας ἄπο
<aesch. per. 615> ποτὸν παλαιᾶς ἀμπέλου γάνος τόδε:
<aesch. per. 616> τῆς τ' αἰὲν ἐν φύλλοισι θαλλούσης βίον
<aesch. per. 617> ξανθῆς ἐλαίας καρπὸς εὐώδης πάρα,
<aesch. per. 618> ἄνθη τε πλεκτά, παμφόρου γαίας τέκνα,
<aesch. per. 619> ἀλλ', ὦ φίλοι, χοαῖσι ταῖσδε νερτέρων
<aesch. per. 620> ὕμνους ἐπευφημεῖτε, τόν τε δαίμονα
<aesch. per. 621> Δαρεῖον ἀνακαλεῖσθε, γαπότους δ' ἐγὼ
<aesch. per. 622> τιμὰς προπέμψω τάσδε νερτέροις θεοῖς.
<aesch. per. 623> βασίλεια γύναι, πρέσβος Πέρσαις,
<aesch. per. 624> σύ τε πέμπε χοὰς θαλάμους ὑπὸ γῆς,
<aesch. per. 625> ἡμεῖς θ' ὕμνοις αἰτησόμεθα
<aesch. per. 626> φθιμένων πομποὺς
<aesch. per. 627> εὔφρονας εἶναι κατὰ γαίας.
<aesch. per. 628> ἀλλά, χθόνιοι δαίμονες ἁγνοί,
<aesch. per. 629> Γῆ τε καὶ ̔Ερμῆ, βασιλεῦ τ' ἐνέρων,
<aesch. per. 630> πέμψατ' ἔνερθεν ψυχὴν ἐς φῶς:
<aesch. per. 631> εἰ γάρ τι κακῶν ἄκος οἶδε πλέον,
<aesch. per. 632> μόνος ἂν θνητῶν πέρας εἴποι.
<aesch. per. 633> ἦ ῥ' ἀίει μου μακαρίτας
<aesch. per. 634> ἰσοδαίμων βασιλεὺς
<aesch. per. 635> βάρβαρ' ἀσαφηνῆ
<aesch. per. 636> ἱέντος τὰ παναίολ' αἰ-
<aesch. per. 637> ανῆ δύσθροα βάγματ', ἢ
<aesch. per. 638> παντάλαν' ἄχη διαβοάσω;
<aesch. per. 639> νέρθεν ἆρα κλύει μου;
<aesch. per. 640> ἀλλὰ σύ μοι Γᾶ τε καὶ ἄλλοι
<aesch. per. 641> χθονίων ἁγεμόνες
<aesch. per. 642> δαίμονα μεγαυχῆ
<aesch. per. 643> ἰόντ' αἰνέσατ' ἐκ δόμων,
<aesch. per. 644> Περσᾶν Σουσιγενῆ θεόν:
<aesch. per. 645> πέμπετε δ' ἄνω οἷον οὔπω
<aesch. per. 646> Περσὶς αἶ' ἐκάλυψεν.
<aesch. per. 647> ἦ φίλος ἁνήρ, φίλος ὄχθος:
<aesch. per. 648> φίλα γὰρ κέκευθεν ἤθη.
<aesch. per. 649> ̓Αιδωνεὺς δ' ἀναπομ-
<aesch. per. 650> πὸς ἀνείης, ̓Αιδωνεύς,
<aesch. per. 651> θεῖον ἀνάκτορα Δαριᾶνα. ἠέ.
<aesch. per. 652> οὐδὲ γὰρ ἄνδρας ποτ' ἀπώλλυ
<aesch. per. 653> πολεμοφθόροισιν ἄταις,
<aesch. per. 654> θεομήστωρ δ' ἐκικλή-
<aesch. per. 655> σκετο Πέρσαις, θεομήστωρ δ'
<aesch. per. 656> ἔσκεν,ἐπεὶ στρατὸν εὖ ποδούχει. ἠέ.
<aesch. per. 657> βαλήν, ἀρχαῖος βαλήν,
<aesch. per. 658> ἴθι, ἱκοῦ:
<aesch. per. 659> ἔλθ' ἐπ' ἄκρον κόρυμβον ὄχθου,
<aesch. per. 660> κροκόβαπτον ποδὸς εὔμαριν ἀείρων,
<aesch. per. 661> βασιλείου τιάρας
<aesch. per. 662> φάλαρον πιφαύσκων.
<aesch. per. 663> βάσκε πάτερ ἄκακε Δαριάν, οἶ.
<aesch. per. 664> ὅπως αἰανῆ κλύῃς
<aesch. per. 665> νέα τ' ἄχη,
<aesch. per. 666> δέσποτα δεσπότου φάνηθι.
<aesch. per. 667> Στυγία γάρ τις ἐπ' ἀχλὺς πεπόταται:
<aesch. per. 668> νεολαία γὰρ ἤδη
<aesch. per. 670> κατὰ πᾶς' ὄλωλεν.
<aesch. per. 671> βάσκε πάτερ ἄκακε Δαριάν, οἶ.
<aesch. per. 672> αἰαῖ αἰαῖ:
<aesch. per. 673> ὦ πολύκλαυτε φίλοισι θανών,
<aesch. per. 675> †τί τάδε δυνάτα δυνάτα
<aesch. per. 676> περὶ τᾷ σᾷ δίδυμα  διαγόεν  ἁμάρτια;†
<aesch. per. 677> πᾶσαι γᾷ τᾷδ'
<aesch. per. 678> ἐξέφθινται τρίσκαλμοι
<aesch. per. 680> νᾶες ἄναες ἄναες.
<aesch. per. 681> ὦ πιστὰ πιστῶν ἥλικές θ' ἥβης ἐμῆς
<aesch. per. 682> Πέρσαι γεραιοί, τίνα πόλις πονεῖ πόνον;
<aesch. per. 683> στένει, κέκοπται, καὶ χαράσσεται πέδον.
<aesch. per. 684> λεύσσων δ' ἄκοιτιν τὴν ἐμὴν τάφου πέλας
<aesch. per. 685> ταρβῶ, χοὰς δὲ πρευμενὴς ἐδεξάμην.
<aesch. per. 686> ὑμεῖς δὲ θρηνεῖτ' ἐγγὺς ἑστῶτες τάφου
<aesch. per. 687> καὶ ψυχαγωγοῖς ὀρθιάζοντες γόοις
<aesch. per. 688> οἰκτρῶς καλεῖσθέ μ': ἐστὶ δ' οὐκ εὐέξοδον,
<aesch. per. 689> ἄλλως τε πάντως χοἰ κατὰ χθονὸς θεοὶ
<aesch. per. 690> λαβεῖν ἀμείνους εἰσὶν ἢ μεθιέναι.
<aesch. per. 691> ὅμως δ' ἐκείνοις ἐνδυναστεύσας ἐγὼ
<aesch. per. 692> ἥκω. τάχυνε δ' ὡς ἄμεμπτος ὦ χρόνου.
<aesch. per. 693> τί ἐστι Πέρσαις νεοχμὸν ἐμβριθὲς κακόν:
<aesch. per. 694> σέβομαι μὲν προσιδέσθαι,
<aesch. per. 695> σέβομαι δ' ἀντία λέξαι
<aesch. per. 696> σέθεν ἀρχαίῳ περὶ τάρβει.
<aesch. per. 697> ἀλλ' ἐπεὶ κάτωθεν ἦλθον σοῖς γόοις πεπεισμένος,
<aesch. per. 698> μή τι μακιστῆρα μῦθον, ἀλλὰ σύντομον λέγων
<aesch. per. 699> εἰπὲ καὶ πέραινε πάντα, τὴν ἐμὴν αἰδῶ μεθείς.
<aesch. per. 700> δίεμαι μὲν χαρίσασθαι,
<aesch. per. 701> δίεμαι δ' ἀντία φάσθαι,
<aesch. per. 702> λέξας δύσλεκτα φίλοισιν.
<aesch. per. 703> ἀλλ' ἐπεὶ δέος παλαιὸν σοὶ φρενῶν ἀνθίσταται,
<aesch. per. 704> τῶν ἐμῶν λέκτρων γεραιὰ ξύννομ' εὐγενὲς γύναι,
<aesch. per. 705> κλαυμάτων λήξασα τῶνδε καὶ γόων σαφές τί μοι
<aesch. per. 706> λέξον: ἀνθρώπεια δ' ἄν τοι πήματ' ἂν τύχοι βροτοῖς.
<aesch. per. 707> πολλὰ μὲν γὰρ ἐκ θαλάσσης, πολλὰ δ' ἐκ χέρσου κακὰ
<aesch. per. 708> γίγνεται θνητοῖς, ὁ μάσσων βίοτος ἢν ταθῇ, πρόσω.
<aesch. per. 709> ὦ βροτῶν πάντων ὑπερσχὼν ὄλβον εὐτυχεῖ πότμῳ
<aesch. per. 710> ὡς ἕως τ' ἔλευσσες αὐγὰς ἡλίου ζηλωτὸς ὢν
<aesch. per. 711> βίοτον εὐαίωνα Πέρσαις ὡς θεὸς διήγαγες,
<aesch. per. 712> νῦν τέ σε ζηλῶ θανόντα, πρὶν κακῶν ἰδεῖν βάθος.
<aesch. per. 713> πάντα γάρ, Δαρεῖ' ἀκούσῃ μῦθον ἐν βραχεῖ χρόνῳ.
<aesch. per. 714> διαπεπόρθηται τὰ Περσῶν πράγμαθ', ὡς εἰπεῖν ἔπος.
<aesch. per. 715> τίνι τρόπῳ; λοιμοῦ τις ἦλθε σκηπτὸς ἢ στάσις πόλει;
<aesch. per. 716> οὐδαμῶς: ἀλλ' ἀμφ' ̓Αθήνας πᾶς κατέφθαρται στρατός.
<aesch. per. 717> τίς δ' ἐμῶν ἐκεῖσε παίδων ἐστρατηλάτει; φράσον.
<aesch. per. 718> θούριος Ξέρξης, κενώσας πᾶσαν ἠπείρου πλάκα.
<aesch. per. 719> πεζὸς ἢ ναύτης δὲ πεῖραν τήνδ' ἐμώρανεν τάλας;
<aesch. per. 720> ἀμφότερα: διπλοῦν μέτωπον ἦν δυοῖν στρατευμάτοιν.
<aesch. per. 721> πῶς δὲ καὶ στρατὸς τοσόσδε πεζὸς ἤνυσεν περᾶν;
<aesch. per. 722> μηχαναῖς ἔζευξεν ̔́Ελλης πορθμόν, ὥστ' ἔχειν πόρον.
<aesch. per. 723> καὶ τόδ' ἐξέπραξεν, ὥστε Βόσπορον κλῇσαι μέγαν:
<aesch. per. 724> ὧδ' ἔχει: γνώμης δέ πού τις δαιμόνων ξυνήψατο.
<aesch. per. 725> φεῦ, μέγας τις ἦλθε δαίμων, ὥστε μὴ φρονεῖν καλῶς.
<aesch. per. 726> ὡς ἰδεῖν τέλος πάρεστιν οἷον ἤνυσεν κακόν.
<aesch. per. 727> καὶ τί δὴ πράξασιν αὐτοῖς ὧδ' ἐπιστενάζετε;
<aesch. per. 728> ναυτικὸς στρατὸς κακωθεὶς πεζὸν ὤλεσε στρατόν.
<aesch. per. 729> ὧδε παμπήδην δὲ λαὸς πᾶς κατέφθαρται δορί;
<aesch. per. 730> πρὸς τάδ' ὡς Σούσων μὲν ἄστυ πᾶν κενανδρίαν στένει.
<aesch. per. 731> ὦ πόποι κεδνῆς ἀρωγῆς κἀπικουρίας στρατοῦ.
<aesch. per. 732> Βακτρίων δ' ἔρρει πανώλης δῆμος, οὐδέ τις γέρων.
<aesch. per. 733> ὦ μέλεος, οἵαν ἄρ' ἥβην ξυμμάχων ἀπώλεσεν.
<aesch. per. 734> μονάδα δὲ Ξέρξην ἔρημόν φασιν οὐ πολλῶν μέτα—
<aesch. per. 735> πῶς τε δὴ καὶ ποῖ τελευτᾶν; ἔστι τις σωτηρία;
<aesch. per. 736> ἄσμενον μολεῖν γέφυραν γαῖν δυοῖν ζευκτηρίαν.
<aesch. per. 737> καὶ πρὸς ἤπειρον σεσῶσθαι τήνδε, τοῦτ' ἐτήτυμον;
<aesch. per. 738> ναί: λόγος κρατεῖ σαφηνὴς τοῦτό γ', οὐδ' ἔνι στάσις.
<aesch. per. 739> φεῦ, ταχεῖά γ' ἦλθε χρησμῶν πρᾶξις, ἐς δὲ παῖδ' ἐμὸν
<aesch. per. 740> Ζεὺς ἀπέσκηψεν τελευτὴν θεσφάτων: ἐγὼ δέ που
<aesch. per. 741> διὰ μακροῦ χρόνου τάδ' ηὔχουν ἐκτελευτήσειν θεούς:
<aesch. per. 742> ἀλλ' ὅταν σπεύδῃ τις αὐτός, χὠ θεὸς συνάπτεται.
<aesch. per. 743> νῦν κακῶν ἔοικε πηγὴ πᾶσιν ηὑρῆσθαι φίλοις.
<aesch. per. 744> παῖς δ' ἐμὸς τάδ' οὐ κατειδὼς ἤνυσεν νέῳ θράσει:
<aesch. per. 745> ὅστις ̔Ελλήσποντον ἱρὸν δοῦλον ὣς δεσμώμασιν
<aesch. per. 746> ἤλπισε σχήσειν ῥέοντα, Βόσπορον ῥόον θεοῦ:
<aesch. per. 747> καὶ πόρον μετερρύθμιζε, καὶ πέδαις σφυρηλάτοις
<aesch. per. 748> περιβαλὼν πολλὴν κέλευθον ἤνυσεν πολλῷ στρατῷ,
<aesch. per. 749> θνητὸς ὢν θεῶν τε πάντων ᾤετ', οὐκ εὐβουλίᾳ,
<aesch. per. 750> καὶ Ποσειδῶνος κρατήσειν. πῶς τάδ' οὐ νόσος φρενῶν
<aesch. per. 751> εἶχε παῖδ' ἐμόν; δέδοικα μὴ πολὺς πλούτου πόνος
<aesch. per. 752> οὑμὸς ἀνθρώποις γένηται τοῦ φθάσαντος ἁρπαγή.
<aesch. per. 753> ταῦτά τοι κακοῖς ὁμιλῶν ἀνδράσιν διδάσκεται
<aesch. per. 754> θούριος Ξέρξης: λέγουσι δ' ὡς σὺ μὲν μέγαν τέκνοις
<aesch. per. 755> πλοῦτον ἐκτήσω ξὺν αἰχμῇ, τὸν δ' ἀνανδρίας ὕπο
<aesch. per. 756> ἔνδον αἰχμάζειν, πατρῷον δ' ὄλβον οὐδὲν αὐξάνειν.
<aesch. per. 757> τοιάδ' ἐξ ἀνδρῶν ὀνείδη πολλάκις κλύων κακῶν
<aesch. per. 758> τήνδ' ἐβούλευσεν κέλευθον καὶ στράτευμ' ἐφ' ̔Ελλάδα.
<aesch. per. 759> τοιγάρ σφιν ἔργον ἐστὶν ἐξειργασμένον
<aesch. per. 760> μέγιστον, ἀείμνηστον, οἷον οὐδέπω
<aesch. per. 761> τόδ' ἄστυ Σούσων ἐξεκείνωσεν πεσόν,
<aesch. per. 762> ἐξ οὗτε τιμὴν Ζεὺς ἄναξ τήνδ' ὤπασεν,
<aesch. per. 763> ἕν' ἄνδρ' ἁπάσης ̓Ασίδος μηλοτρόφου
<aesch. per. 764> ταγεῖν, ἔχοντα σκῆπτρον εὐθυντήριον.
<aesch. per. 765> Μῆδος γὰρ ἦν ὁ πρῶτος ἡγεμὼν στρατοῦ:
<aesch. per. 766> ἄλλος δ' ἐκείνου παῖς τόδ' ἔργον ἤνυσεν:
<aesch. per. 767> φρένες γὰρ αὐτοῦ θυμὸν ᾠακοστρόφουν.
<aesch. per. 768> τρίτος δ' ἀπ' αὐτοῦ Κῦρος, εὐδαίμων ἀνήρ,
<aesch. per. 769> ἄρξας ἔθηκε πᾶσιν εἰρήνην φίλοις:
<aesch. per. 770> Λυδῶν δὲ λαὸν καὶ Φρυγῶν ἐκτήσατο,
<aesch. per. 771> ̓Ιωνίαν τε πᾶσαν ἤλασεν βίᾳ.
<aesch. per. 772> θεὸς γὰρ οὐκ ἤχθηρεν, ὡς εὔφρων ἔφυ.
<aesch. per. 773> Κύρου δὲ παῖς τέταρτος ηὔθυνε στρατόν.
<aesch. per. 774> πέμπτος δὲ Μάρδος ἦρξεν, αἰσχύνη πάτρᾳ
<aesch. per. 775> θρόνοισί τ' ἀρχαίοισι: τὸν δὲ σὺν δόλῳ
<aesch. per. 776> ̓Αρταφρένης ἔκτεινεν ἐσθλὸς ἐν δόμοις,
<aesch. per. 777> ξὺν ἀνδράσιν φίλοισιν, οἷς τόδ' ἦν χρέος.
<aesch. per. 778> ἕκτος δὲ Μάραφις, ἕβδομος δ' ̓Αρταφρένης.
<aesch. per. 779> κἀγὼ πάλου τ' ἔκυρσα τοῦπερ ἤθελον,
<aesch. per. 780> κἀπεστράτευσα πολλὰ σὺν πολλῷ στρατῷ:
<aesch. per. 781> ἀλλ' οὐ κακὸν τοσόνδε προσέβαλον πόλει.
<aesch. per. 782> Ξέρξης δ' ἐμὸς παῖς ὢν νέος νέα φρονεῖ,
<aesch. per. 783> κοὐ μνημονεύει τὰς ἐμὰς ἐπιστολάς:
<aesch. per. 784> εὖ γὰρ σαφῶς τόδ' ἴστ', ἐμοὶ ξυνήλικες,
<aesch. per. 785> ἅπαντες ἡμεῖς, οἳ κράτη τάδ' ἔσχομεν,
<aesch. per. 786> οὐκ ἂν φανεῖμεν πήματ' ἔρξαντες τόσα.
<aesch. per. 787> τί οὖν, ἄναξ Δαρεῖε, ποῖ καταστρέφεις
<aesch. per. 788> λόγων τελευτήν; πῶς ἂν ἐκ τούτων ἔτι
<aesch. per. 789> πράσσοιμεν ὡς ἄριστα Περσικὸς λεώς;
<aesch. per. 790> εἰ μὴ στρατεύοισθ' ἐς τὸν ̔Ελλήνων τόπον,
<aesch. per. 791> μηδ' εἰ στράτευμα πλεῖον τὸ Μηδικόν.
<aesch. per. 792> αὐτὴ γὰρ ἡ γῆ ξύμμαχος κείνοις πέλει.
<aesch. per. 793> πῶς τοῦτ' ἔλεξας, τίνι τρόπῳ δὲ συμμαχεῖ;
<aesch. per. 794> κτείνουσα λιμῷ τοὺς ὑπερπόλλους ἄγαν.
<aesch. per. 795> ἀλλ' εὐσταλῆ τοι λεκτὸν ἀροῦμεν στόλον.
<aesch. per. 796> ἀλλ' οὐδ' ὁ μείνας νῦν ἐν ̔Ελλάδος τόποις
<aesch. per. 797> στρατὸς κυρήσει νοστίμου σωτηρίας.
<aesch. per. 798> πῶς εἶπας; οὐ γὰρ πᾶν στράτευμα βαρβάρων
<aesch. per. 799> περᾷ τὸν ̔́Ελλης πορθμὸν Εὐρώπης ἄπο;
<aesch. per. 800> παῦροι γε πολλῶν, εἴ τι πιστεῦσαι θεῶν
<aesch. per. 801> χρὴ θεσφάτοισιν, ἐς τὰ νῦν πεπραγμένα
<aesch. per. 802> βλέψαντα: συμβαίνει γὰρ οὐ τὰ μέν, τὰ δ' οὔ.
<aesch. per. 803> κεἴπερ τάδ' ἐστί, πλῆθος ἔκκριτον στρατοῦ
<aesch. per. 804> λείπει κεναῖσιν ἐλπίσιν πεπεισμένος.
<aesch. per. 805> μίμνουσι δ' ἔνθα πεδίον ̓Ασωπὸς ῥοαῖς
<aesch. per. 806> ἄρδει, φίλον πίασμα Βοιωτῶν χθονί:
<aesch. per. 807> οὗ σφιν κακῶν ὕψιστ' ἐπαμμένει παθεῖν,
<aesch. per. 808> ὕβρεως ἄποινα κἀθέων φρονημάτων:
<aesch. per. 809> οἳ γῆν μολόντες ̔Ελλάδ' οὐ θεῶν βρέτη
<aesch. per. 810> ᾐδοῦντο συλᾶν οὐδὲ πιμπράναι νεώς:
<aesch. per. 811> βωμοὶ δ' ἄιστοι, δαιμόνων θ' ἱδρύματα
<aesch. per. 812> πρόρριζα φύρδην ἐξανέστραπται βάθρων.
<aesch. per. 813> τοιγὰρ κακῶς δράσαντες οὐκ ἐλάσσονα
<aesch. per. 814> πάσχουσι, τὰ δὲ μέλλουσι, κοὐδέπω κακῶν
<aesch. per. 815> κρηνὶς ἀπέσβηκ' ἀλλ' ἔτ' ἐκπιδύεται.
<aesch. per. 816> τόσος γὰρ ἔσται πέλανος αἱματοσφαγὴς
<aesch. per. 817> πρὸς γῇ Πλαταιῶν Δωρίδος λόγχης ὕπο:
<aesch. per. 818> θῖνες νεκρῶν δὲ καὶ τριτοσπόρῳ γονῇ
<aesch. per. 819> ἄφωνα σημανοῦσιν ὄμμασιν βροτῶν
<aesch. per. 820> ὡς οὐχ ὑπέρφευ θνητὸν ὄντα χρὴ φρονεῖν.
<aesch. per. 821> ὕβρις γὰρ ἐξανθοῦς' ἐκάρπωσεν στάχυν
<aesch. per. 822> ἄτης, ὅθεν πάγκλαυτον ἐξαμᾷ θέρος.
<aesch. per. 823> τοιαῦθ' ὁρῶντες τῶνδε τἀπιτίμια
<aesch. per. 824> μέμνησθ' ̓Αθηνῶν ̔Ελλάδος τε, μηδέ τις
<aesch. per. 825> ὑπερφρονήσας τὸν παρόντα δαίμονα
<aesch. per. 826> ἄλλων ἐρασθεὶς ὄλβον ἐκχέῃ μέγαν.
<aesch. per. 827> Ζεύς τοι κολαστὴς τῶν ὑπερκόμπων ἄγαν
<aesch. per. 828> φρονημάτων ἔπεστιν, εὔθυνος βαρύς.
<aesch. per. 829> πρὸς ταῦτ' ἐκεῖνον, σωφρονεῖν κεχρημένον,
<aesch. per. 830> πινύσκετ' εὐλόγοισι νουθετήμασιν,
<aesch. per. 831> λῆξαι θεοβλαβοῦνθ' ὑπερκόμπῳ θράσει.
<aesch. per. 832> σὺ δ', ὦ γεραιὰ μῆτερ ἡ Ξέρξου φίλη,
<aesch. per. 833> ἐλθοῦς' ἐς οἴκους κόσμον ὅστις εὐπρεπὴς
<aesch. per. 834> λαβοῦς' ὑπαντίαζε παιδί. πάντα γὰρ
<aesch. per. 835> κακῶν ὑπ' ἄλγους λακίδες ἀμφὶ σώματι
<aesch. per. 836> στημορραγοῦσι ποικίλων ἐσθημάτων.
<aesch. per. 837> ἀλλ' αὐτὸν εὐφρόνως σὺ πράυνον λόγοις:
<aesch. per. 838> μόνης γάρ, οἶδα, σοῦ κλύων ἀνέξεται.
<aesch. per. 839> ἐγὼ δ' ἄπειμι γῆς ὑπὸ ζόφον κάτω.
<aesch. per. 840> ὑμεῖς δέ, πρέσβεις, χαίρετ', ἐν κακοῖς ὅμως
<aesch. per. 841> ψυχῇ διδόντες ἡδονὴν καθ' ἡμέραν,
<aesch. per. 842> ὡς τοῖς θανοῦσι πλοῦτος οὐδὲν ὠφελεῖ.
<aesch. per. 843> ἦ πολλὰ καὶ παρόντα καὶ μέλλοντ' ἔτι
<aesch. per. 844> ἤλγης' ἀκούσας βαρβάροισι πήματα.
<aesch. per. 845> ὦ δαῖμον, ὥς με πόλλ' ἐσέρχεται κακὰ
<aesch. per. 846> ἄλγη, μάλιστα δ' ἥδε συμφορὰ δάκνει,
<aesch. per. 847> ἀτιμίαν γε παιδὸς ἀμφὶ σώματι
<aesch. per. 848> ἐσθημάτων κλύουσαν, ἥ νιν ἀμπέχει.
<aesch. per. 849> ἀλλ' εἶμι, καὶ λαβοῦσα κόσμον ἐκ δόμων
<aesch. per. 850> ὑπαντιάζειν παιδί μου πειράσομαι.
<aesch. per. 851> οὐ γὰρ τὰ φίλτατ' ἐν κακοῖς προδώσομεν.
<aesch. per. 852> ὦ πόποι ἦ μεγάλας ἀγαθᾶς τε πο-
<aesch. per. 853> λισσονόμου βιοτᾶς ἐπεκύρσαμεν,
<aesch. per. 854> εὖθ' ὁ γηραιὸς
<aesch. per. 855> πανταρκὴς ἀκάκας
<aesch. per. 856> ἄμαχος βασιλεὺς
<aesch. per. 857> ἰσόθεος Δαρεῖος ἆρχε χώρας.
<aesch. per. 858> πρῶτα μὲν εὐδοκίμους στρατιὰς ἀπε-
<aesch. per. 859> φαινόμεθ', ἠδὲ νομίσματα πύργινα
<aesch. per. 860> πάντ' ἐπηύθυνε,
<aesch. per. 861> νόστοι δ' ἐκ πολέμων
<aesch. per. 862> ἀπόνους ἀπαθεῖς
<aesch. per. 863> ἀνέρας εὖ πράσσοντας ἆγον οἴκους.
<aesch. per. 864> ὅσσας δ' εἷλε πόλεις πόρον
<aesch. per. 865> οὐ διαβὰς ̔́Αλυος ποταμοῖο,
<aesch. per. 866> οὐδ' ἀφ' ἑστίας συθείς,
<aesch. per. 867> οἷαι Στρυμονίου πελά-
<aesch. per. 868> γους ̓Αχελωίδες εἰσὶ πάροικοι
<aesch. per. 870> Θρῃκίων ἐπαύλων,
<aesch. per. 871> λίμνας τ' ἔκτοθεν αἳ κατὰ
<aesch. per. 872> χέρσον ἐληλαμέναι πέρι πύργον
<aesch. per. 873> τοῦδ' ἄνακτος ἄιον,
<aesch. per. 875> ̔́Ελλας τ' ἀμφὶ πόρον πλατὺν
<aesch. per. 876> εὐχόμεναι, μυχία τε Προποντίς,
<aesch. per. 877> καὶ στόμωμα Πόντου:
<aesch. per. 878> νᾶσοί θ' αἳ κατὰ πρῶν'
<aesch. per. 880> ἅλιον περίκλυστοι
<aesch. per. 881> τᾷδε γᾷ προσήμεναι
<aesch. per. 882> οἵα Λέσβος ἐλαι-
<aesch. per. 883> όφυτός τε Σάμος, Χίος
<aesch. per. 884> ἠδὲ Πάρος, Νάξος, Μύκο-
<aesch. per. 885> νος, Τήνῳ τε συνάπτους'
<aesch. per. 886> ̓Ανδρος ἀγχιγείτων,
<aesch. per. 887> καὶ τὰς ἀγχιάλους
<aesch. per. 888> ἐκράτυνε μεσάκτους,
<aesch. per. 890> Λῆμνον, ̓Ικάρου θ' ἕδος,
<aesch. per. 891> καὶ ̔Ρόδον ἠδὲ Κνίδον
<aesch. per. 892> Κυπρίας τε πόλεις, Πάφον,
<aesch. per. 893> ἠδὲ Σόλους, Σαλαμῖνά τε,
<aesch. per. 895> τᾶς νῦν ματρόπολις τῶνδ'
<aesch. per. 896> αἰτία στεναγμῶν.
<aesch. per. 897> καὶ τὰς εὐκτεάνους κατὰ
<aesch. per. 898> κλῆρον ̓Ιαόνιον πολυάνδρους
<aesch. per. 900> ̔Ελλάνων ἐκράτει σφετέραις φρεσίν.
<aesch. per. 901> ἀκάματον δὲ παρῆν σθένος
<aesch. per. 902> ἀνδρῶν τευχηστήρων
<aesch. per. 903> παμμίκτων τ' ἐπικούρων.
<aesch. per. 904> νῦν δ' οὐκ ἀμφιλόγως
<aesch. per. 905> θεότρεπτα τάδ' αὖ
<aesch. per. 906> φέρομεν πολέμοισι
<aesch. per. 907> δμαθέντες μεγάλως
<aesch. per. 908> πλαγαῖσι ποντίαισιν.
<aesch. per. 909> ἰώ,
<aesch. per. 910> δύστηνος ἐγὼ στυγερᾶς μοίρας
<aesch. per. 910> τῆσδε κυρήσας ἀτεκμαρτοτάτης,
<aesch. per. 911> ὡς ὠμοφρόνως δαίμων ἐνέβη
<aesch. per. 912> Περσῶν γενεᾷ: τί πάθω τλήμων;
<aesch. per. 913> λέλυται γὰρ ἐμοὶ γυίων ῥώμη
<aesch. per. 914> τήνδ' ἡλικίαν ἐσιδόντ' ἀστῶν.
<aesch. per. 915> εἴθ' ὄφελεν, Ζεῦ, κἀμὲ μετ' ἀνδρῶν
<aesch. per. 916> τῶν οἰχομένων
<aesch. per. 917> θανάτου κατὰ μοῖρα καλύψαι.
<aesch. per. 918> ὀτοτοῖ, βασιλεῦ, στρατιᾶς ἀγαθῆς
<aesch. per. 919> καὶ περσονόμου τιμῆς μεγάλης,
<aesch. per. 920> κόσμου τ' ἀνδρῶν,
<aesch. per. 921> οὓς νῦν δαίμων ἐπέκειρεν.
<aesch. per. 922> γᾶ δ' αἰάζει τὰν ἐγγαίαν
<aesch. per. 923> ἥβαν Ξέρξᾳ κταμέναν ̔́Αιδου
<aesch. per. 924> σάκτορι Περσᾶν. ᾁδοβάται γὰρ
<aesch. per. 925> πολλοὶ φῶτες, χώρας ἄνθος,
<aesch. per. 926> τοξοδάμαντες, πάνυ ταρφύς τις
<aesch. per. 927> μυριὰς ἀνδρῶν, ἐξέφθινται.
<aesch. per. 928> αἰαῖ αἰαῖ κεδνᾶς ἀλκᾶς.
<aesch. per. 929> ̓Ασία δὲ χθών, βασιλεῦ γαίας,
<aesch. per. 930> αἰνῶς αἰνῶς
<aesch. per. 931> ἐπὶ γόνυ κέκλιται.
<aesch. per. 932> ὅδ' ἐγώ, οἰοῖ, αἰακτὸς
<aesch. per. 933> μέλεος γέννᾳ γᾷ τε πατρῴᾳ
<aesch. per. 934> κακὸν ἄρ' ἐγενόμαν.
<aesch. per. 935> πρόσφθογγόν σοι νόστου τὰν
<aesch. per. 936> κακοφάτιδα βοάν,
<aesch. per. 937> κακομέλετον ἰὰν
<aesch. per. 938> Μαριανδυνοῦ θρηνητῆρος
<aesch. per. 939> πέμψω πέμψω,
<aesch. per. 940> πολύδακρυν ἰαχάν.
<aesch. per. 941> ἵετ' αἰανῆ καὶ πάνδυρτον
<aesch. per. 942> δύσθροον αὐδάν. δαίμων γὰρ ὅδ' αὖ
<aesch. per. 943> μετάτροπος ἐπ' ἐμοί.
<aesch. per. 944> ἥσω τοι τὰν πάνδυρτον,
<aesch. per. 945> σὰ πάθη τε σέβων
<aesch. per. 946> ἁλίτυπά τε βάρη,
<aesch. per. 947> πόλεως γέννας πενθητῆρος:
<aesch. per. 948> κλάγξω κλάγξω
<aesch. per. 949> δὲ γόον ἀρίδακρυν.
<aesch. per. 950> ̓Ιάνων γὰρ ἀπηύρα,
<aesch. per. 951> ̓Ιάνων ναύφρακτος
<aesch. per. 952> ̓́Αρης ἑτεραλκὴς
<aesch. per. 953> νυχίαν πλάκα κερσάμενος
<aesch. per. 954> δυσδαίμονά τ' ἀκτάν.
<aesch. per. 955> οἰοιοῖ βόα καὶ πάντ' ἐκπεύθου.—
<aesch. per. 956> ποῦ δὲ φίλων ἄλλος ὄχλος,
<aesch. per. 957> ποῦ δέ σοι παραστάται,
<aesch. per. 958> οἷος ἦν Φαρανδάκης,
<aesch. per. 959> Σούσας, Πελάγων, καὶ Δοτάμας, ἠδ' ̓Α-
<aesch. per. 960> γδαβάτας, Ψάμμις, Σουσισκάνης τ'
<aesch. per. 961> ̓Αγβάτανα λιπών;
<aesch. per. 962> ὀλοοὺς ἀπέλειπον
<aesch. per. 963> Τυρίας ἐκ ναὸς
<aesch. per. 964> ἔρροντας ἐπ' ἀκταῖς
<aesch. per. 965> Σαλαμινιάσι στυφελοῦ
<aesch. per. 966> θείνοντας ἐπ' ἀκτᾶς.
<aesch. per. 967> οἰοιοῖ, βόα: ποῦ σοι Φαρνοῦχος
<aesch. per. 968> ̓Αριόμαρδός τ' ἀγαθός,
<aesch. per. 969> ποῦ δὲ Σευάλκης ἄναξ,
<aesch. per. 970> ἢ Λίλαιος εὐπάτωρ,
<aesch. per. 971> Μέμφις, Θάρυβις, καὶ Μασίστρας,
<aesch. per. 972> ̓Αρτεμβάρης τ' ἠδ' ̔Υσταίχμας;
<aesch. per. 973> τάδε ς' ἐπανερόμαν.
<aesch. per. 974> ἰὼ ἰώ μοί μοι
<aesch. per. 975> τὰς ὠγυγίους κατιδόντες
<aesch. per. 976> στυγνὰς ̓Αθάνας πάντες ἑνὶ πιτύλῳ,
<aesch. per. 977> ἐὴ ἐή, τλάμονες ἀσπαίρουσι χέρσῳ.
<aesch. per. 978> ἦ καὶ τὸν Περσᾶν αὐτοῦ
<aesch. per. 979> τὸν σὸν πιστὸν πάντ' ὀφθαλμὸν
<aesch. per. 980> μυρία μυρία πεμπαστὰν
<aesch. per. 981> Βατανώχου παῖδ' ̓́Αλπιστον
<aesch. per. 983> τοῦ Σησάμα τοῦ Μεγαβάτα,
<aesch. per. 984> Πάρθον τε μέγαν τ' Οἰβάρην
<aesch. per. 985> ἔλιπες ἔλιπες;
<aesch. per. 985> ὢ ὢ ὢ δᾴων.
<aesch. per. 986> Πέρσαις ἀγαυοῖς κακὰ πρόκακα λέγεις.
<aesch. per. 987> ἰὼ ἰὼ δῆτα
<aesch. per. 988> ἴυγγ' ἀγαθῶν ἑτάρων μοι ὑπομιμνήσκεις
<aesch. per. 990> κινεῖς ἄλαστα στυγνὰ πρόκακα λέγων.
<aesch. per. 991> βοᾷ βοᾷ μοι μελέων ἔντοσθεν ἦτορ.
<aesch. per. 992> καὶ μὴν ἄλλους γε ποθοῦμεν,
<aesch. per. 993> Μάρδων ἀνδρῶν μυριοταγὸν
<aesch. per. 994> Ξάνθιν ἄρειόν τ' ̓Αγχάρην,
<aesch. per. 995> Δίαιξίν τ' ἠδ' ̓Αρσάκην
<aesch. per. 996> ἱππιάνακτας,
<aesch. per. 997> Κηγδαδάταν καὶ Λυθίμναν
<aesch. per. 998> Τόλμον τ' αἰχμᾶς ἀκόρεστον.
<aesch. per. 999> ἔταφον ἔταφον,
<aesch. per. 1000> οὐκ ἀμφὶ σκηναῖς
<aesch. per. 1001> τροχηλάτοισιν ὄπιθεν δ': ἑπομένους.
<aesch. per. 1002> βεβᾶσι γὰρ τοίπερ ἀγρέται στρατοῦ.
<aesch. per. 1003> βεβᾶσιν, οἴ, νώνυμοι.
<aesch. per. 1004> ἰὴ ἰή, ἰὼ ἰώ.
<aesch. per. 1005> ἰὼ ἰώ, δαίμονες,
<aesch. per. 1006> ἔθεθ' ἄελπτον κακὸν
<aesch. per. 1007> διαπρέπον, οἷον δέδορκεν ̓́Ατα.
<aesch. per. 1008> πεπλήγμεθ' οἵᾳ δι' αἰῶνος τύχᾳ:
<aesch. per. 1009> πεπλήγμεθ': εὔδηλα γάρ:
<aesch. per. 1010> νέᾳ νέᾳ δύᾳ δύᾳ.
<aesch. per. 1012> κύρσαντες οὐκ εὐτυχῶς
<aesch. per. 1011> ̓Ιάνων ναυβατᾶν.
<aesch. per. 1013> δυσπόλεμον δὴ γένος τὸ Περσᾶν.
<aesch. per. 1014> πῶς δ' οὔ; στρατὸν μὲν τοσοῦ-
<aesch. per. 1015> τον τάλας πέπληγμαι.
<aesch. per. 1016> τί δ' οὔκ; ὄλωλεν μεγάλως τὰ Περσᾶν.
<aesch. per. 1017> ὁρᾷς τὸ λοιπὸν τόδε τᾶς ἐμᾶς στολᾶς;
<aesch. per. 1018> ὁρῶ ὁρῶ.
<aesch. per. 1020> τόνδε τ' ὀιστοδέγμονα—
<aesch. per. 1021> τί τόδε λέγεις σεσωσμένον;
<aesch. per. 1022> θησαυρὸν βελέεσσιν;
<aesch. per. 1023> βαιά γ' ὡς ἀπὸ πολλῶν.
<aesch. per. 1024> ἐσπανίσμεθ' ἀρωγῶν.
<aesch. per. 1025> ̓Ιάνων λαὸς οὐ φυγαίχμας.
<aesch. per. 1026> ἀγανόρειος: κατεῖ-
<aesch. per. 1027> δον δὲ πῆμ' ἄελπτον.
<aesch. per. 1028> τραπέντα ναύφρακτον ἐρεῖς ὅμιλον;
<aesch. per. 1030> πέπλον δ' ἐπέρρηξ' ἐπὶ συμφορᾷ κακοῦ.
<aesch. per. 1031> παπαῖ παπαῖ.
<aesch. per. 1032> καὶ πλέον ἢ παπαῖ μὲν οὖν.
<aesch. per. 1033> δίδυμα γάρ ἐστι καὶ τριπλᾶ—
<aesch. per. 1034> λυπρά, χάρματα δ' ἐχθροῖς.
<aesch. per. 1035> καὶ σθένος γ' ἐκολούσθη—
<aesch. per. 1036> γυμνός εἰμι προπομπῶν.
<aesch. per. 1037> φίλων ἄταισι ποντίαισιν:
<aesch. per. 1038> δίαινε δίαινε πῆμα: πρὸς δόμους δ' ἴθι.
<aesch. per. 1039> αἰαῖ αἰαῖ, δύα δύα.
<aesch. per. 1040> βόα νυν ἀντίδουπά μοι.
<aesch. per. 1041> δόσιν κακὰν κακῶν κακοῖς.
<aesch. per. 1042> ἴυζε μέλος ὁμοῦ τιθείς.
<aesch. per. 1043> ὀτοτοτοτοῖ.
<aesch. per. 1044> βαρεῖά γ' ἅδε συμφορά.
<aesch. per. 1045> οἲ μάλα καὶ τόδ' ἀλγῶ.
<aesch. per. 1046> ἔρεσς' ἔρεσσε καὶ στέναζ' ἐμὴν χάριν.
<aesch. per. 1047> διαίνομαι γοεδνὸς ὤν.
<aesch. per. 1048> βόα νυν ἀντίδουπά μοι.
<aesch. per. 1049> μέλειν πάρεστι, δέσποτα.
<aesch. per. 1050> ἐπορθίαζέ νυν γόοις.
<aesch. per. 1051> ὀτοτοτοτοῖ.
<aesch. per. 1052> μέλαινα δ' ἀμμεμείξεται,
<aesch. per. 1053> οἴ, στονόεσσα πλαγά.
<aesch. per. 1054> καὶ στέρν' ἄρασσε κἀπιβόα τὸ Μύσιον.
<aesch. per. 1055> ἄνι' ἄνια.
<aesch. per. 1056> καί μοι γενείου πέρθε λευκήρη τρίχα.
<aesch. per. 1057> ἄπριγδ' ἄπριγδα μάλα γοεδνά.
<aesch. per. 1058> ἀύτει δ' ὀξύ.
<aesch. per. 1059> καὶ τάδ' ἔρξω.
<aesch. per. 1060> πέπλον δ' ἔρεικε κολπίαν ἀκμῇ χερῶν.
<aesch. per. 1061> ἄνι' ἄνια.
<aesch. per. 1062> καὶ ψάλλ' ἔθειραν καὶ κατοίκτισαι στρατόν.
<aesch. per. 1063> ἄπριγδ' ἄπριγδα μάλα γοεδνά.
<aesch. per. 1064> διαίνου δ' ὄσσε.
<aesch. per. 1065> τέγγομαί τοι.
<aesch. per. 1066> βόα νυν ἀντίδουπά μοι.
<aesch. per. 1067> οἰοῖ οἰοῖ.
<aesch. per. 1068> αἰακτὸς ἐς δόμους κίε.
<aesch. per. 1070> ἰὼ ἰώ, Περσὶς αἶα δύσβατος.
<aesch. per. 1071> ἰωὰ δὴ κατ' ἄστυ.
<aesch. per. 1072> ἰωὰ δῆτα, ναὶ ναί.
<aesch. per. 1073> γοᾶσθ' ἁβροβάται.
<aesch. per. 1074> ἰὼ ἰώ, Περσὶς αἶα δύσβατος.
<aesch. per. 1075> ἰὴ ἰὴ τρισκάλμοισιν,
<aesch. per. 1075> ἰὴ ἰή, βάρισιν ὀλόμενοι.
<aesch. per. 1076> πέμψω τοί σε δυσθρόοις γόοις.
