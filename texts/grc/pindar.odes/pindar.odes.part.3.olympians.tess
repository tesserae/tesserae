<pind. o. 1.1> ἄριστον μὲν ὕδωρ, ὁ δὲ χρυσὸς αἰθόμενον πῦρ
<pind. o. 1.2> ἅτε διαπρέπει νυκτὶ μεγάνορος ἔξοχα πλούτου:
<pind. o. 1.3> εἰ δ' ἄεθλα γαρύεν
<pind. o. 1.4> ἔλδεαι, φίλον ἦτορ,
<pind. o. 1.5> μηκέθ' ἁλίου σκόπει
<pind. o. 1.6> ἄλλο θαλπνότερον ἐν ἁμέρᾳ φαεννὸν ἄστρον ἐρήμας δι' αἰθέρος,
<pind. o. 1.7> μηδ' ̓Ολυμπίας ἀγῶνα φέρτερον αὐδάσομεν:
<pind. o. 1.8> ὅθεν ὁ πολύφατος ὕμνος ἀμφιβάλλεται
<pind. o. 1.9> σοφῶν μητίεσσι, κελαδεῖν
<pind. o. 1.10> Κρόνου παῖδ' ἐς ἀφνεὰν ἱκομένους
<pind. o. 1.11> μάκαιραν ̔Ιέρωνος ἑστίαν,
<pind. o. 1.12> θεμιστεῖον ὃς ἀμφέπει σκᾶπτον ἐν πολυμάλῳ
<pind. o. 1.13> Σικελίᾳ, δρέπων μὲν κορυφὰς ἀρετᾶν ἄπο πασᾶν,
<pind. o. 1.14> ἀγλαί̈ζεται δὲ καὶ
<pind. o. 1.15> μουσικᾶς ἐν ἀώτῳ,
<pind. o. 1.16> οἷα παίζομεν φίλαν
<pind. o. 1.17> ἄνδρες ἀμφὶ θαμὰ τράπεζαν. ἀλλὰ Δωρίαν ἀπὸ φόρμιγγα πασσάλου
<pind. o. 1.18> λάμβαν', εἴ τί τοι Πίσας τε καὶ Φερενίκου χάρις
<pind. o. 1.19> νόον ὑπὸ γλυκυτάταις ἔθηκε φροντίσιν,
<pind. o. 1.20> ὅτε παρ' ̓Αλφεῷ σύτο, δέμας
<pind. o. 1.21> ἀκέντητον ἐν δρόμοισι παρέχων,
<pind. o. 1.22> κράτει δὲ προσέμιξε δεσπόταν,
<pind. o. 1.23> Συρακόσιον ἱπποχάρμαν βασιλῆα. λάμπει δέ οἱ κλέος
<pind. o. 1.24> ἐν εὐάνορι Λυδοῦ Πέλοπος ἀποικίᾳ:
<pind. o. 1.25> τοῦ μεγασθενὴς ἐράσσατο γαιάοχος
<pind. o. 1.26> Ποσειδᾶν, ἐπεί νιν καθαροῦ λέβητος ἔξελε Κλωθὼ
<pind. o. 1.27> ἐλέφαντι φαίδιμον ὦμον κεκαδμένον.
<pind. o. 1.28> ἦ θαυματὰ πολλά, καί πού τι καὶ βροτῶν φάτις ὑπὲρ τὸν ἀλαθῆ λόγον
<pind. o. 1.29> δεδαιδαλμένοι ψεύδεσι ποικίλοις ἐξαπατῶντι μῦθοι
<pind. o. 1.30> Χάρις δ', ἅπερ ἅπαντα τεύχει τὰ μείλιχα θνατοῖς,
<pind. o. 1.31> ἐπιφέροισα τιμὰν καὶ ἄπιστον ἐμήσατο πιστὸν
<pind. o. 1.32> ἔμμεναι τὸ πολλάκις:
<pind. o. 1.33> ἁμέραι δ' ἐπίλοιποι
<pind. o. 1.34> μάρτυρες σοφώτατοι.
<pind. o. 1.35> ἔστι δ' ἀνδρὶ φάμεν ἐοικὸς ἀμφὶ δαιμόνων καλά: μείων γὰρ αἰτία.
<pind. o. 1.36> υἱὲ Ταντάλου, σὲ δ', ἀντία προτέρων, φθέγξομαι,
<pind. o. 1.37> ὁπότ' ἐκάλεσε πατὴρ τὸν εὐνομώτατον
<pind. o. 1.38> ἐς ἔρανον φίλαν τε Σίπυλον,
<pind. o. 1.39> ἀμοιβαῖα θεοῖσι δεῖπνα παρέχων,
<pind. o. 1.40> τότ' ̓Αγλαοτρίαιναν ἁρπάσαι
<pind. o. 1.41> δαμέντα φρένας ἱμέρῳ χρυσέαισί τ' ἀν' ἵπποις
<pind. o. 1.42> ὕπατον εὐρυτίμου ποτὶ δῶμα Διὸς μεταβᾶσαι,
<pind. o. 1.43> ἔνθα δευτέρῳ χρόνῳ
<pind. o. 1.44> ἦλθε καὶ Γανυμήδης
<pind. o. 1.45> Ζηνὶ τωὔτ' ἐπὶ χρέος.
<pind. o. 1.46> ὡς δ' ἄφαντος ἔπελες, οὐδὲ ματρὶ πολλὰ μαιόμενοι φῶτες ἄγαγον,
<pind. o. 1.47> ἔννεπε κρυφᾶ τις αὐτίκα φθονερῶν γειτόνων,
<pind. o. 1.48> ὕδατος ὅτι σε πυρὶ ζέοισαν εἰς ἀκμὰν
<pind. o. 1.49> μαχαίρᾳ τάμον κάτα μέλη,
<pind. o. 1.50> τραπέζαισί τ', ἀμφὶ δεύτατα, κρεῶν
<pind. o. 1.51> σέθεν διεδάσαντο καὶ φάγον.
<pind. o. 1.52> ἐμοὶ δ' ἄπορα γαστρίμαργον μακάρων τιν' εἰπεῖν. ἀφίσταμαι.
<pind. o. 1.53> ἀκέρδεια λέλογχεν θαμινὰ κακαγόρους.
<pind. o. 1.54> εἰ δὲ δή τιν' ἄνδρα θνατὸν ̓Ολύμπου σκοποὶ
<pind. o. 1.55> ἐτίμασαν, ἦν Τάνταλος οὗτος: ἀλλὰ γὰρ καταπέψαι
<pind. o. 1.56> μέγαν ὄλβον οὐκ ἐδυνάσθη, κόρῳ δ' ἕλεν
<pind. o. 1.57> ἄταν ὑπέροπλον, ἅν οἱ πατὴρ ὑπερκρέμασε καρτερὸν αὐτῷ λίθον,
<pind. o. 1.58> τὸν αἰεὶ μενοινῶν κεφαλᾶς βαλεῖν εὐφροσύνας ἀλᾶται.
<pind. o. 1.59> ἔχει δ' ἀπάλαμον βίον τοῦτον ἐμπεδόμοχθον,
<pind. o. 1.60> μετὰ τριῶν τέταρτον πόνον, ἀθανάτων ὅτι κλέψαις
<pind. o. 1.61> ἁλίκεσσι συμπόταις
<pind. o. 1.62> νέκταρ ἀμβροσίαν τε
<pind. o. 1.63> δῶκεν, οἷσιν ἄφθιτον
<pind. o. 1.64> θῆκαν. εἰ δὲ θεὸν ἀνήρ τις ἔλπεταί τι λαθέμεν ἔρδων, ἁμαρτάνει.
<pind. o. 1.65> τοὔνεκα προῆκαν υἱὸν ἀθάνατοί οἱ πάλιν
<pind. o. 1.66> μετὰ τὸ ταχύποτμον αὖτις ἀνέρων ἔθνος.
<pind. o. 1.67> πρὸς εὐάνθεμον δ' ὅτε φυὰν
<pind. o. 1.68> λάχναι νιν μέλαν γένειον ἔρεφον.
<pind. o. 1.69> ἑτοῖμον ἀνεφρόντισεν γάμον
<pind. o. 1.70> Πισάτα παρὰ πατρὸς εὔδοξον ̔Ιπποδάμειαν
<pind. o. 1.71> σχεθέμεν. ἐγγὺς ἐλθὼν πολιᾶς ἁλὸς οἶος ἐν ὄρφνᾳ
<pind. o. 1.72> ἄπυεν βαρύκτυπον
<pind. o. 1.73> Εὐτρίαιναν: ὁ δ' αὐτῷ
<pind. o. 1.74> πὰρ ποδὶ σχεδὸν φάνη.
<pind. o. 1.75> τῷ μὲν εἶπε: âφίλια δῶρα Κυπρίας ἄγ' εἴ τι, Ποσείδαον, ἐς χάριν
<pind. o. 1.76> τέλλεται, πέδασον ἔγχος Οἰνομάου χάλκεον,
<pind. o. 1.77> ἐμὲ δ' ἐπὶ ταχυτάτων πόρευσον ἁρμάτων
<pind. o. 1.78> ἐς ̓͂Αλιν, κράτει δὲ πέλασον.
<pind. o. 1.79> ἐπεὶ τρεῖς τε καὶ δέκ' ἄνδρας ὀλέσαις
<pind. o. 1.80> ἐρῶντας ἀναβάλλεται γάμον
<pind. o. 1.81> θυγατρός. ὁ μέγας δὲ κίνδυνος ἄναλκιν οὐ φῶτα λαμβάνει.
<pind. o. 1.82> θανεῖν δ' οἷσιν ἀνάγκα, τί κέ τις ἀνώνυμον
<pind. o. 1.83> γῆρας ἐν σκότῳ καθήμενος ἕψοι μάταν,
<pind. o. 1.84> ἁπάντων καλῶν ἄμμορος; ἀλλ' ἐμοὶ μὲν οὗτος ἄεθλος
<pind. o. 1.85> ὑποκείσεται: τὺ δὲ πρᾶξιν φίλαν δίδοι.â
<pind. o. 1.86> ὣς ἔννεπεν: οὐδ' ἀκράντοις ἐφάψατ' ὦν ἔπεσι. τὸν μὲν ἀγάλλων θεὸς
<pind. o. 1.87> ἔδωκεν δίφρον τε χρύσεον πτεροῖσίν τ' ἀκάμαντας ἵππους.
<pind. o. 1.88> ἕλεν δ' Οἰνομάου βίαν παρθένον τε σύνευνον:
<pind. o. 1.89> τέκε τε λαγέτας ἓξ ἀρεταῖσι μεμαότας υἱούς.
<pind. o. 1.90> νῦν δ' ἐν αἱμακουρίαις
<pind. o. 1.91> ἀγλααῖσι μέμικται,
<pind. o. 1.92> ̓Αλφεοῦ πόρῳ κλιθείς,
<pind. o. 1.93> τύμβον ἀμφίπολον ἔχων πολυξενωτάτῳ παρὰ βωμῷ. τὸ δὲ κλέος
<pind. o. 1.94> τηλόθεν δέδορκε τᾶν ̓Ολυμπιάδων ἐν δρόμοις
<pind. o. 1.95> Πέλοπος, ἵνα ταχυτὰς ποδῶν ἐρίζεται
<pind. o. 1.96> ἀκμαί τ' ἰσχύος θρασύπονοι:
<pind. o. 1.97> ὁ νικῶν δὲ λοιπὸν ἀμφὶ βίοτον
<pind. o. 1.98> ἔχει μελιτόεσσαν εὐδίαν
<pind. o. 1.99> ἀέθλων γ' ἕνεκεν. τὸ δ' αἰεὶ παράμερον ἐσλὸν
<pind. o. 1.100> ὕπατον ἔρχεται παντὶ βροτῶν. ἐμὲ δὲ στεφανῶσαι
<pind. o. 1.101> κεῖνον ἱππίῳ νόμῳ
<pind. o. 1.102> Αἰοληί̈δι μολπᾷ
<pind. o. 1.103> χρή: πέποιθα δὲ ξένον
<pind. o. 1.104> μή τιν', ἀμφότερα καλῶν τε ἴδριν ἁμᾷ καὶ δύναμιν κυριώτερον,
<pind. o. 1.105> τῶν γε νῦν κλυταῖσι δαιδαλωσέμεν ὕμνων πτυχαῖς.
<pind. o. 1.106> θεὸς ἐπίτροπος ἐὼν τεαῖσι μήδεται
<pind. o. 1.107> ἔχων τοῦτο κᾶδος, ̔Ιέρων,
<pind. o. 1.108> μερίμναισιν: εἰ δὲ μὴ ταχὺ λίποι,
<pind. o. 1.109> ἔτι γλυκυτέραν κεν ἔλπομαι
<pind. o. 1.110> σὺν ἅρματι θοῷ κλεί̈ξειν, ἐπίκουρον εὑρὼν ὁδὸν λόγων
<pind. o. 1.111> παρ' εὐδείελον ἐλθὼν Κρόνιον. ἐμοὶ μὲν ὦν
<pind. o. 1.112> Μοῖσα καρτερώτατον βέλος ἀλκᾷ τρέφει:
<pind. o. 1.113> ἐπ' ἄλλοισι δ' ἄλλοι μεγάλοι. τὸ δ' ἔσχατον
<pind. o. 1.114> κορυφοῦται βασιλεῦσι. μηκέτι πάπταινε πόρσιον.
<pind. o. 1.115> εἴη σέ τε τοῦτον ὑψοῦ χρόνον πατεῖν, ἐμέ τε τοσσάδε νικαφόροις
<pind. o. 1.116> ὁμιλεῖν, πρόφαντον σοφίᾳ καθ' ̔́Ελλανας ἐόντα παντᾷ.
<pind. o. 2.1> ἀναξιφόρμιγγες ὕμνοι,
<pind. o. 2.2> τίνα θεόν, τίν' ἥρωα, τίνα δ' ἄνδρα κελαδήσομεν;
<pind. o. 2.3> ἤτοι Πίσα μὲν Διός: ̓Ολυμπιάδα δ' ἔστασεν ̔Ηρακλέης
<pind. o. 2.4> ἀκρόθινα πολέμου:
<pind. o. 2.5> Θήρωνα δὲ τετραορίας ἕνεκα νικαφόρου
<pind. o. 2.6> γεγωνητέον, ὄπι δίκαιον ξένων, ἔρεισμ' ̓Ακράγαντος,
<pind. o. 2.7> εὐωνύμων τε πατέρων ἄωτον ὀρθόπολιν:
<pind. o. 2.8> καμόντες οἳ πολλὰ θυμῷ
<pind. o. 2.9> ἱερὸν ἔσχον οἴκημα ποταμοῦ, Σικελίας τ' ἔσαν
<pind. o. 2.10> ὀφθαλμός, αἰὼν δ' ἔφεπε μόρσιμος, πλοῦτόν τε καὶ χάριν ἄγων
<pind. o. 2.11> γνησίαις ἐπ' ἀρεταῖς.
<pind. o. 2.12> ἀλλ' ὦ Κρόνιε παῖ ̔Ρέας, ἕδος ̓Ολύμπου νέμων
<pind. o. 2.13> ἀέθλων τε κορυφὰν πόρον τ' ̓Αλφεοῦ, ἰανθεὶς ἀοιδαῖς
<pind. o. 2.14> εὔφρων ἄρουραν ἔτι πατρίαν σφίσιν κόμισον
<pind. o. 2.15> λοιπῷ γένει. τῶν δὲ πεπραγμένων
<pind. o. 2.16> ἐν δίκᾳ τε καὶ παρὰ δίκαν, ἀποίητον οὐδ' ἂν
<pind. o. 2.17> χρόνος ὁ πάντων πατὴρ δύναιτο θέμεν ἔργων τέλος:
<pind. o. 2.18> λάθα δὲ πότμῳ σὺν εὐδαίμονι γένοιτ' ἄν.
<pind. o. 2.19> ἐσλῶν γὰρ ὑπὸ χαρμάτων πῆμα θνάσκει
<pind. o. 2.20> παλίγκοτον δαμασθέν,
<pind. o. 2.21> ὅταν θεοῦ Μοῖρα πέμπῃ
<pind. o. 2.22> ἀνεκὰς ὄλβον ὑψηλόν. ἕπεται δὲ λόγος εὐθρόνοις
<pind. o. 2.23> Κάδμοιο κούραις, ἔπαθον αἳ μεγάλα, πένθος δὲ
<pind. o. 2.24> κρεσσόνων πρὸς ἀγαθῶν.
<pind. o. 2.25> ζώει μὲν ἐν ̓Ολυμπίοις ἀποθανοῖσα βρόμῳ
<pind. o. 2.26> κεραυνοῦ τανυέθειρα Σεμέλα, φιλεῖ δέ νιν Παλλὰς αἰεί,
<pind. o. 2.27> καὶ Ζεὺς πατὴρ μάλα, φιλεῖ δὲ παῖς ὁ κισσοφόρος:
<pind. o. 2.28> λέγοντι δ' ἐν καὶ θαλάσσᾳ
<pind. o. 2.29> μετὰ κόραισι Νηρῆος ἁλίαις βίοτον ἄφθιτον
<pind. o. 2.30> ̓Ινοῖ τετάχθαι τὸν ὅλον ἀμφὶ χρόνον. ἤτοι βροτῶν γε κέκριται
<pind. o. 2.31> πεῖρας οὔ τι θανάτου,
<pind. o. 2.32> οὐδ' ἡσύχιμον ἁμέραν ὁπότε, παῖδ' ἁλίου,
<pind. o. 2.33> ἀτειρεῖ σὺν ἀγαθῷ τελευτάσομεν: ῥοαὶ δ' ἄλλοτ' ἄλλαι
<pind. o. 2.34> εὐθυμιᾶν τε μετὰ καὶ πόνων ἐς ἄνδρας ἔβαν.
<pind. o. 2.35> οὕτω δὲ Μοῖρ', ἅ τε πατρώιον
<pind. o. 2.36> τῶνδ' ἔχει τὸν εὔφρονα πότμον, θεόρτῳ σὺν ὄλβῳ
<pind. o. 2.37> ἐπί τι καὶ πῆμ' ἄγει παλιντράπελον ἄλλῳ χρόνῳ:
<pind. o. 2.38> ἐξ οὗπερ ἔκτεινε Λᾷον μόριμος υἱὸς
<pind. o. 2.39> συναντόμενος, ἐν δὲ Πυθῶνι χρησθὲν
<pind. o. 2.40> παλαίφατον τέλεσσεν.
<pind. o. 2.41> ἰδοῖσα δ' ὀξεῖ' ̓Εριννὺς
<pind. o. 2.42> ἔπεφνέ οἱ σὺν ἀλλαλοφονίᾳ γένος ἀρήιον:
<pind. o. 2.43> λείφθη δὲ Θέρσανδρος ἐριπέντι Πολυνείκει, νέοις ἐν ἀέθλοις
<pind. o. 2.44> ἐν μάχαις τε πολέμου
<pind. o. 2.45> τιμώμενος, ̓Αδραστιδᾶν θάλος ἀρωγὸν δόμοις:
<pind. o. 2.46> ὅθεν σπέρματος ἔχοντα ῥίζαν, πρέπει τὸν Αἰνησιδάμου
<pind. o. 2.47> ἐγκωμίων τε μελέων λυρᾶν τε τυγχανέμεν.
<pind. o. 2.48> ̓Ολυμπίᾳ μὲν γὰρ αὐτὸς
<pind. o. 2.49> γέρας ἔδεκτο, Πυθῶνι δ' ὁμόκλαρον ἐς ἀδελφεὸν
<pind. o. 2.50> ̓Ισθμοῖ τε κοιναὶ Χάριτες ἄνθεα τεθρίππων δυωδεκαδρόμων
<pind. o. 2.51> ἄγαγον. τὸ δὲ τυχεῖν
<pind. o. 2.52> πειρώμενον ἀγωνίας παραλύει δυσφρονᾶν.
<pind. o. 2.53> ὁ μὰν πλοῦτος ἀρεταῖς δεδαιδαλμένος φέρει τῶν τε καὶ τῶν
<pind. o. 2.54> καιρόν, βαθεῖαν ὑπέχων μέριμναν ἀγροτέραν,
<pind. o. 2.55> ἀστὴρ ἀρίζηλος, ἐτήτυμον
<pind. o. 2.56> ἀνδρὶ φέγγος: εἰ δέ νιν ἔχων τις οἶδεν τὸ μέλλον,
<pind. o. 2.57> ὅτι θανόντων μὲν ἐνθάδ' αὐτίκ' ἀπάλαμνοι φρένες
<pind. o. 2.58> ποινὰς ἔτισαν, τὰ δ' ἐν τᾷδε Διὸς ἀρχᾷ
<pind. o. 2.59> ἀλιτρὰ κατὰ γᾶς δικάζει τις ἐχθρᾷ
<pind. o. 2.60> λόγον φράσαις ἀνάγκᾳ:
<pind. o. 2.61> ἴσαις δὲ νύκτεσσιν αἰεί,
<pind. o. 2.62> ἴσαις δ' ἐν ἁμέραις ἅλιον ἔχοντες, ἀπονέστερον
<pind. o. 2.63> ἐσλοὶ δέκονται βίοτον, οὐ χθόνα ταράσσοντες ἐν χερὸς ἀκμᾷ
<pind. o. 2.64> οὐδὲ πόντιον ὕδωρ
<pind. o. 2.65> κεινὰν παρὰ δίαιταν: ἀλλὰ παρὰ μὲν τιμίοις
<pind. o. 2.66> θεῶν, οἵτινες ἔχαιρον εὐορκίαις, ἄδακρυν νέμονται
<pind. o. 2.67> αἰῶνα: τοὶ δ' ἀπροσόρατον ὀκχέοντι πόνον
<pind. o. 2.68> ὅσοι δ' ἐτόλμασαν ἐστρὶς
<pind. o. 2.69> ἑκατέρωθι μείναντες ἀπὸ πάμπαν ἀδίκων ἔχειν
<pind. o. 2.70> ψυχάν, ἔτειλαν Διὸς ὁδὸν παρὰ Κρόνου τύρσιν: ἔνθα μακάρων
<pind. o. 2.71> νᾶσος ὠκεανίδες
<pind. o. 2.72> αὖραι περιπνέοισιν, ἄνθεμα δὲ χρυσοῦ φλέγει,
<pind. o. 2.73> τὰ μὲν χερσόθεν ἀπ' ἀγλαῶν δενδρέων, ὕδωρ δ' ἄλλα φέρβει,
<pind. o. 2.74> ὅρμοισι τῶν χέρας ἀναπλέκοντι καὶ στεφάνοις
<pind. o. 2.75> βουλαῖς ἐν ὀρθαῖσι ̔Ραδαμάνθυος,
<pind. o. 2.76> ὃν πατὴρ ἔχει μέγας ἑτοῖμον αὐτῷ πάρεδρον,
<pind. o. 2.77> πόσις ὁ πάντων ̔Ρέας ὑπέρτατον ἐχοίσας θρόνον.
<pind. o. 2.78> Πηλεύς τε καὶ Κάδμος ἐν τοῖσιν ἀλέγονται:
<pind. o. 2.79> ̓Αχιλλέα τ' ἔνεικ', ἐπεὶ Ζηνὸς ἦτορ
<pind. o. 2.80> λιταῖς ἔπεισε, μάτηρ:
<pind. o. 2.81> ὃς ̔́Εκτορ' ἔσφαλε, Τροίας
<pind. o. 2.82> ἄμαχον ἀστραβῆ κίονα, Κύκνον τε θανάτῳ πόρεν,
<pind. o. 2.83> ̓Αοῦς τε παῖδ' Αἰθίοπα. πολλά μοι ὑπ' ἀγκῶνος ὠκέα βέλη
<pind. o. 2.84> ἔνδον ἐντι φαρέτρας
<pind. o. 2.85> φωνᾶντα συνετοῖσιν: ἐς δὲ τὸ πὰν ἑρμηνέων
<pind. o. 2.86> χατίζει. σοφὸς ὁ πολλὰ εἰδὼς φυᾷ: μαθόντες δὲ λάβροι
<pind. o. 2.87> παγγλωσσίᾳ, κόρακες ὥς, ἄκραντα γαρύετον
<pind. o. 2.88> Διὸς πρὸς ὄρνιχα θεῖον.
<pind. o. 2.89> ἔπεχε νῦν σκοπῷ τόξον, ἄγε θυμέ, τίνα βάλλομεν
<pind. o. 2.90> ἐκ μαλθακᾶς αὖτε φρενὸς εὐκλέας ὀϊστοὺς ἱέντες; ἐπί τοι
<pind. o. 2.91> ̓Ακράγαντι τανύσαις
<pind. o. 2.92> αὐδάσομαι ἐνόρκιον λόγον ἀλαθεῖ νόῳ
<pind. o. 2.93> τεκεῖν μή τιν' ἑκατόν γε ἐτέων πόλιν φίλοις ἄνδρα μᾶλλον
<pind. o. 2.94> εὐεργέταν πραπίσιν ἀφθονέστερόν τε χέρα
<pind. o. 2.95> Θήρωνος. ἀλλ' αἶνον ἔβα κόρος
<pind. o. 2.96> οὐ δίκᾳ συναντόμενος, ἀλλὰ μάργων ὑπ' ἀνδρῶν,
<pind. o. 2.97> τὸ λαλαγῆσαι ἐθέλων κρύφον τε θέμεν ἐσλῶν καλοῖς
<pind. o. 2.98> ἔργοις: ἐπεὶ ψάμμος ἀριθμὸν περιπέφευγεν,
<pind. o. 2.99> καὶ κεῖνος ὅσα χάρματ' ἄλλοις ἔθηκεν
<pind. o. 2.100> τίς ἂν φράσαι δύναιτο;
<pind. o. 3.1> Τυνδαρίδαις τε φιλοξείνοις ἁδεῖν καλλιπλοκάμῳ θ' ̔Ελένᾳ
<pind. o. 3.2> κλεινὰν ̓Ακράγαντα γεραίρων εὔχομαι,
<pind. o. 3.3> Θήρωνος ̓Ολυμπιονίκαν ὕμνον ὀρθώσαις, ἀκαμαντοπόδων
<pind. o. 3.4> ἵππων ἄωτον. Μοῖσα δ' οὕτω ποι παρέστα μοι νεοσίγαλον εὑρόντι τρόπον
<pind. o. 3.5> Δωρίῳ φωνὰν ἐναρμόξαι πεδίλῳ
<pind. o. 3.6> ἀγλαόκωμον. ἐπεὶ χαίταισι μὲν ζευχθέντες ἔπι στέφανοι
<pind. o. 3.7> πράσσοντί με τοῦτο θεόδματον χρέος,
<pind. o. 3.8> φόρμιγγά τε ποικιλόγαρυν καὶ βοὰν αὐλῶν ἐπέων τε θέσιν
<pind. o. 3.9> Αἰνησιδάμου παιδὶ συμμῖξαι πρεπόντως, ἅ τε Πίσα με γεγωνεῖν: τᾶς ἄπο
<pind. o. 3.10> θεόμοροι νίσοντ' ἐπ' ἀνθρώπους ἀοιδαί,
<pind. o. 3.11> ᾧ τινι, κραίνων ἐφετμὰς ̔Ηρακλέος προτέρας,
<pind. o. 3.12> ἀτρεκὴς ̔Ελλανοδίκας γλεφάρων Αἰτωλὸς ἀνὴρ ὑψόθεν
<pind. o. 3.13> ἀμφὶ κόμαισι βάλῃ γλαυκόχροα κόσμον ἐλαίας: τάν ποτε
<pind. o. 3.14> ̓́Ιστρου ἀπὸ σκιαρᾶν παγᾶν ἔνεικεν ̓Αμφιτρυωνιάδας,
<pind. o. 3.15> μνᾶμα τῶν Οὐλυμπίᾳ κάλλιστον ἄθλων
<pind. o. 3.16> δᾶμον ̔Υπερβορέων πείσαις ̓Απόλλωνος θεράποντα λόγῳ.
<pind. o. 3.17> πιστὰ φρονέων Διὸς αἴτει πανδόκῳ
<pind. o. 3.18> ἄλσει σκιαρόν τε φύτευμα ξυνὸν ἀνθρώποις στέφανόν τ' ἀρετᾶν.
<pind. o. 3.19> ἤδη γὰρ αὐτῷ, πατρὶ μὲν βωμῶν ἁγισθέντων, διχόμηνις ὅλον χρυσάρματος
<pind. o. 3.20> ἑσπέρας ὀφθαλμὸν ἀντέφλεξε Μήνα,
<pind. o. 3.21> καὶ μεγάλων ἀέθλων ἁγνὰν κρίσιν καὶ πενταετηρίδ' ἁμᾶ
<pind. o. 3.22> θῆκε ζαθέοις ἐπὶ κρημνοῖς ̓Αλφεοῦ:
<pind. o. 3.23> ἀλλ' οὐ καλὰ δένδρε' ἔθαλλεν χῶρος ἐν βάσσαις Κρονίου Πέλοπος.
<pind. o. 3.24> τούτων ἔδοξεν γυμνὸς αὐτῷ κᾶπος ὀξείαις ὑπακουέμεν αὐγαῖς ἁλίου.
<pind. o. 3.25> δὴ τότ' ἐς γαῖαν πορεύεν θυμὸς ὥρμα
<pind. o. 3.26> ̓Ιστρίαν νιν: ἔνθα Λατοῦς ἱπποσόα θυγάτηρ
<pind. o. 3.27> δέξατ' ἐλθόντ' ̓Αρκαδίας ἀπὸ δειρᾶν καὶ πολυγνάμπτων μυχῶν,
<pind. o. 3.28> εὖτέ νιν ἀγγελίαις Εὐρυσθέος ἔντυ' ἀνάγκα πατρόθεν
<pind. o. 3.29> χρυσόκερων ἔλαφον θήλειαν ἄξονθ', ἅν ποτε Ταϋγέτα
<pind. o. 3.30> ἀντιθεῖς' ̓Ορθωσίᾳ ἔγραψεν ἱράν.
<pind. o. 3.31> τὰν μεθέπων ἴδε καὶ κείναν χθόνα πνοιᾶς ὄπιθεν Βορέα
<pind. o. 3.32> ψυχροῦ. τόθι δένδρεα θάμβαινε σταθείς.
<pind. o. 3.33> τῶν νιν γλυκὺς ἵμερος ἔσχεν δωδεκάγναμπτον περὶ τέρμα δρόμου
<pind. o. 3.34> ἵππων φυτεῦσαι. καί νυν ἐς ταύταν ἑορτὰν ἵλαος ἀντιθέοισιν νίσσεται
<pind. o. 3.35> σὺν βαθυζώνου διδύμοις παισὶ Λήδας.
<pind. o. 3.36> τοῖς γὰρ ἐπέτραπεν Οὐλυμπόνδ' ἰὼν θαητὸν ἀγῶνα νέμειν
<pind. o. 3.37> ἀνδρῶν τ' ἀρετᾶς πέρι καὶ ῥιμφαρμάτου
<pind. o. 3.38> διφρηλασίας. ἐμὲ δ' ὦν πᾳ θυμὸς ὀτρύνει φάμεν ̓Εμμενίδαις
<pind. o. 3.39> Θήρωνί τ' ἐλθεῖν κῦδος, εὐί̈ππων διδόντων Τυνδαριδᾶν, ὅτι πλείσταισι βροτῶν
<pind. o. 3.40> ξεινίαις αὐτοὺς ἐποίχονται τραπέζαις,
<pind. o. 3.41> εὐσεβεῖ γνώμᾳ φυλάσσοντες μακάρων τελετάς.
<pind. o. 3.42> εἰ δ' ἀριστεύει μὲν ὕδωρ, κτεάνων δὲ χρυσὸς αἰδοιέστατος,
<pind. o. 3.43> νῦν δὲ πρὸς ἐσχατιὰν Θήρων ἀρεταῖσιν ἱκάνων ἅπτεται
<pind. o. 3.44> οἴκοθεν ̔Ηρακλέος σταλᾶν. τὸ πόρσω δ' ἔστι σοφοῖς ἄβατον
<pind. o. 3.45> κἀσόφοις. οὔ νιν διώξω: κεινὸς εἴην.
<pind. o. 4.1> ἐλατὴρ ὑπέρτατε βροντᾶς ἀκαμαντόποδος Ζεῦ: τεαὶ γὰρ ὧραι
<pind. o. 4.2> ὑπὸ ποικιλοφόρμιγγος ἀοιδᾶς ἑλισσόμεναί μ' ἔπεμψαν
<pind. o. 4.3> ὑψηλοτάτων μάρτυρ' ἀέθλων.
<pind. o. 4.4> ξείνων δ' εὖ πρασσόντων ἔσαναν αὐτίκ' ἀγγελίαν
<pind. o. 4.5> ποτὶ γλυκεῖαν ἐσλοί.
<pind. o. 4.6> ἀλλ', ὦ Κρόνου παῖ, ὃς Αἴτναν ἔχεις,
<pind. o. 4.7> ἶπον ἀνεμόεσσαν ἑκατογκεφάλα Τυφῶνος ὀβρίμου,
<pind. o. 4.8> Οὐλυμπιονίκαν δέκευ
<pind. o. 4.9> Χαρίτων ἕκατι τόνδε κῶμον,
<pind. o. 4.10> χρονιώτατον φάος εὐρυσθενέων ἀρετᾶν. Ψαύμιος γὰρ ἵκει
<pind. o. 4.11> ὀχέων, ὅς, ἐλαίᾳ στεφανωθεὶς Πισάτιδι, κῦδος ὄρσαι
<pind. o. 4.12> σπεύδει Καμαρίνᾳ. θεὸς εὔφρων
<pind. o. 4.13> εἴη λοιπαῖς εὐχαῖς: ἐπεί νιν αἰνέω μάλα μὲν
<pind. o. 4.14> τροφαῖς ἑτοῖμον ἵππων,
<pind. o. 4.15> χαίροντά τε ξενίαις πανδόκοις
<pind. o. 4.16> καὶ πρὸς ἁσυχίαν φιλόπολιν καθαρᾷ γνώμᾳ τετραμμένον.
<pind. o. 4.17> οὐ ψεύδεϊ τέγξω λόγον:
<pind. o. 4.18> διάπειρά τοι βροτῶν ἔλεγχος:
<pind. o. 4.19> ἅπερ Κλυμένοιο παῖδα
<pind. o. 4.20> Λαμνιάδων γυναικῶν
<pind. o. 4.21> ἔλυσεν ἐξ ἀτιμίας.
<pind. o. 4.22> χαλκέοισι δ' ἐν ἔντεσι νικῶν δρόμον
<pind. o. 4.23> ἔειπεν ̔Υψιπυλείᾳ μετὰ στέφανον ἰών:
<pind. o. 4.24> â οὗτος ἐγὼ ταχυτᾶτι:
<pind. o. 4.25> χεῖρες δὲ καὶ ἦτορ ἴσον.
<pind. o. 4.26> φύονται δὲ καὶ νέοις ἐν ἀνδράσιν
<pind. o. 4.27> πολιαὶ θαμὰ καὶ παρὰ τὸν ἁλικίας
<pind. o. 4.28> ἐοικότα χρόνον.â
<pind. o. 5.1> ὑψηλᾶν ἀρετᾶν καὶ στεφάνων ἄωτον γλυκὺν
<pind. o. 5.2> τῶν Οὐλυμπίᾳ, ̓Ωκεανοῦ θύγατερ, καρδίᾳ γελανεῖ
<pind. o. 5.3> ἀκαμαντόποδός τ' ἀπήνας δέκευ Ψαύμιός τε δῶρα:
<pind. o. 5.4> ὃς τὰν σὰν πόλιν αὔξων, Καμάρινα, λαοτρόφον
<pind. o. 5.5> βωμοὺς ἓξ διδύμους ἐγέραιρεν ἑορταῖς θεῶν μεγίσταις
<pind. o. 5.6> ὑπὸ βουθυσίαις ἀέθλων τε πεμπαμέροις ἁμίλλαις,
<pind. o. 5.7> ἵπποις ἡμιόνοις τε μοναμπυκίᾳ τε. τὶν δὲ κῦδος ἁβρόν
<pind. o. 5.8> νικάσαις ἀνέθηκε, καὶ ὃν πατέρ' ̓́Ακρων' ἐκάρυξε καὶ τὰν νέοικον ἕδραν.
<pind. o. 5.9> ἵκων δ' Οἰνομάου καὶ Πέλοπος παρ' εὐηράτων
<pind. o. 5.10> σταθμῶν, ὦ πολιάοχε Παλλάς, ἀείδει μὲν ἄλσος ἁγνὸν
<pind. o. 5.11> τὸ τεόν, ποταμόν τε ̓́Ωανιν, ἐγχωρίαν τε λίμναν,
<pind. o. 5.12> καὶ σεμνοὺς ὀχετούς, ̔́Ιππαρις οἷσιν ἄρδει στρατόν,
<pind. o. 5.13> κολλᾷ τε σταδίων θαλάμων ταχέως ὑψίγυιον ἄλσος,
<pind. o. 5.14> ἀπ' ἀμαχανίας ἄγων ἐς φάος τόνδε δᾶμον ἀστῶν:
<pind. o. 5.15> αἰεὶ δ' ἀμφ' ἀρεταῖσι πόνος δαπάνα τε μάρναται πρὸς ἔργον
<pind. o. 5.16> κινδύνῳ κεκαλυμμένον: ἠὺ̈ δ' ἔχοντες σοφοὶ καὶ πολίταις ἔδοξαν ἔμμεν.
<pind. o. 5.17> Σωτὴρ ὑψινεφὲς Ζεῦ, Κρόνιόν τε ναίων λόφον
<pind. o. 5.18> τιμῶν τ' ̓Αλφεὸν εὐρὺ ῥέοντ' ̓Ιδαῖόν τε σεμνὸν ἄντρον,
<pind. o. 5.19> ἱκέτας σέθεν ἔρχομαι Λυδίοις ἀπύων ἐν αὐλοῖς,
<pind. o. 5.20> αἰτήσων πόλιν εὐανορίαισι τάνδε κλυταῖς
<pind. o. 5.21> δαιδάλλειν, σέ τ', ̓Ολυμπιόνικε, Ποσειδανίαισιν ἵπποις
<pind. o. 5.22> ἐπιτερπόμενον φέρειν γῆρας εὔθυμον ἐς τελευτάν,
<pind. o. 5.23> υἱῶν, Ψαῦμι, παρισταμένων. ὑγίεντα δ' εἴ τις ὄλβον ἄρδει,
<pind. o. 5.24> ἐξαρκέων κτεάτεσσι καὶ εὐλογίαν προστιθείς, μὴ ματεύσῃ θεὸς γενέσθαι.
<pind. o. 6.1> χρυσέας ὑποστάσαντες εὐτειχεῖ προθύρῳ θαλάμου
<pind. o. 6.2> κίονας, ὡς ὅτε θαητὸν μέγαρον
<pind. o. 6.3> πάξομεν: ἀρχομένου δ' ἔργου πρόσωπον
<pind. o. 6.4> χρὴ θέμεν τηλαυγές. εἰ δ' εἴη μὲν ̓Ολυμπιονίκας,
<pind. o. 6.5> βωμῷ τε μαντείῳ ταμίας Διὸς ἐν Πίσᾳ,
<pind. o. 6.6> συνοικιστήρ τε τᾶν κλεινᾶν Συρακοσσᾶν: τίνα κεν φύγοι ὕμνον
<pind. o. 6.7> κεῖνος ἀνήρ, ἐπικύρσαις ἀφθόνων ἀστῶν ἐν ἱμερταῖς ἀοιδαῖς;
<pind. o. 6.8> ἴστω γὰρ ἐν τούτῳ πεδίλῳ δαιμόνιον πόδ' ἔχων
<pind. o. 6.9> Σωστράτου υἱός. ἀκίνδυνοι δ' ἀρεταὶ
<pind. o. 6.10> οὔτε παρ' ἀνδράσιν οὔτ' ἐν ναυσὶ κοίλαις
<pind. o. 6.11> τίμιαι: πολλοὶ δὲ μέμνανται, καλὸν εἴ τι ποναθῇ.
<pind. o. 6.12> ̔Αγησία, τὶν δ' αἶνος ἑτοῖμος, ὃν ἐν δίκᾳ
<pind. o. 6.13> ἀπὸ γλώσσας ̓́Αδραστος μάντιν Οἰκλείδαν ποτ' ἐς ̓Αμφιάρηον
<pind. o. 6.14> φθέγξατ', ἐπεὶ κατὰ γαῖ' αὐτόν τέ νιν καὶ φαιδίμας ἵππους ἔμαρψεν.
<pind. o. 6.15> ἑπτὰ δ' ἔπειτα πυρᾶν νεκρῶν τελεσθεισᾶν Ταλαϊονίδας
<pind. o. 6.16> εἶπεν ἐν Θήβαισι τοιοῦτόν τι ἔπος: âποθέω στρατιᾶς ὀφθαλμὸν ἐμᾶς,
<pind. o. 6.17> ἀμφότερον μάντιν τ' ἀγαθὸν καὶ δουρὶ μάρνασθαι.â τὸ καὶ
<pind. o. 6.18> ἀνδρὶ κώμου δεσπότᾳ πάρεστι Συρακοσίῳ.
<pind. o. 6.19> οὔτε δύσηρις ἐὼν οὔτ' ὦν φιλόνικος ἄγαν,
<pind. o. 6.20> καὶ μέγαν ὅρκον ὀμόσσαις τοῦτό γέ οἱ σαφέως
<pind. o. 6.21> μαρτυρήσω: μελίφθογγοι δ' ἐπιτρέψοντι Μοῖσαι.
<pind. o. 6.22> ὦ Φίντις, ἀλλὰ ζεῦξον ἤδη μοι σθένος ἡμιόνων,
<pind. o. 6.23> ᾇ τάχος, ὄφρα κελεύθῳ τ' ἐν καθαρᾷ
<pind. o. 6.24> βάσομεν ὄκχον, ἵκωμαί τε πρὸς ἀνδρῶν
<pind. o. 6.25> καὶ γένος: κεῖναι γὰρ ἐξ ἀλλᾶν ὁδὸν ἁγεμονεῦσαι
<pind. o. 6.26> ταύταν ἐπίστανται, στεφάνους ἐν ̓Ολυμπίᾳ
<pind. o. 6.27> ἐπεὶ δέξαντο: χρὴ τοίνυν πύλας ὕμνων ἀναπίτναμεν αὐταῖς:
<pind. o. 6.28> πρός Πιτάναν δὲ παρ' Εὐρώτα πόρον δεῖ σάμερόν μ' ἐλθεῖν ἐν ὥρᾳ:
<pind. o. 6.29> ἅ τοι Ποσειδάωνι μιχθεῖσα Κρονίῳ λέγεται
<pind. o. 6.30> παῖδα ἰόπλοκον Εὐάδναν τεκέμεν.
<pind. o. 6.31> κρύψε δὲ παρθενίαν ὠδῖνα κόλποις:
<pind. o. 6.32> κυρίῳ δ' ἐν μηνὶ πέμποις' ἀμφιπόλους ἐκέλευσεν
<pind. o. 6.33> ἥρωι πορσαίνειν δόμεν Εἰλατίδᾳ βρέφος,
<pind. o. 6.34> ὃς ἀνδρῶν ̓Αρκάδων ἄνασσε Φαισάνᾳ λάχε τ' ̓Αλφεὸν οἰκεῖν:
<pind. o. 6.35> ἔνθα τραφεῖς' ὑπ' ̓Απόλλωνι γλυκείας πρῶτον ἔψαυς' ̓Αφροδίτας.
<pind. o. 6.36> οὐδ' ἔλαθ' Αἴπυτον ἐν παντὶ χρόνῳ κλέπτοισα θεοῖο γόνον.
<pind. o. 6.37> ἀλλ' ὁ μὲν Πυθώναδ', ἐν θυμῷ πιέσαις χόλον οὐ φατὸν ὀξείᾳ μελέτᾳ,
<pind. o. 6.38> ᾤχετ' ἰὼν μαντευσόμενος ταύτας περ' ἀτλάτου πάθας.
<pind. o. 6.39> ἁ δὲ φοινικόκροκον ζώναν καταθηκαμένα
<pind. o. 6.40> κάλπιδά τ' ἀργυρέαν, λόχμας ὑπὸ κυανέας
<pind. o. 6.41> τίκτε θεόφρονα κοῦρον. τᾷ μὲν ὁ Χρυσοκόμας
<pind. o. 6.42> πραύ̈μητίν τ' ̓Ελείθυιαν παρέστασέν τε Μοίρας:
<pind. o. 6.43> ἦλθεν δ' ὑπὸ σπλάγχνων ὑπ' ὠδῖνός τ' ἐρατᾶς ̓́Ιαμος
<pind. o. 6.44> ἐς φάος αὐτίκα. τὸν μὲν κνιζομένα
<pind. o. 6.45> λεῖπε χαμαί: δύο δὲ γλαυκῶπες αὐτὸν
<pind. o. 6.46> δαιμόνων βουλαῖσιν ἐθρέψαντο δράκοντες ἀμεμφεῖ
<pind. o. 6.47> ἰῷ μελισσᾶν καδόμενοι. βασιλεὺς δ' ἐπεὶ
<pind. o. 6.48> πετραέσσας ἐλαύνων ἵκετ' ἐκ Πυθῶνος, ἅπαντας ἐν οἴκῳ
<pind. o. 6.49> εἴρετο παῖδα, τὸν Εὐάδνα τέκοι: Φοίβου γὰρ αὐτὸν φᾶ γεγάκειν
<pind. o. 6.50> πατρός, περὶ θνατῶν δ' ἔσεσθαι μάντιν ἐπιχθονίοις
<pind. o. 6.51> ἔξοχον, οὐδέ ποτ' ἐκλείψειν γενεάν.
<pind. o. 6.52> ὣς ἄρα μάνυε. τοὶ δ' οὔτ' ὦν ἀκοῦσαι
<pind. o. 6.53> οὔτ' ἰδεῖν εὔχοντο πεμπταῖον γεγενημένον. ἀλλ' ἐν
<pind. o. 6.54> κέκρυπτο γὰρ σχοίνῳ βατιᾷ τ' ἐν ἀπειράτῳ,
<pind. o. 6.55> ἴων ξανθαῖσι καὶ παμπορφύροις ἀκτῖσι βεβρεγμένος ἁβρὸν
<pind. o. 6.56> σῶμα: τὸ καὶ κατεφάμιξεν καλεῖσθαί νιν χρόνῳ σύμπαντι μάτηρ
<pind. o. 6.57> τοῦτ' ὄνυμ' ἀθάνατον. τερπνᾶς δ' ἐπεὶ χρυσοστεφάνοιο λάβεν
<pind. o. 6.58> καρπὸν ̔́Ηβας, ̓Αλφεῷ μέσσῳ καταβὰς ἐκάλεσσε Ποσειδᾶν' εὐρυβίαν,
<pind. o. 6.59> ὃν πρόγονον, καὶ τοξοφόρον Δάλου θεοδμάτας σκοπόν,
<pind. o. 6.60> αἰτέων λαοτρόφον τιμάν τιν' ἑᾷ κεφαλᾷ,
<pind. o. 6.61> νυκτὸς ὑπαίθριος. ἀντεφθέγξατο δ' ἀρτιεπὴς
<pind. o. 6.62> πατρία ὄσσα, μετάλλασέν τέ νιν: âὄρσο, τέκος,
<pind. o. 6.63> δεῦρο πάγκοινον ἐς χώραν ἴμεν φάμας ὄπισθεν.â
<pind. o. 6.64> ἵκοντο δ' ὑψηλοῖο πέτραν ἀλίβατον Κρονίου:
<pind. o. 6.65> ἔνθα οἱ ὤπασε θησαυρὸν δίδυμον
<pind. o. 6.66> μαντοσύνας, τόκα μὲν φωνὰν ἀκούειν
<pind. o. 6.67> ψευδέων ἄγνωστον, εὖτ' ἂν δὲ θρασυμάχανος ἐλθὼν
<pind. o. 6.68> ̔Ηρακλέης, σεμνὸν θάλος ̓Αλκαϊδᾶν, πατρὶ
<pind. o. 6.69> ἑορτάν τε κτίσῃ πλειστόμβροτον τεθμόν τε μέγιστον ἀέθλων,
<pind. o. 6.70> Ζηνὸς ἐπ' ἀκροτάτῳ βωμῷ τότ' αὖ χρηστήριον θέσθαι κέλευσεν.
<pind. o. 6.71> ἐξ οὗ πολύκλειτον καθ' ̔́Ελλανας γένος ̓Ιαμιδᾶν.
<pind. o. 6.72> ὄλβος ἅμ' ἕσπετο: τιμῶντες δ' ἀρετὰς
<pind. o. 6.73> ἐς φανερὰν ὁδὸν ἔρχονται. τεκμαίρει
<pind. o. 6.74> χρῆμ' ἕκαστον: μῶμος ἐξ ἄλλων κρέμαται φθονεόντων
<pind. o. 6.75> τοῖς, οἷς ποτε πρώτοις περὶ δωδέκατον δρόμον
<pind. o. 6.76> ἐλαυνόντεσσιν αἰδοία ποτιστάξῃ Χάρις εὐκλέα μορφάν.
<pind. o. 6.77> εἰ δ' ἐτύμως ὑπὸ Κυλλάνας ὅροις, ̔Αγησία, μάτρωες ἄνδρες
<pind. o. 6.78> ναιετάοντες ἐδώρησαν θεῶν κάρυκα λιταῖς θυσίαις
<pind. o. 6.79> πολλὰ δὴ πολλαῖσιν ̔Ερμᾶν εὐσεβέως, ὃς ἀγῶνας ἔχει μοῖράν τ' ἀέθλων
<pind. o. 6.80> ̓Αρκαδίαν τ' εὐάνορα τιμᾷ: κεῖνος, ὦ παῖ Σωστράτου,
<pind. o. 6.81> σὺν βαρυγδούπῳ πατρὶ κραίνει σέθεν εὐτυχίαν.
<pind. o. 6.82> δόξαν ἔχω τιν' ἐπὶ γλώσσᾳ ἀκόνας λιγυρᾶς,
<pind. o. 6.83> ἅ μ' ἐθέλοντα προσέρπει καλλιρόοισι πνοαῖς:
<pind. o. 6.84> ματρομάτωρ ἐμὰ Στυμφαλίς, εὐανθὴς Μετώπα,
<pind. o. 6.85> πλάξιππον ἃ Θήβαν ἔτικτεν, τᾶς ἐρατεινὸν ὕδωρ
<pind. o. 6.86> πίομαι, ἀνδράσιν αἰχματαῖσι πλέκων
<pind. o. 6.87> ποικίλον ὕμνον. ὄτρυνον νῦν ἑταίρους,
<pind. o. 6.88> Αἰνέα, πρῶτον μὲν ̔́Ηραν Παρθενίαν κελαδῆσαι,
<pind. o. 6.89> γνῶναί τ' ἔπειτ', ἀρχαῖον ὄνειδος ἀλαθέσιν
<pind. o. 6.90> λόγοις εἰ φεύγομεν, Βοιωτίαν ὗν. ἐσσὶ γὰρ ἄγγελος ὀρθός,
<pind. o. 6.91> ἠϋκόμων σκυτάλα Μοισᾶν, γλυκὺς κρατὴρ ἀγαφθέγκτων ἀοιδᾶν:
<pind. o. 6.92> εἰπὸν δὲ μεμνᾶσθαι Συρακοσσᾶν τε καὶ ̓Ορτυγίας:
<pind. o. 6.93> τὰν ̔Ιέρων καθαρῷ σκάπτῳ διέπων,
<pind. o. 6.94> ἄρτια μηδόμενος, φοινικόπεζαν
<pind. o. 6.95> ἀμφέπει Δάματρα, λευκίππου τε θυγατρὸς ἑορτάν,
<pind. o. 6.96> καὶ Ζηνὸς Αἰτναίου κράτος. ἁδύλογοι δέ νιν
<pind. o. 6.97> λύραι μολπαί τε γιγνώσκοντι. μὴ θράσσοι χρόνος ὄλβον ἐφέρπων.
<pind. o. 6.98> σὺν δὲ φιλοφροσύναις εὐηράτοις ̔Αγησία δέξαιτο κῶμον
<pind. o. 6.99> οἴκοθεν οἴκαδ' ἀπὸ Στυμφαλίων τειχέων ποτινισσόμενον,
<pind. o. 6.100> ματέρ' εὐμήλοιο λείποντ' ̓Αρκαδίας. ἀγαθαὶ δὲ πέλοντ' ἐν χειμερίᾳ
<pind. o. 6.101> νυκτὶ θοᾶς ἐκ ναὸς ἀπεσκίμφθαι δύ' ἄγκυραι. θεὸς
<pind. o. 6.102> τῶν τε κείνων τε κλυτὰν αἶσαν παρέχοι φιλέων.
<pind. o. 6.103> δέσποτα ποντομέδων, εὐθὺν δὲ πλόον καμάτων
<pind. o. 6.104> ἐκτὸς ἐόντα δίδοι, χρυσαλακάτοιο πόσις
<pind. o. 6.105> ̓Αμφιτρίτας, ἐμῶν δ' ὕμνων ἄεξ' εὐτερπὲς ἄνθος.
<pind. o. 7.1> φιάλαν ὡς εἴ τις ἀφνειᾶς ἀπὸ χειρὸς ἑλὼν
<pind. o. 7.2> ἔνδον ἀμπέλου καχλάζοισαν δρόσῳ
<pind. o. 7.3> δωρήσεται
<pind. o. 7.4> νεανίᾳ γαμβρῷ προπίνων οἴκοθεν οἴκαδε, πάγχρυσον κορυφὰν κτεάνων,
<pind. o. 7.5> συμποσίου τε χάριν κᾶδός τε τιμάσαις νέον, ἐν δὲ φίλων
<pind. o. 7.6> παρεόντων θῆκέ νιν ζαλωτὸν ὁμόφρονος εὐνᾶς:
<pind. o. 7.7> καὶ ἐγὼ νέκταρ χυτόν, Μοισᾶν δόσιν, ἀεθλοφόροις
<pind. o. 7.8> ἀνδράσιν πέμπων, γλυκὺν καρπὸν φρενός,
<pind. o. 7.9> ἱλάσκομαι,
<pind. o. 7.10> Οὐλυμπίᾳ Πυθοῖ τε νικώντεσσιν: ὁ δ' ὄλβιος, ὃν φᾶμαι κατέχοντ' ἀγαθαί.
<pind. o. 7.11> ἄλλοτε δ' ἄλλον ἐποπτεύει Χάρις ζωθάλμιος ἁδυμελεῖ
<pind. o. 7.12> θαμὰ μὲν φόρμιγγι παμφώνοισί τ' ἐν ἔντεσιν αὐλῶν.
<pind. o. 7.13> καί νυν ὑπ' ἀμφοτέρων σὺν Διαγόρᾳ κατέβαν τὰν ποντίαν
<pind. o. 7.14> ὑμνέων παῖδ' ̓Αφροδίτας ̓Αελίοιό τε νύμφαν, ̔Ρόδον,
<pind. o. 7.15> εὐθυμάχαν ὄφρα πελώριον ἄνδρα παρ' ̓Αλφεῷ στεφανωσάμενον
<pind. o. 7.16> αἰνέσω πυγμᾶς ἄποινα
<pind. o. 7.17> καὶ παρὰ Κασταλίᾳ, πατέρα τε Δαμάγητον ἁδόντα Δίκᾳ,
<pind. o. 7.18> ̓Ασίας εὐρυχόρου τρίπολιν νᾶσον πέλας
<pind. o. 7.19> ἐμβόλῳ ναίοντας ̓Αργείᾳ σὺν αἰχμᾷ.
<pind. o. 7.20> ἐθελήσω τοῖσιν ἐξ ἀρχᾶς ἀπὸ Τλαπολέμου
<pind. o. 7.21> ξυνὸν ἀγγέλλων διορθῶσαι λόγον,
<pind. o. 7.22> ̔Ηρακλέος
<pind. o. 7.23> εὐρυσθενεῖ γέννᾳ. τὸ μὲν γὰρ πατρόθεν ἐκ Διὸς εὔχονται: τὸ δ' ̓Αμυντορίδαι
<pind. o. 7.24> ματρόθεν ̓Αστυδαμείας. ἀμφὶ δ' ἀνθρώπων φρασὶν ἀμπλακίαι
<pind. o. 7.25> ἀναρίθμητοι κρέμανται: τοῦτο δ' ἀμάχανον εὑρεῖν,
<pind. o. 7.26> ὅ τι νῦν ἐν καὶ τελευτᾷ φέρτατον ἀνδρὶ τυχεῖν.
<pind. o. 7.27> καὶ γὰρ ̓Αλκμήνας κασίγνητον νόθον
<pind. o. 7.28> σκάπτῳ θένων
<pind. o. 7.29> σκληρᾶς ἐλαίας ἔκταν' ἐν Τίρυνθι Λικύμνιον ἐλθόντ' ἐκ θαλάμων Μιδέας
<pind. o. 7.30> τᾶσδέ ποτε χθονὸς οἰκιστὴρ χολωθείς. αἱ δὲ φρενῶν ταραχαὶ
<pind. o. 7.31> παρέπλαγξαν καὶ σοφόν. μαντεύσατο δ' ἐς θεὸν ἐλθών.
<pind. o. 7.32> τῷ μὲν ὁ Χρυσοκόμας εὐώδεος ἐξ ἀδύτου ναῶν πλόον
<pind. o. 7.33> εἶπε Λερναίας ἀπ' ἀκτᾶς εὐθὺν ἐς ἀμφιθάλασσον νομόν,
<pind. o. 7.34> ἔνθα ποτὲ βρέχε θεῶν βασιλεὺς ὁ μέγας χρυσέαις νιφάδεσσι πόλιν,
<pind. o. 7.35> ἁνίχ' ̔Αφαίστου τέχναισιν
<pind. o. 7.36> χαλκελάτῳ πελέκει πατέρος Αθαναία κορυφὰν κατ' ἄκραν
<pind. o. 7.37> ἀνορούσαις' ἀλάλαξεν ὑπερμάκει βοᾷ:
<pind. o. 7.38> Οὐρανὸς δ' ἔφριξέ νιν καὶ Γαῖα μάτηρ.
<pind. o. 7.39> τότε καὶ φαυσίμβροτος δαίμων ̔Υπεριονίδας
<pind. o. 7.40> μέλλον ἔντειλεν φυλάξασθαι χρέος
<pind. o. 7.41> παισὶν φίλοις,
<pind. o. 7.42> ὡς ἂν θεᾷ πρῶτοι κτίσαιεν βωμὸν ἐναργέα, καὶ σεμνὰν θυσίαν θέμενοι
<pind. o. 7.43> πατρί τε θυμὸν ἰάναιεν κόρᾳ τ' ἐγχειβρόμῳ. ἐν δ' ἀρετὰν
<pind. o. 7.44> ἔβαλεν καὶ χάρματ' ἀνθρώποισι Προμαθέος Αἰδώς:
<pind. o. 7.45> ἐπὶ μὰν βαίνει τε καὶ λάθας ἀτέκμαρτα νέφος,
<pind. o. 7.46> καὶ παρέλκει πραγμάτων ὀρθὰν ὁδὸν
<pind. o. 7.47> ἔξω φρενῶν.
<pind. o. 7.48> καὶ τοὶ γὰρ αἰθοίσας ἔχοντες σπέρμ' ἀνέβαν φλογὸς οὔ: τεῦξαν δ' ἀπύροις ἱεροῖς
<pind. o. 7.49> ἄλσος ἐν ἀκροπόλει: κείνοις ὁ μὲν ξανθὰν ἀγαγὼν νεφέλαν
<pind. o. 7.50> πολὺν ὗσε χρυσόν: αὐτὰ δέ σφισιν ὤπασε τέχναν
<pind. o. 7.51> πᾶσαν ἐπιχθονίων Γλαυκῶπις ἀριστοπόνοις χερσὶ κρατεῖν.
<pind. o. 7.52> ἔργα δὲ ζωοῖσιν ἑρπόντεσσί θ' ὁμοῖα κέλευθοι φέρον:
<pind. o. 7.53> ἦν δὲ κλέος βαθύ. δαέντι δὲ καὶ σοφία μείζων ἄδολος τελέθει.
<pind. o. 7.54> φαντὶ δ' ἀνθρώπων παλαιαὶ
<pind. o. 7.55> ῥήσιες, οὔπω, ὅτε χθόνα δατέοντο Ζεύς τε καὶ ἀθάνατοι,
<pind. o. 7.56> φανερὰν ἐν πελάγει ̔Ρόδον ἔμμεν ποντίῳ,
<pind. o. 7.57> ἁλμυροῖς δ' ἐν βένθεσιν νᾶσον κεκρύφθαι.
<pind. o. 7.58> ἀπεόντος δ' οὔτις ἔνδειξεν λάχος ̓Αελίου:
<pind. o. 7.59> καί ῥά μιν χώρας ἀκλάρωτον λίπον,
<pind. o. 7.60> ἁγνὸν θεόν.
<pind. o. 7.61> μνασθέντι δὲ Ζεὺς ἄμπαλον μέλλεν θέμεν. ἀλλά νιν οὐκ εἴασεν: ἐπεὶ πολιᾶς
<pind. o. 7.62> εἶπέ τιν' αὐτὸς ὁρᾶν ἔνδον θαλάσσας αὐξομέναν πεδόθεν
<pind. o. 7.63> πολύβοσκον γαῖαν ἀνθρώποισι καὶ εὔφρονα μήλοις.
<pind. o. 7.64> ἐκέλευσεν δ' αὐτίκα χρυσάμπυκα μὲν Λάχεσιν
<pind. o. 7.65> χεῖρας ἀντεῖναι, θεῶν δ' ὅρκον μέγαν
<pind. o. 7.66> μὴ παρφάμεν,
<pind. o. 7.67> ἀλλὰ Κρόνου σὺν παιδὶ νεῦσαι, φαεννὸν ἐς αἰθέρα νιν πεμφθεῖσαν ἑᾷ κεφαλᾷ
<pind. o. 7.68> ἐξοπίσω γέρας ἔσσεσθαι. τελεύταθεν δὲ λόγων κορυφαὶ
<pind. o. 7.69> ἐν ἀλαθείᾳ πετοῖσαι. βλάστε μὲν ἐξ ἁλὸς ὑγρᾶς
<pind. o. 7.70> νᾶσος, ἔχει τέ νιν ὀξειᾶν ὁ γενέθλιος ἀκτίνων πατήρ,
<pind. o. 7.71> πῦρ πνεόντων ἀρχὸς ἵππων: ἔνθα ̔Ρόδῳ ποτὲ μιχθεὶς τέκεν
<pind. o. 7.72> ἑπτὰ σοφώτατα νοήματ' ἐπὶ προτέρων ἀνδρῶν παραδεξαμένους
<pind. o. 7.73> παῖδας, ὧν εἷς μὲν Κάμειρον
<pind. o. 7.74> πρεσβύτατόν τε ̓Ιάλυσον ἔτεκεν Λίνδον τ': ἀπάτερθε δ' ἔχον,
<pind. o. 7.75> διὰ γαῖαν τρίχα δασσάμενοι πατρωίαν,
<pind. o. 7.76> ἀστέων μοῖραν, κέκληνται δέ σφιν ἕδραι.
<pind. o. 7.77> τόθι λύτρον συμφορᾶς οἰκτρᾶς γλυκὺ Τλαπολέμῳ
<pind. o. 7.78> ἵσταται Τιρυνθίων ἀρχαγέτᾳ,
<pind. o. 7.79> ὥσπερ θεῷ,
<pind. o. 7.80> μήλων τε κνισσάεσσα πομπὰ καὶ κρίσις ἀμφ' ἀέθλοις. τῶν ἄνθεσι Διαγόρας
<pind. o. 7.81> ἐστεφανώσατο δίς, κλεινᾷ τ' ἐν ̓Ισθμῷ τετράκις εὐτυχέων,
<pind. o. 7.82> Νεμέᾳ τ' ἄλλαν ἐπ' ἄλλα, καὶ κρανααῖς ἐν ̓Αθάναις.
<pind. o. 7.83> ὅ τ' ἐν ̓́Αργει χαλκὸς ἔγνω νιν, τά τ' ἐν ̓Αρκαδίᾳ
<pind. o. 7.84> ἔργα καὶ Θήβαις, ἀγῶνές τ' ἔννομοι
<pind. o. 7.85> Βοιωτίων,
<pind. o. 7.86> Πέλλανά τ' Αἴγινά τε νικῶνθ' ἑξάκις. ἐν Μεγάροισίν τ' οὐχ ἕτερον λιθίνα
<pind. o. 7.87> ψᾶφος ἔχει λόγον. ἀλλ', ὦ Ζεῦ πάτερ, νώτοισιν ̓Αταβυρίου
<pind. o. 7.88> μεδέων, τίμα μὲν ὕμνου τεθμὸν ̓Ολυμπιονίκαν,
<pind. o. 7.89> ἄνδρα τε πὺξ ἀρετὰν εὑρόντα, δίδοι τέ οἱ αἰδοίαν χάριν
<pind. o. 7.90> καὶ ποτ' ἀστῶν καὶ ποτὶ ξείνων. ἐπεὶ ὕβριος ἐχθρὰν ὁδὸν
<pind. o. 7.91> εὐθυπορεῖ, σάφα δαεὶς ἅ τέ οἱ πατέρων ὀρθαὶ φρένες ἐξ ἀγαθῶν
<pind. o. 7.92> ἔχρεον. μὴ κρύπτε κοινὸν
<pind. o. 7.93> σπέρμ' ἀπὸ Καλλιάνακτος: ̓Ερατιδᾶν τοι σὺν χαρίτεσσιν ἔχει
<pind. o. 7.94> θαλίας καὶ πόλις: ἐν δὲ μιᾷ μοίρᾳ χρόνου
<pind. o. 7.95> ἄλλοτ' ἀλλοῖαι διαιθύσσοισιν αὖραι.
<pind. o. 8.1> μᾶτερ ὦ χρυσοστεφάνων ἀέθλων, Οὐλυμπία,
<pind. o. 8.2> δέσποιν' ἀλαθείας: ἵνα μάντιες ἄνδρες
<pind. o. 8.3> ἐμπύροις τεκμαιρόμενοι παραπειρῶνται Διὸς ἀργικεραύνου,
<pind. o. 8.4> εἴ τιν' ἔχει λόγον ἀνθρώπων πέρι
<pind. o. 8.5> μαιομένων μεγάλαν
<pind. o. 8.6> ἀρετὰν θυμῷ λαβεῖν,
<pind. o. 8.7> τῶν δὲ μόχθων ἀμπνοάν:
<pind. o. 8.8> ἄνεται δὲ πρὸς χάριν εὐσεβίας ἀνδρῶν λιταῖς.
<pind. o. 8.9> ἀλλ' ὦ Πίσας εὔδενδρον ἐπ' ̓Αλφεῷ ἄλσος,
<pind. o. 8.10> τόνδε κῶμον καὶ στεφαναφορίαν δέξαι. μέγα τοι κλέος αἰεί,
<pind. o. 8.11> ᾧτινι σὸν γέρας ἕσπητ' ἀγλαόν:
<pind. o. 8.12> ἄλλα δ' ἐπ' ἄλλον ἔβαν
<pind. o. 8.13> ἀγαθῶν, πολλαὶ δ' ὁδοὶ
<pind. o. 8.14> σὺν θεοῖς εὐπραγίας.
<pind. o. 8.15> Τιμόσθενες, ὔμμε δ' ἐκλάρωσεν πότμος
<pind. o. 8.16> Ζηνὶ γενεθλίῳ: ὃς σὲ μὲν Νεμέᾳ πρόφατον,
<pind. o. 8.17> ̓Αλκιμέδοντα δὲ πὰρ Κρόνου λόφῳ
<pind. o. 8.18> θῆκεν ̓Ολυμπιονίκαν.
<pind. o. 8.19> ἦν δ' ἐσορᾶν καλός, ἔργῳ τ' οὐ κατὰ εἶδος ἐλέγχων
<pind. o. 8.20> ἐξένεπε κρατέων πάλᾳ δολιχήρετμον Αἴγιναν πάτραν:
<pind. o. 8.21> ἔνθα σώτειρα Διὸς ξενίου
<pind. o. 8.22> πάρεδρος ἀσκεῖται Θέμις
<pind. o. 8.23> ἔξοχ' ἀνθρώπων. ὅ τι γὰρ πολὺ καὶ πολλᾷ ῥέπῃ,
<pind. o. 8.24> ὀρθᾷ διακρίνειν φρενὶ μὴ παρὰ καιρόν,
<pind. o. 8.25> δυσπαλές: τεθμὸς δέ τις ἀθανάτων καὶ τάνδ' ἁλιερκέα χώραν
<pind. o. 8.26> παντοδαποῖσιν ὑπέστασε ξένοις
<pind. o. 8.27> κίονα δαιμονίαν
<pind. o. 8.28> ὁ δ' ἐπαντέλλων χρόνος
<pind. o. 8.29> τοῦτο πράσσων μὴ κάμοι
<pind. o. 8.30> Δωριεῖ λαῷ ταμιευομέναν ἐξ Αἰακοῦ:
<pind. o. 8.31> τὸν παῖς ὁ Λατοῦς εὐρυμέδων τε Ποσειδᾶν,
<pind. o. 8.32> ̓Ιλίῳ μέλλοντες ἐπὶ στέφανον τεῦξαι, καλέσαντο συνεργὸν
<pind. o. 8.33> τείχεος, ἦν ὅτι νιν πεπρωμένον
<pind. o. 8.34> ὀρνυμένων πολέμων
<pind. o. 8.35> πτολιπόρθοις ἐν μάχαις
<pind. o. 8.36> λάβρον ἀμπνεῦσαι καπνόν.
<pind. o. 8.37> γλαυκοὶ δὲ δράκοντες, ἐπεὶ κτίσθη νέον,
<pind. o. 8.38> πύργον ἐσαλλόμενοι τρεῖς, οἱ δύο μὲν κάπετον,
<pind. o. 8.39> αὖθι δ' ἀτυζομένω ψυχὰς βάλον:
<pind. o. 8.40> εἷς δ' ἀνόρουσε βοάσαις.
<pind. o. 8.41> ἔννεπε δ' ἀντίον ὁρμαίνων τέρας εὐθὺς, ̓Απόλλων:
<pind. o. 8.42> â Πέργαμος ἀμφὶ τεαῖς, ἥρως, χερὸς ἐργασίαι ἁλίσκεται:
<pind. o. 8.43> ὣς ἐμοὶ φάσμα λέγει Κρονίδα
<pind. o. 8.44> πεμφθὲν βαρυγδούπου Διός:
<pind. o. 8.45> οὐκ ἄτερ παίδων σέθεν, ἀλλ' ἅμα πρώτοις ῥάζεται
<pind. o. 8.46> καὶ τερτάτοις.â ὣς ἆρα θεὸς σάφα εἴπαις
<pind. o. 8.47> Ξάνθον ἤπειγεν καὶ ̓Αμαζόνας εὐίππους καὶ ἐς ̓́Ιστρον ἐλαύνων.
<pind. o. 8.48> ̓Ορσοτρίαινα δ' ἐπ' ̓Ισθμῷ ποντίᾳ
<pind. o. 8.49> ἅρμα θοὸν τανύεν,
<pind. o. 8.50> ἀποπέμπων Αἰακὸν
<pind. o. 8.51> δεῦρ' ἀν' ἵπποις χρυσέαις,
<pind. o. 8.52> καὶ Κορίνθου δειράδ' ἐποψόμενος δαιτικλυτάν.
<pind. o. 8.53> τερπνὸν δ' ἐν ἀνθρώποις ἴσον ἔσσεται οὐδέν.
<pind. o. 8.54> εἰ δ' ἐγὼ Μελησίᾳ ἐξ ἀγενείων κῦδος ἀνέδραμον ὕμνῳ,
<pind. o. 8.55> μὴ βαλέτω με λίθῳ τραχεῖ φθόνος:
<pind. o. 8.56> καὶ Νεμέᾳ γὰρ ὁμῶς
<pind. o. 8.57> ἐρέω ταύταν χάριν,
<pind. o. 8.58> τὰν δ' ἔπειτ' ἀνδρῶν μάχαν
<pind. o. 8.59> ἐκ παγκρατίου. τὸ διδάξασθαι δέ τοι
<pind. o. 8.60> εἰδότι ῥᾴτερον: ἄγνωμον δὲ τὸ μὴ προμαθεῖν:
<pind. o. 8.61> κουφότεραι γὰρ ἀπειράτων φρένες.
<pind. o. 8.62> κεῖνα δὲ κεῖνος ἂν εἴποι
<pind. o. 8.63> ἔργα περαίτερον ἄλλων, τίς τρόπος ἄνδρα προβάσει
<pind. o. 8.64> ἐξ ἱερῶν ἀέθλων μέλλοντα ποθεινοτάταν δόξαν φέρειν.
<pind. o. 8.65> νῦν μὲν αὐτῷ γέρας ̓Αλκιμέδων
<pind. o. 8.66> νίκαν τριακοστὰν ἑλών:
<pind. o. 8.67> ὃς τύχᾳ μὲν δαίμονος, ἀνορέας δ' οὐκ ἀμπλακὼν
<pind. o. 8.68> ἐν τέτρασιν παίδων ἀπεθήκατο γυίοις
<pind. o. 8.69> νόστον ἔχθιστον καὶ ἀτιμοτέραν γλῶσσαν καὶ ἐπίκρυφον οἶμον,
<pind. o. 8.70> πατρὶ δὲ πατρὸς ἐνέπνευσεν μένος
<pind. o. 8.71> γήραος ἀντίπαλον.
<pind. o. 8.72> ̓Αί̈δα τοι λάθεται
<pind. o. 8.73> ἄρμενα πράξαις ἀνήρ.
<pind. o. 8.74> ἀλλ' ἐμὲ χρὴ μναμοσύναν ἀνεγείροντα φράσαι
<pind. o. 8.75> χειρῶν ἄωτον Βλεψιάδαις ἐπίνικον,
<pind. o. 8.76> ἕκτος οἷς ἤδη στέφανος περίκειται φυλλοφόρων ἀπ' ἀγώνων.
<pind. o. 8.77> ἔστι δὲ καί τι θανόντεσσιν μέρος
<pind. o. 8.78> κὰν νόμον ἐρδομένων:
<pind. o. 8.79> κατακρύπτει δ' οὐ κόνις
<pind. o. 8.80> συγγόνων κεδνὰν χάριν.
<pind. o. 8.81> ̔Ερμᾶ δὲ θυγατρὸς ἀκούσαις ̓Ιφίων
<pind. o. 8.82> ̓Αγγελίας, ἐνέποι κεν Καλλιμάχῳ λιπαρὸν
<pind. o. 8.83> κόσμον ̓Ολυμπίᾳ, ὅν σφι Ζεὺς γένει
<pind. o. 8.84> ὤπασεν. ἐσλὰ δ' ἐπ' ἐσλοῖς
<pind. o. 8.85> ἔργ' ἐθέλοι δόμεν, ὀξείας δὲ νόσους ἀπαλάλκοι.
<pind. o. 8.86> εὔχομαι ἀμφὶ καλῶν μοίρᾳ Νέμεσιν διχόβουλον μὴ θέμεν:
<pind. o. 8.87> ἀλλ' ἀπήμαντον ἄγων βίοτον
<pind. o. 8.88> αὐτούς τ' ἀέξοι καὶ πόλιν.
<pind. o. 9.1> τὸ μὲν ̓Αρχιλόχου μέλος
<pind. o. 9.2> φωνᾶεν ̓Ολυμπίᾳ, καλλίνικος ὁ τριπλόος κεχλαδώς,
<pind. o. 9.3> ἄρκεσε Κρόνιον παρ' ὄχθον ἁγεμονεῦσαι
<pind. o. 9.4> κωμάζοντι φίλοις ̓Εφαρμόστῳ σὺν ἑταίροις:
<pind. o. 9.5> ἀλλὰ νῦν ἑκαταβόλων Μοισᾶν ἀπὸ τόξων
<pind. o. 9.6> Δία τε φοινικοστερόπαν σεμνόν τ' ἐπίνειμαι
<pind. o. 9.7> ἀκρωτήριον ̓́Αλιδος
<pind. o. 9.8> τοιοῖσδε βέλεσσιν,
<pind. o. 9.9> τὸ δή ποτε Λυδὸς ἥρως Πέλοψ
<pind. o. 9.10> ἐξάρατο κάλλιστον ἕδνον ̔Ιπποδαμείας:
<pind. o. 9.11> πτερόεντα δ' ἵει γλυκὺν
<pind. o. 9.12> Πυθώναδ' ὀϊστόν: οὔτοι χαμαιπετέων λόγων ἐφάψεαι
<pind. o. 9.13> ἀνδρὸς ἀμφὶ παλαίσμασιν φόρμιγγ' ἐλελίζων
<pind. o. 9.14> κλεινᾶς ἐξ ̓Οπόεντος: αἰνήσαις ἓ καὶ υἱόν,
<pind. o. 9.15> ἃν Θέμις θυγάτηρ τέ οἱ σώτειρα λέλογχεν
<pind. o. 9.16> μεγαλόδοξος Εὐνομία, θάλλει δ' ἀρεταῖσιν
<pind. o. 9.17> σόν τε, Κασταλία, πάρα
<pind. o. 9.18> ̓Αλφεοῦ τε ῥέεθρον:
<pind. o. 9.19> ὅθεν στεφάνων ἄωτοι κλυτὰν
<pind. o. 9.20> Λοκρῶν ἐπαείροντι ματέρ' ἀγλαόδενδρον.
<pind. o. 9.21> ἐγὼ δέ τοι φίλαν πόλιν
<pind. o. 9.22> μαλεραῖς ἐπιφλέγων ἀοιδαῖς,
<pind. o. 9.23> καὶ ἀγάνορος ἵππου
<pind. o. 9.24> θᾶσσον καὶ ναὸς ὑποπτέρου παντᾷ
<pind. o. 9.25> ἀγγελίαν πέμψω ταύταν,
<pind. o. 9.26> εἰ σύν τινι μοιριδίῳ παλάμᾳ
<pind. o. 9.27> ἐξαίρετον Χαρίτων νέμομαι κᾶπον:
<pind. o. 9.28> κεῖναι γὰρ ὤπασαν τὰ τέρπν': ἀγαθοὶ δὲ καὶ σοφοὶ κατὰ δαίμον' ἄνδρες
<pind. o. 9.29> ἐγένοντ': ἐπεὶ ἀντία
<pind. o. 9.30> πῶς ἂν τριόδοντος ̔Ηρακλέης σκύταλον τίναξε χερσίν,
<pind. o. 9.31> ἁνίκ' ἀμφὶ Πύλον σταθεὶς ἤρειδε Ποσειδᾶν
<pind. o. 9.32> ἤρειδεν δέ νιν ἀργυρέῳ τόξῳ πολεμίζων
<pind. o. 9.33> Φοῖβος, οὐδ' ̓Αί̈δας ἀκινήταν ἔχε ῥάβδον,
<pind. o. 9.34> βρότεα σώμαθ' ᾇ κατάγει κοίλαν πρὸς ἀγυιὰν
<pind. o. 9.35> θνᾳσκόντων; ἀπό μοι λόγον
<pind. o. 9.36> τοῦτον, στόμα, ῥῖψον:
<pind. o. 9.37> ἐπεὶ τό γε λοιδορῆσαι θεοὺς
<pind. o. 9.38> ἐχθρὰ σοφία, καὶ τὸ καυχᾶσθαι παρὰ καιρὸν
<pind. o. 9.39> μανίαισιν ὑποκρέκει.
<pind. o. 9.40> μὴ νῦν λαλάγει τὰ τοιαῦτ': ἔα πόλεμον μάχαν τε πᾶσαν
<pind. o. 9.41> χωρὶς ἀθανάτων: φέροις δὲ Πρωτογενείας
<pind. o. 9.42> ἄστει γλῶσσαν, ἵν' αἰολοβρόντα Διὸς αἴσᾳ
<pind. o. 9.43> Πύρρα Δευκαλίων τε Παρνασοῦ καταβάντε
<pind. o. 9.44> δόμον ἔθεντο πρῶτον, ἄτερ δ' εὐνᾶς ὁμόδαμον
<pind. o. 9.45> κτισσάσθαν λίθινον γόνον:
<pind. o. 9.46> λαοὶ δ' ὀνύμασθεν.
<pind. o. 9.47> ἔγειρ' ἐπέων σφιν οἶμον λιγύν,
<pind. o. 9.48> αἴνει δὲ παλαιὸν μὲν οἶνον, ἄνθεα δ' ὕμνων
<pind. o. 9.49> νεωτέρων. λέγοντι μὰν
<pind. o. 9.50> χθόνα μὲν κατακλύσαι μέλαιναν
<pind. o. 9.51> ὕδατος σθένος, ἀλλὰ
<pind. o. 9.52> Ζηνὸς τέχναις ἀνάπωτιν ἐξαίφνας
<pind. o. 9.53> ἄντλον ἑλεῖν. κείνων ἔσαν
<pind. o. 9.54> χαλκάσπιδες ὑμέτεροι πρόγονοι
<pind. o. 9.55> ἀρχᾶθεν ̓Ιαπετιονίδος φύτλας
<pind. o. 9.56> κοῦροι κορᾶν καὶ φερτάτων Κρονιδᾶν, ἐγχώριοι βασιλῆες αἰεί,
<pind. o. 9.57> πρὶν ̓Ολύμπιος ἁγεμὼν
<pind. o. 9.58> θύγατρ' ἀπὸ γᾶς ̓Επειῶν ̓Οπόεντος ἀναρπάσαις, ἕκαλος
<pind. o. 9.59> μίχθη Μαιναλίαισιν ἐν δειραῖς, καὶ ἔνεικεν
<pind. o. 9.60> Λοκρῷ, μὴ καθέλοι μιν αἰὼν πότμον ἐφάψαις
<pind. o. 9.61> ὀρφανὸν γενεᾶς. ἔχεν δὲ σπέρμα μέγιστον
<pind. o. 9.62> ἄλοχος, εὐφράνθη τε ἰδὼν ἥρως θετὸν υἱόν,
<pind. o. 9.63> μάτρωος δ' ἐκάλεσσέ νιν
<pind. o. 9.64> ἰσώνυμον ἔμμεν,
<pind. o. 9.65> ὑπέρφατον ἄνδρα μορφᾷ τε καὶ
<pind. o. 9.66> ἔργοισι. πόλιν δ' ὤπασεν λαόν τε διαιτᾶν.
<pind. o. 9.67> ἀφίκοντο δέ οἱ ξένοι,
<pind. o. 9.68> ἔκ τ' ̓́Αργεος ἔκ τε Θηβᾶν, οἱ δ' ̓Αρκάδες, οἱ δὲ καὶ Πισᾶται:
<pind. o. 9.69> υἱὸν δ' ̓́Ακτορος ἐξόχως τίμασεν ἐποίκων
<pind. o. 9.70> Αἰγίνας τε Μενοίτιον: τοῦ παῖς ἅμ' ̓Ατρείδαις
<pind. o. 9.71> Τεύθραντος πεδίον μολὼν ἔστα σὺν ̓Αχιλλεῖ
<pind. o. 9.72> μόνος, ὅτ' ἀλκᾶντας Δαναοὺς τρέψαις ἁλίαισιν
<pind. o. 9.73> πρύμναις Τήλεφος ἔμβαλεν:
<pind. o. 9.74> ὥστ' ἔμφρονι δεῖξαι
<pind. o. 9.75> μαθεῖν Πατρόκλου βιατὰν νόον.
<pind. o. 9.76> ἐξ οὗ Θέτιος γόνος οὐλίῳ νιν ἐν ̓́Αρει
<pind. o. 9.77> παραγορεῖτο μή ποτε
<pind. o. 9.78> σφετέρας ἄτερθε ταξιοῦσθαι
<pind. o. 9.79> δαμασιμβρότου αἰχμᾶς.
<pind. o. 9.80> εἴην εὑρησιεπὴς ἀναγεῖσθαι
<pind. o. 9.81> πρόσφορος ἐν Μοισᾶν δίφρῳ:
<pind. o. 9.82> τόλμα δὲ καὶ ἀμφιλαφὴς δύναμις
<pind. o. 9.83> ἕσποιτο. προξενίᾳ δ' ἀρετᾷ τ' ἦλθον
<pind. o. 9.84> τιμάορος ̓Ισθμίαισι Λαμπρομάχου μίτραις, ὅτ' ἀμφότεροι κράτησαν
<pind. o. 9.85> μίαν ἔργον ἀν' ἁμέραν.
<pind. o. 9.86> ἄλλαι δὲ δύ' ἐν Κορίνθου πύλαις ἐγένοντ' ἔπειτα χάρμαι,
<pind. o. 9.87> ταὶ δὲ καὶ Νεμέας ̓Εφαρμόστῳ κατὰ κόλπον:
<pind. o. 9.88> ̓́Αργει τ' ἔσχεθε κῦδος ἀνδρῶν, παῖς δ' ἐν ̓Αθάναις,
<pind. o. 9.89> οἷον δ' ἐν Μαραθῶνι συλαθεὶς ἀγενείων
<pind. o. 9.90> μένεν ἀγῶνα πρεσβυτέρων ἀμφ' ἀργυρίδεσσιν:
<pind. o. 9.91> φῶτας δ' ὀξυρεπεῖ δόλῳ
<pind. o. 9.92> ἀπτῶτι δαμάσσαις
<pind. o. 9.93> διήρχετο κύκλον ὅσσᾳ βοᾷ,
<pind. o. 9.94> ὡραῖος ἐὼν καὶ καλὸς κάλλιστά τε ῥέξαις.
<pind. o. 9.95> τὰ δὲ Παρρασίῳ στρατῷ
<pind. o. 9.96> θαυμαστὸς ἐὼν φάνη Ζηνὸς ἀμφὶ πανάγυριν Λυκαίου,
<pind. o. 9.97> καὶ ψυχρᾶν ὁπότ' εὐδιανὸν φάρμακον αὐρᾶν
<pind. o. 9.98> Πελλάνᾳ φέρε: σύνδικος δ' αὐτῷ ̓Ιολάου
<pind. o. 9.99> τύμβος εἰναλία τ' ̓Ελευσὶς ἀγλαί̈αισιν.
<pind. o. 9.100> τὸ δὲ φυᾷ κράτιστον ἅπαν: πολλοὶ δὲ διδακταῖς
<pind. o. 9.101> ἀνθρώπων ἀρεταῖς κλέος
<pind. o. 9.102> ὤρουσαν ἀρέσθαι.
<pind. o. 9.103> ἄνευ δὲ θεοῦ σεσιγαμένον
<pind. o. 9.104> οὐ σκαιότερον χρῆμ' ἕκαστον. ἐντὶ γὰρ ἄλλαι
<pind. o. 9.105> ὁδῶν ὁδοὶ περαίτεραι,
<pind. o. 9.106> μία δ' οὐχ ἅπαντας ἄμμε θρέψει
<pind. o. 9.107> μελέτα: σοφίαι μὲν
<pind. o. 9.108> αἰπειναί: τοῦτο δὲ προσφέρων ἆθλον,
<pind. o. 9.109> ὄρθιον ὤρυσαι θαρσέων,
<pind. o. 9.110> τόνδ' ἀνέρα δαιμονίᾳ γεγάμεν
<pind. o. 9.111> εὔχειρα, δεξιόγυιον, ὁρῶντ' ἀλκάν,
<pind. o. 9.112> Αἰάντειόν τ' ἐν δαιτὶ ̓Ιλιάδα νικῶν ἐπεστεφάνωσε βωμόν.
<pind. o. 10.1> τὸν ̓Ολυμπιονίκαν ἀνάγνωτέ μοι
<pind. o. 10.2> ̓Αρχεστράτου παῖδα, πόθι φρενὸς
<pind. o. 10.3> ἐμᾶς γέγραπται: γλυκὺ γὰρ αὐτῷ μέλος ὀφείλων ἐπιλέλαθ': ὦ Μοῖς', ἀλλὰ σὺ καὶ θυγάτηρ
<pind. o. 10.4> ̓Αλάθεια Διός, ὀρθᾷ χερὶ
<pind. o. 10.5> ἐρύκετον ψευδέων
<pind. o. 10.6> ἐνιπὰν ἀλιτόξενον.
<pind. o. 10.7> ἕκαθεν γὰρ ἐπελθὼν ὁ μέλλων χρόνος
<pind. o. 10.8> ἐμὸν καταίσχυνε βαθὺ χρέος.
<pind. o. 10.9> ὅμως δὲ λῦσαι δυνατὸς ὀξεῖαν ἐπιμομφὰν τόκος: ὁρᾶτ' ὦν νῦν ψᾶφον ἑλισσομέναν
<pind. o. 10.10> ὅπα κῦμα κατακλύσσει ῥέον,
<pind. o. 10.11> ὅπα τε κοινὸν λόγον
<pind. o. 10.12> φίλαν τίσομεν ἐς χάριν.
<pind. o. 10.13> νέμει γὰρ ̓Ατρέκεια πόλιν Λοκρῶν Ζεφυρίων,
<pind. o. 10.14> μέλει τέ σφισι Καλλιόπα
<pind. o. 10.15> καὶ χάλκεος ̓́Αρης. τράπε δὲ Κύκνεια μάχα καὶ ὑπέρβιον
<pind. o. 10.16> ̔Ηρακλέα. πύκτας δ' ἐν ̓Ολυμπιάδι νικῶν
<pind. o. 10.17> ̓́Ιλᾳ φερέτω χάριν
<pind. o. 10.18> ̔Αγησίδαμος ὡς
<pind. o. 10.19> ̓Αχιλεῖ Πάτροκλος.
<pind. o. 10.20> θήξαις δέ κε φύντ' ἀρετᾷ ποτὶ
<pind. o. 10.21> πελώριον ὁρμάσαι κλέος ἀνὴρ θεοῦ σὺν παλάμᾳ:
<pind. o. 10.22> ἄπονον δ' ἔλαβον χάρμα παῦροί τινες,
<pind. o. 10.23> ἔργων πρὸ πάντων βιότῳ φάος.
<pind. o. 10.24> ἀγῶνα δ' ἐξαίρετον ἀεῖσαι θέμιτες ὦρσαν Διός, ὃν ἀρχαίῳ σάματι πὰρ Πέλοπος
<pind. o. 10.25> βωμῶν ἑξάριθμον ἐκτίσσατο,
<pind. o. 10.26> ἐπεὶ Ποσειδάνιον
<pind. o. 10.27> πέφνε Κτέατον ἀμύμονα,
<pind. o. 10.28> πέφνε δ' Εὔρυτον, ὡς Αὐγέαν λάτριον
<pind. o. 10.29> ἀέκονθ' ἑκὼν μισθὸν ὑπέρβιον
<pind. o. 10.30> πράσσοιτο, λόχμαισι δὲ δοκεύσαις ὑπὸ Κλεωνᾶν δάμασε καὶ κείνους ̔Ηρακλέης ἐφ' ὁδῷ,
<pind. o. 10.31> ὅτι πρόσθε ποτὲ Τιρύνθιον
<pind. o. 10.32> ἔπερσαν αὐτῷ στρατὸν
<pind. o. 10.33> μυχοῖς ἥμενον ̓́Αλιδος
<pind. o. 10.34> Μολίονες ὑπερφίαλοι. καὶ μὰν ξεναπάτας
<pind. o. 10.35> ̓Επειῶν βασιλεὺς ὄπιθεν
<pind. o. 10.36> οὐ πολλὸν ἴδε πατρίδα πολυκτέανον ὑπὸ στερεῷ πυρὶ
<pind. o. 10.37> πλαγαῖς τε σιδάρου βαθὺν εἰς ὀχετὸν ἄτας
<pind. o. 10.38> ἵζοισαν ἑὰν πόλιν.
<pind. o. 10.39> νεῖκος δὲ κρεσσόνων
<pind. o. 10.40> ἀποθέσθ' ἄπορον.
<pind. o. 10.41> καὶ κεῖνος ἀβουλίᾳ ὕστατος
<pind. o. 10.42> ἁλώσιος ἀντάσαις θάνατον αἰπὺν οὐκ ἐξέφυγεν.
<pind. o. 10.43> ὁ δ' ἄρ' ἐν Πίσᾳ ἔλσαις ὅλον τε στρατὸν
<pind. o. 10.44> λαίαν τε πᾶσαν Διὸς ἄλκιμος
<pind. o. 10.45> υἱὸς σταθμᾶτο ζάθεον ἄλσος πατρὶ μεγίστῳ: περὶ δὲ πάξαις ̓́Αλτιν μὲν ὅγ' ἐν καθαρῷ
<pind. o. 10.46> διέκρινε, τὸ δὲ κύκλῳ πέδον
<pind. o. 10.47> ἔθηκε δόρπου λύσιν,
<pind. o. 10.48> τιμάσαις πόρον ̓Αλφεοῦ
<pind. o. 10.49> μετὰ δώδεκ' ἀνάκτων θεῶν. καὶ πάγον
<pind. o. 10.50> Κρόνου προσεφθέγξατο: πρόσθε γὰρ
<pind. o. 10.51> νώνυμνος, ἇς Οἰνόμαος ἆρχε, βρέχετο πολλᾷ νιφάδι. ταύτᾳ δ' ἐν πρωτογόνῳ τελετᾷ
<pind. o. 10.52> παρέσταν μὲν ἄρα Μοῖραι σχεδὸν
<pind. o. 10.53> ὅ τ' ἐξελέγχων μόνος
<pind. o. 10.54> ἀλάθειαν ἐτήτυμον
<pind. o. 10.55> χρόνος. τὸ δὲ σαφανὲς ἰὼν πόρσω κατέφρασεν,
<pind. o. 10.56> ὅπα τὰν πολέμοιο δόσιν
<pind. o. 10.57> ἀκρόθινα διελὼν ἔθυε καὶ πενταετηρίδ' ὅπως ἄρα
<pind. o. 10.58> ἔστασεν ἑορτὰν σὺν ̓Ολυμπιάδι πρώτᾳ
<pind. o. 10.59> νικαφορίαισί τε.
<pind. o. 10.60> τίς δὴ ποταίνιον
<pind. o. 10.61> ἔλαχε στέφανον
<pind. o. 10.62> χείρεσσι ποσίν τε καὶ ἅρματι,
<pind. o. 10.63> ἀγώνιον ἐν δόξᾳ θέμενος εὖχος, ἔργῳ καθελών;
<pind. o. 10.64> σταδίου μὲν ἀρίστευσεν εὐθὺν τόνον
<pind. o. 10.65> ποσσὶ τρέχων παῖς ὁ Λικυμνίου
<pind. o. 10.66> Οἰωνός: ἷκεν δὲ Μιδέαθεν στρατὸν ἐλαύνων: ὁ δὲ πάλᾳ κυδαίνων ̓́Εχεμος Τεγέαν:
<pind. o. 10.67> Δόρυκλος δ' ἔφερε πυγμᾶς τέλος,
<pind. o. 10.68> Τίρυνθα ναίων πόλιν:
<pind. o. 10.69> ἀν' ἵπποισι δὲ τέτρασιν
<pind. o. 10.70> ἀπὸ Μαντινέας Σᾶμος ̔Ωλιροθίου:
<pind. o. 10.71> ἄκοντι Φράστωρ ἔλασε σκοπόν:
<pind. o. 10.72> μᾶκος δὲ Νικεὺς ἔδικε πέτρῳ χέρα κυκλώσαις ὑπὲρ ἁπάντων, καὶ συμμαχία θόρυβον
<pind. o. 10.73> παραίθυξε μέγαν: ἐν δ' ἕσπερον
<pind. o. 10.74> ἔφλεξεν εὐώπιδος
<pind. o. 10.75> σελάνας ἐρατὸν φάος.
<pind. o. 10.76> ἀείδετο δὲ πᾶν τέμενος τερπναῖσι θαλίαις
<pind. o. 10.77> τὸν ἐγκώμιον ἀμφὶ τρόπον.
<pind. o. 10.78> ἀρχαῖς δὲ προτέραις ἑπόμενοι καί νῦν ἐπωνυμίαν χάριν
<pind. o. 10.79> νίκας ἀγερώχου, κελαδησόμεθα βροντὰν
<pind. o. 10.80> καὶ πυρπάλαμον βέλος
<pind. o. 10.81> ὀρσικτύπου Διός,
<pind. o. 10.82> ἐν ἅπαντι κράτει
<pind. o. 10.83> αἴθωνα κεραυνὸν ἀραρότα.
<pind. o. 10.84> χλιδῶσα δὲ μολπὰ πρὸς κάλαμον ἀντιάξει μελέων,
<pind. o. 10.85> τὰ παρ' εὐκλέϊ Δίρκᾳ χρόνῳ μὲν φάνεν:
<pind. o. 10.86> ἀλλ' ὥτε παῖς ἐξ ἀλόχου πατρὶ
<pind. o. 10.87> ποθεινὸς ἵκοντι νεότατος τὸ πάλιν ἤδη, μάλα δέ οἱ θερμαίνει φιλότατι νόον:
<pind. o. 10.88> ἐπεὶ πλοῦτος ὁ λαχὼν ποιμένα
<pind. o. 10.89> ἐπακτὸν ἀλλότριον,
<pind. o. 10.90> θνᾴσκοντι στυγερώτατος:
<pind. o. 10.91> καὶ ὅταν καλὰ ἔρξαις ἀοιδᾶς ἄτερ,
<pind. o. 10.92> ̔Αγησίδαμ', εἰς ̓Αί̈δα σταθμὸν
<pind. o. 10.93> ἀνὴρ ἵκηται, κενεὰ πνεύσαις ἔπορε μόχθῳ βραχύ τι τερπνόν. τὶν δ' ἁδυεπής τε λύρα
<pind. o. 10.94> γλυκύς τ' αὐλὸς ἀναπάσσει χάριν:
<pind. o. 10.95> τρέφοντι δ' εὐρὺ κλέος
<pind. o. 10.96> κόραι Πιερίδες Διός.
<pind. o. 10.97> ἐγὼ δὲ συνεφαπτόμενος σπουδᾷ, κλυτὸν ἔθνος
<pind. o. 10.98> Λοκρῶν ἀμφέπεσον μέλιτι
<pind. o. 10.99> εὐάνορα πόλιν καταβρέχων: παῖδ' ἐρατὸν δ' ̓Αρχεστράτου
<pind. o. 10.100> αἴνησα, τὸν εἶδον κρατέοντα χερὸς ἀλκᾷ
<pind. o. 10.101> βωμὸν παρ' ̓Ολύμπιον,
<pind. o. 10.102> κεῖνον κατὰ χρόνον
<pind. o. 10.103> ἰδέᾳ τε καλὸν
<pind. o. 10.104> ὥρᾳ τε κεκραμένον, ἅ ποτε
<pind. o. 10.105> ἀναιδέα Γανυμήδει μόρον ἄλαλκε σὺν Κυπρογενεῖ.
<pind. o. 11.1> ἔστιν ἀνθρώποις ἀνέμων ὅτε πλείστα
<pind. o. 11.2> χρῆσις, ἔστιν δ' οὐρανίων ὑδάτων,
<pind. o. 11.3> ὀμβρίων παίδων νεφέλας.
<pind. o. 11.4> εἰ δὲ σὺν πόνῳ τις εὖ πράσσοι, μελιγάρυες ὕμνοι
<pind. o. 11.5> ὑστέρων ἀρχὰ λόγων
<pind. o. 11.6> τέλλεται καὶ πιστὸν ὅρκιον μεγάλαις ἀρεταῖς.
<pind. o. 11.7> ἀφθόνητος δ' αἶνος ̓Ολυμπιονίκαις
<pind. o. 11.8> οὗτος ἄγκειται. τὰ μὲν ἁμετέρα
<pind. o. 11.9> γλῶσσα ποιμαίνειν ἐθέλει:
<pind. o. 11.10> ἐκ θεοῦ δ' ἀνὴρ σοφαῖς ἀνθεῖ πραπίδεσσιν ὁμοίως.
<pind. o. 11.11> ἴσθι νῦν, ̓Αρχεστράτου
<pind. o. 11.12> παῖ, τεᾶς, ̔Αγησίδαμε, πυγμαχίας ἕνεκεν
<pind. o. 11.13> κόσμον ἐπὶ στεφάνῳ χρυσέας ἐλαίας
<pind. o. 11.14> ἁδυμελῆ κελαδήσω,
<pind. o. 11.15> Ζεφυρίων, Λοκρῶν γενεὰν ἀλέγων.
<pind. o. 11.16> ἔνθα συγκωμάξατ': ἐγγυάσομαι
<pind. o. 11.17> ὔμμιν, ὦ Μοῖσαι, φυγόξενον στρατὸν
<pind. o. 11.18> μηδ' ἀπείρατον καλῶν,
<pind. o. 11.19> ἀκρόσοφον δὲ καὶ αἰχματὰν ἀφίξεσθαι. τὸ γὰρ
<pind. o. 11.20> ἐμφυὲς οὔτ' αἴθων ἀλώπηξ
<pind. o. 11.21> οὔτ' ἐρίβρομοι λέοντες διαλλάξαντο ἦθος.
<pind. o. 12.1> λίσσομαι, παῖ Ζηνὸς ̓Ελευθερίου,
<pind. o. 12.2> ̔Ιμέραν εὐρυσθενέ' ἀμφιπόλει, σώτειρα Τύχα.
<pind. o. 12.3> τὶν γὰρ ἐν πόντῳ κυβερνῶνται θοαὶ
<pind. o. 12.4> νᾶες, ἐν χέρσῳ τε λαιψηροὶ πόλεμοι
<pind. o. 12.5> κἀγοραὶ βουλαφόροι. αἵ γε μὲν ἀνδρῶν
<pind. o. 12.6> πόλλ' ἄνω, τὰ δ' αὖ κάτω ψεύδη μεταμώνια τάμνοισαι κυλίνδοντ' ἐλπίδες:
<pind. o. 12.7> σύμβολον δ' οὔ πώ τις ἐπιχθονίων
<pind. o. 12.8> πιστὸν ἀμφὶ πράξιος ἐσσομένας εὗρεν θεόθεν:
<pind. o. 12.9> τῶν δὲ μελλόντων τετύφλωνται φραδαί.
<pind. o. 12.10> πολλὰ δ' ἀνθρώποις παρὰ γνώμαν ἔπεσεν,
<pind. o. 12.11> ἔμπαλιν μὲν τέρψιος, οἱ δ' ἀνιαραῖς
<pind. o. 12.12> ἀντικύρσαντες ζάλαις ἐσλὸν βαθὺ πήματος ἐν μικρῷ πεδάμειψαν χρόνῳ.
<pind. o. 12.13> υἱὲ Φιλάνορος, ἤτοι καὶ τεά κεν,
<pind. o. 12.14> ἐνδομάχας ἅτ' ἀλέκτωρ, συγγόνῳ παρ' ἑστίᾳ
<pind. o. 12.15> ἀκλεὴς τιμὰ κατεφυλλορόησε ποδῶν,
<pind. o. 12.16> εἰ μὴ στάσις ἀντιάνειρα Κνωσίας ἄμερσε πάτρας.
<pind. o. 12.17> νῦν δ' ̓Ολυμπία στεφανωσάμενος
<pind. o. 12.18> καὶ δὶς ἐκ Πυθῶνος ̓Ισθμοῖ τ', ̓Εργότελες,
<pind. o. 12.19> θερμὰ Νυμφᾶν λουτρὰ βαστάζεις, ὁμιλέων παρ' οἰκείαις ἀρούραις.
<pind. o. 13.1> τρισολυμπιονίκαν
<pind. o. 13.2> ἐπαινέων οἶκον ἅμερον ἀστοῖς,
<pind. o. 13.3> ξένοισι δὲ θεράποντα, γνώσομαι
<pind. o. 13.4> τὰν ὀλβίαν Κόρινθον, ̓Ισθμίου
<pind. o. 13.5> πρόθυρον Ποτειδᾶνος, ἀγλαόκουρον.
<pind. o. 13.6> ἐν τᾷ γὰρ Εὐνομία ναίει, κασίγνηταί τε, βάθρον πολίων ἀσφαλές,
<pind. o. 13.7> Δίκα καὶ ὁμότροφος Εἰρήνα, ταμίαι ἀνδράσι πλούτου,
<pind. o. 13.8> χρύσεαι παῖδες εὐβούλου Θέμιτος:
<pind. o. 13.9> ἐθέλοντι δ' ἀλέξειν
<pind. o. 13.10> ̔́Υβριν, Κόρου ματέρα θρασύμυθον.
<pind. o. 13.11> ἔχω καλά τε φράσαι, τόλμα τέ μοι
<pind. o. 13.12> εὐθεῖα γλῶσσαν ὀρνύει λέγειν.
<pind. o. 13.13> ἄμαχον δὲ κρύψαι τὸ συγγενὲς ἦθος.
<pind. o. 13.14> ὔμμιν δέ, παῖδες ̓Αλάτα, πολλὰ μὲν νικαφόρον ἀγλαί̈αν ὤπασαν
<pind. o. 13.15> ἄκραις ἀρεταῖς ὑπερελθόντων ἱεροῖς ἐν ἀέθλοις,
<pind. o. 13.16> πολλὰ δ' ἐν καρδίαις ἀνδρῶν ἔβαλον
<pind. o. 13.17> ὧραι πολυάνθεμοι ἀρχαῖα σοφίσμαθ'. ἅπαν δ' εὑρόντος ἔργον.
<pind. o. 13.18> ταὶ Διωνύσου πόθεν ἐξέφανεν
<pind. o. 13.19> σὺν βοηλάτᾳ χάριτες διθυράμβῳ:
<pind. o. 13.20> τίς γὰρ ἱππείοις ἐν ἔντεσσιν μέτρα,
<pind. o. 13.21> ἢ θεῶν ναοῖσιν οἰωνῶν βασιλέα δίδυμον
<pind. o. 13.22> ἐπέθηκ'; ἐν δὲ Μοῖς' ἁδύπνοος,
<pind. o. 13.23> ἐν δ' ̓́Αρης ἀνθεῖ νέων οὐλίαις αἰχμαῖσιν ἀνδρῶν.
<pind. o. 13.24> ὕπατ' εὐρὺ ἀνάσσων
<pind. o. 13.25> ̓Ολυμπίας, ἀφθόνητος ἔπεσσιν
<pind. o. 13.26> γένοιο χρόνον ἅπαντα, Ζεῦ πάτερ,
<pind. o. 13.27> καὶ τόνδε λαὸν ἀβλαβῆ νέμων
<pind. o. 13.28> Ξενοφῶντος εὔθυνε δαίμονος οὖρον:
<pind. o. 13.29> δέξαι τέ οἱ στεφάνων ἐγκώμιον τεθμόν, τὸν ἄγει πεδίων ἐκ Πίσας,
<pind. o. 13.30> πεντάθλῳ ἅμα σταδίου νικῶν δρόμον: ἀντεβόλησεν
<pind. o. 13.31> τῶν ἀνὴρ θνατὸς οὔπω τις πρότερον.
<pind. o. 13.32> δύο δ' αὐτὸν ἔρεψαν
<pind. o. 13.33> πλόκοι σελίνων ἐν ̓Ισθμιάδεσσιν
<pind. o. 13.34> φανέντα: Νέμεά τ' οὐκ ἀντιξοεῖ.
<pind. o. 13.35> πατρὸς δὲ Θεσσαλοῦ ἐπ' ̓Αλφεοῦ
<pind. o. 13.36> ῥεέθροισιν αἴγλα ποδῶν ἀνάκειται,
<pind. o. 13.37> Πυθοῖ τ' ἔχει σταδίου τιμὰν διαύλου θ' ἁλίῳ ἀμφ' ἑνί, μηνός τέ οἱ
<pind. o. 13.38> τωὐτοῦ κρανααῖς ἐν' ̓Αθάναισι τρία ἔργα ποδαρκὴς
<pind. o. 13.39> ἅμερα θῆκε κάλλιστ' ἀμφὶ κόμαις,
<pind. o. 13.40> ̔Ελλώτια δ' ἑπτάκις: ἐν δ' ἀμφιάλοισι Ποτειδᾶνος τεθμοῖσιν
<pind. o. 13.41> Πτοιοδώρῳ σὺν πατρὶ μακρότεραι
<pind. o. 13.42> Τερψίᾳ θ' ἕψοντ' ̓Εριτίμῳ τ' ἀοιδαί.
<pind. o. 13.43> ὅσσα τ' ἐν Δελφοῖσιν ἀριστεύσατε
<pind. o. 13.44> ἠδὲ χόρτοις ἐν λέοντος, δηρίομαι πολέσιν
<pind. o. 13.45> περὶ πλήθει καλῶν, ὡς μὰν σαφὲς
<pind. o. 13.46> οὐκ ἂν εἰδείην λέγειν ποντιᾶν ψάφων ἀριθμόν.
<pind. o. 13.47> ἕπεται δ' ἐν ἑκάστῳ
<pind. o. 13.48> μέτρον: νοῆσαι δὲ καιρὸς ἄριστος.
<pind. o. 13.49> ἐγὼ δὲ ἴδιος ἐν κοινῷ σταλεὶς
<pind. o. 13.50> μῆτίν τε γαρύων παλαιγόνων
<pind. o. 13.51> πόλεμόν τ' ἐν ἡρωί̈αις ἀρεταῖσιν
<pind. o. 13.52> οὐ ψεύσομ' ἀμφὶ Κορίνθῳ, Σίσυφον μὲν πυκνότατον παλάμαις ὡς θεόν,
<pind. o. 13.53> καὶ τὰν πατρὸς ἀντία Μήδειαν θεμέναν γάμον αὐτᾷ,
<pind. o. 13.54> ναὶ̈ σώτειραν ̓Αργοῖ καὶ προπόλοις.
<pind. o. 13.55> τὰ δὲ καί ποτ' ἐν ἀλκᾷ
<pind. o. 13.56> πρὸ Δαρδάνου τειχέων ἐδόκησαν
<pind. o. 13.57> ἐπ' ἀμφότερα μαχᾶν τάμνειν τέλος,
<pind. o. 13.58> τοὶ μὲν γένει φίλῳ σὺν ̓Ατρέος
<pind. o. 13.59> ̔Ελέναν κομίζοντες, οἱ δ' ἀπὸ πάμπαν
<pind. o. 13.60> εἴργοντες: ἐκ Λυκίας δὲ Γλαῦκον ἐλθόντα τρόμεον Δαναοί. τοῖσι μὲν
<pind. o. 13.61> ἐξεύχετ' ἐν ἄστεϊ Πειράνας σφετέρου πατρὸς ἀρχὰν
<pind. o. 13.62> καὶ βαθὺν κλᾶρον ἔμμεν καὶ μέγαρον:
<pind. o. 13.63> ὃς τᾶς ὀφιώδεος υἱόν ποτε Γοργόνος ἦ πόλλ' ἀμφὶ κρουνοῖς
<pind. o. 13.64> Πάγασον ζεῦξαι ποθέων ἔπαθεν,
<pind. o. 13.65> πρίν γέ οἱ χρυσάμπυκα κούρα χαλινὸν
<pind. o. 13.66> Παλλὰς ἤνεγκ': ἐξ ὀνείρου δ' αὐτίκα
<pind. o. 13.67> ἦν ὕπαρ: φώνασε δ': âεὕδεις, Αἰολίδα βασιλεῦ;
<pind. o. 13.68> ἄγε φίλτρον τόδ' ἵππειον δέκευ,
<pind. o. 13.69> καὶ Δαμαίῳ νιν θύων ταῦρον ἀργᾶντα πατρὶ δεῖξον.â
<pind. o. 13.70> κυαναιγὶς ἐν ὄρφνᾳ
<pind. o. 13.71> κνώσσοντί οἱ παρθένος τόσα εἰπεῖν
<pind. o. 13.72> ἔδοξεν: ἀνὰ δ' ἐπᾶλτ' ὀρθῷ ποδί.
<pind. o. 13.73> παρκείμενον δὲ συλλαβὼν τέρας,
<pind. o. 13.74> ἐπιχώριον μάντιν ἄσμενος εὗρεν,
<pind. o. 13.75> δεῖξέν τε Κοιρανίδᾳ πᾶσαν τελευτὰν πράγματος, ὥς τ' ἀνὰ βωμῷ θεᾶς
<pind. o. 13.76> κοιτάξατο νύκτ' ἀπὸ κείνου χρήσιος. ὥς τέ οἱ αὐτὰ
<pind. o. 13.77> Ζηνὸς ἐγχεικεραύνου παῖς ἔπορεν
<pind. o. 13.78> δαμασίφρονα χρυσόν.
<pind. o. 13.79> ἐνυπνίῳ δ' ᾇ τάχιστα πιθέσθαι
<pind. o. 13.80> κελήσατό μιν, ὅταν δ' εὐρυσθενεῖ
<pind. o. 13.81> καρταίποδ' ἀναρύῃ Γαιαόχῳ,
<pind. o. 13.82> θέμεν ̔Ιππίᾳ βωμὸν εὐθὺς ̓Αθάνᾳ.
<pind. o. 13.83> τελεῖ δὲ θεῶν δύναμις καὶ τὰν παρ' ὅρκον καὶ παρὰ ἐλπίδα κούφαν κτίσιν.
<pind. o. 13.84> ἤτοι καὶ ὁ καρτερὸς ὁρμαίνων ἕλε Βελλεροφόντας,
<pind. o. 13.85> φάρμακον πραὺ̈ τείνων ἀμφὶ γένυι,
<pind. o. 13.86> ἵππον πτερόεντ': ἀναβὰς δ' εὐθὺς ἐνόπλια χαλκωθεὶς ἔπαιζεν.
<pind. o. 13.87> σὺν δὲ κείνῳ καί ποτ' ̓Αμαζονίδων
<pind. o. 13.88> αἰθέρος ψυχρῶν ἀπὸ κόλπων ἐρήμου
<pind. o. 13.89> τοξόταν βάλλων γυναικεῖον στρατόν,
<pind. o. 13.90> καὶ Χίμαιραν πῦρ πνέοισαν καὶ Σολύμους ἔπεφνεν.
<pind. o. 13.91> διασωπάσομαί οἱ μόρον ἐγώ:
<pind. o. 13.92> τὸν δ' ἐν Οὐλύμπῳ φάτναι Ζηνὸς ἀρχαῖαι δέκονται.
<pind. o. 13.93> ἐμὲ δ' εὐθὺν ἀκόντων
<pind. o. 13.94> ἱέντα ῥόμβον παρὰ σκοπὸν οὐ χρὴ
<pind. o. 13.95> τὰ πολλὰ βέλεα καρτύνειν χεροῖν.
<pind. o. 13.96> Μοίσαις γὰρ ἀγλαοθρόνοις ἑκὼν
<pind. o. 13.97> ̓Ολιγαιθίδαισίν τ' ἔβαν ἐπίκουρος.
<pind. o. 13.98> ̓Ισθμοῖ τά τ' ἐν Νεμέᾳ παύρῳ ἔπει θήσω φανέρ' ἀθρό', ἀλαθής τέ μοι
<pind. o. 13.99> ἔξορκος ἐπέσσεται ἑξηκοντάκι δὴ ἀμφοτέρωθεν
<pind. o. 13.100> ἁδύγλωσσος βοὰ κάρυκος ἐσλοῦ.
<pind. o. 13.101> τὰ δ' ̓Ολυμπίᾳ αὐτῶν
<pind. o. 13.102> ἔοικεν ἤδη πάροιθε λελέχθαι:
<pind. o. 13.103> τά τ' ἐσσόμενα τότ' ἂν φαίην σαφές:
<pind. o. 13.104> νῦν δ' ἔλπομαι μέν, ἐν θεῷ γε μὰν
<pind. o. 13.105> τέλος: εἰ δὲ δαίμων γενέθλιος ἕρποι,
<pind. o. 13.106> δι' τοῦτ' ̓Ενυαλίῳ τ' ἐκδώσομεν πράσσειν. τὰ δ' ὑπ' ὀφρύϊ Παρνασσίᾳ
<pind. o. 13.107> ἕξ: ̓́Αργεί̈ θ' ὅσσα καὶ ἐν Θήβαις, ὅσα τ' ̓Αρκάσιν ἀνάσσων
<pind. o. 13.108> μαρτυρήσει Λυκαίου βωμὸς ἄναξ,
<pind. o. 13.109> Πέλλανά τε καὶ Σικυὼν καὶ Μέγαρ' Αἰακιδᾶν τ' εὐερκὲς ἄλσος,
<pind. o. 13.110> ἅ τ' ̓Ελευσὶς καὶ λιπαρὰ Μαραθών,
<pind. o. 13.111> ταί θ' ὑπ' Αἴτνας ὑψιλόφου καλλίπλουτοι
<pind. o. 13.112> πόλιες, ἅ τ' Εὔβοια: καὶ πᾶσαν κατὰ
<pind. o. 13.113> ̔Ελλάδ' εὑρήσεις ἐρευνῶν μάσσον' ἢ ὡς ἰδέμεν.
<pind. o. 13.114> ἄνα, κούφοισιν ἐκνεῦσαι ποσίν:
<pind. o. 13.115> Ζεῦ τέλει', αἰδῶ δίδοι καὶ τύχαν τερπνῶν γλυκεῖαν.
<pind. o. 14.1> Καφισίων ὑδάτων
<pind. o. 14.2> λαχοῖσαι, αἵτε ναίετε καλλίπωλον ἕδραν,
<pind. o. 14.3> ὦ λιπαρᾶς ἀοίδιμοι βασίλειαι
<pind. o. 14.4> Χάριτες ̓Ορχομενοῦ, παλαιγόνων Μινυᾶν ἐπίσκοποι,
<pind. o. 14.5> κλῦτ', ἐπεὶ εὔχομαι. σὺν γὰρ ὔμμιν τὰ τερπνὰ καὶ
<pind. o. 14.6> τὰ γλυκέ' ἄνεται πάντα βροτοῖς,
<pind. o. 14.7> εἰ σοφός, εἰ καλός, εἴ τις ἀγλαὸς ἀνήρ.
<pind. o. 14.8> οὐδὲ γὰρ θεοὶ σεμνᾶν Χαρίτων ἄτερ
<pind. o. 14.9> κοιρανέοισιν χοροὺς οὔτε δαῖτας: ἀλλὰ πάντων ταμίαι
<pind. o. 14.10> ἔργων ἐν οὐρανῷ, χρυσότοξον θέμεναι παρὰ
<pind. o. 14.11> Πύθιον ̓Απόλλωνα θρόνους,
<pind. o. 14.12> ἀέναον σέβοντι πατρὸς ̓Ολυμπίοιο τιμάν.
<pind. o. 14.13> ὦ πότνι' ̓Αγλαί̈α
<pind. o. 14.14> φιλησίμολπέ τ' Εὐφροσύνα, θεῶν κρατίστου
<pind. o. 14.15> παῖδες, ἐπακοοῖτε νῦν, Θαλία τε
<pind. o. 14.16> ἐρασίμολπε, ἰδοῖσα τόνδε κῶμον ἐπ' εὐμενεῖ τύχᾳ
<pind. o. 14.17> κοῦφα βιβῶντα: Λυδῷ γὰρ ̓Ασώπιχον τρόπῳ
<pind. o. 14.18> ἔν τε μελέταις ἀείδων ἔμολον,
<pind. o. 14.19> οὕνεκ' ̓Ολυμπιόνικος ἁ Μινυεία
<pind. o. 14.20> σεῦ ἕκατι. μελανοτειχέα νῦν δόμον
<pind. o. 14.21> Φερσεφόνας ἔλθ', ̓Αχοῖ, πατρὶ κλυτὰν φέροις' ἀγγελίαν,
<pind. o. 14.22> Κλεόδαμον ὄφρ' ἰδοῖς', υἱὸν εἴπῃς ὅτι οἱ νέαν
<pind. o. 14.23> κόλποις παρ' εὐδόξοις Πίσας
<pind. o. 14.24> ἐστεφάνωσε κυδίμων ἀέθλων πτεροῖσι χαίταν.
