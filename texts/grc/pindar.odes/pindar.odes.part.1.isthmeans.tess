<pind. i. 1.1> μᾶτερ ἐμά, τὸ τεόν, χρύσασπι Θήβα,
<pind. i. 1.2> πρᾶγμα καὶ ἀσχολίας ὑπέρτερον
<pind. i. 1.3> θήσομαι. μή μοι κραναὰ νεμεσάσαι
<pind. i. 1.4> Δᾶλος, ἐν ᾇ κέχυμαι.
<pind. i. 1.5> τί φίλτερον κεδνῶν τοκέων ἀγαθοῖς;
<pind. i. 1.6> εἶξον, ̓Ωπολλωνιάς: ἀμφοτερᾶν τοι χαρίτων σὺν θεοῖς ζεύξω τέλος,
<pind. i. 1.7> καὶ τὸν ἀκειρεκόμαν Φοῖβον χορεύων
<pind. i. 1.8> ἐν Κέῳ ἀμφιρύτᾳ σὺν ποντίοις
<pind. i. 1.9> ἀνδράσιν, καὶ τὰν ἁλιερκέα, ̓Ισθμοῦ
<pind. i. 1.10> δειράδ': ἐπεὶ στεφάνους
<pind. i. 1.11> ἓξ ὤπασεν Κάδμου στρατῷ ἐξ ἀέθλων,
<pind. i. 1.12> καλλίνικον πατρίδι κῦδος. ἐν ᾇ καὶ τὸν ἀδείμαντον ̓Αλκμήνα τέκεν
<pind. i. 1.13> παῖδα, θρασεῖαι τόν ποτε Γηρυόνα φρῖξαν κύνες.
<pind. i. 1.14> ἀλλ' ἐγὼ ̔Ηροδότῳ τεύχων τὸ μὲν ἅρματι τεθρίππῳ γέρας,
<pind. i. 1.15> ἁνία τ' ἀλλοτρίαις οὐ χερσὶ νωμάσαντ' ἐθέλω
<pind. i. 1.16> ἢ Καστορείῳ ἢ ̓Ιολάου ἐναρμόξαι νιν ὕμνῳ.
<pind. i. 1.17> κεῖνοι γὰρ ἡρώων διφρηλάται Λακεδαίμονι καὶ Θήβαις ἐτέκνωθεν κράτιστοι:
<pind. i. 1.18> ἔν τ' ἀέθλοισι θίγον πλείστων ἀγώνων,
<pind. i. 1.19> καὶ τριπόδεσσιν ἐκόσμησαν δόμον
<pind. i. 1.20> καὶ λεβήτεσσιν φιάλαισί τε χρυσοῦ,
<pind. i. 1.21> γευόμενοι στεφάνων
<pind. i. 1.22> νικαφόρων: λάμπει δὲ σαφὴς ἀρετὰ
<pind. i. 1.23> ἔν τε γυμνοῖσι σταδίοις σφίσιν ἔν τ' ἀσπιδοδούποισιν ὁπλίταις δρόμοις,
<pind. i. 1.24> οἷά τε χερσὶν ἀκοντίζοντες αἰχμαῖς,
<pind. i. 1.25> καὶ λιθίνοις ὁπότ' ἐν δίσκοις ἵεν.
<pind. i. 1.26> οὐ γὰρ ἦν πεντάθλιον, ἀλλ' ἐφ' ἑκάστῳ
<pind. i. 1.27> ἔργματι κεῖτο τέλος.
<pind. i. 1.28> τῶν ἀθρόοις ἀνδησάμενοι θαμάκις
<pind. i. 1.29> ἔρνεσιν χαίτας ῥεέθροισί τε Δίρκας ἔφανεν καὶ παρ' Εὐρώτᾳ πέλας,
<pind. i. 1.30> ̓Ιφικλέος μὲν παῖς ὁμόδαμος ἐὼν Σπαρτῶν γένει,
<pind. i. 1.31> Τυνδαρίδας δ' ἐν ̓Αχαιοῖς ὑψίπεδον Θεράπνας οἰκέων ἕδος.
<pind. i. 1.32> χαίρετ'. ἐγὼ δὲ Ποσειδάωνι ̓Ισθμῷ τε ζαθέᾳ
<pind. i. 1.33> ̓Ογχηστίαισίν τ' ἀϊόνεσσιν περιστέλλων ἀοιδὰν
<pind. i. 1.34> γαρύσομαι τοῦδ' ἀνδρὸς ἐν τιμαῖσιν ἀγακλέα τὰν ̓Ασωποδώρου πατρὸς αἶσαν
<pind. i. 1.35> ̓Ορχομενοῖό τε πατρῴαν ἄρουραν,
<pind. i. 1.36> ἅ νιν ἐρειδόμενον ναυαγίαις
<pind. i. 1.37> ἐξ ἀμετρήτας ἁλὸς ἐν κρυοέσσᾳ
<pind. i. 1.38> δέξατο συντυχίᾳ:
<pind. i. 1.39> νῦν δ' αὖτις ἀρχαίας ἐπέβασε πότμος
<pind. i. 1.40> συγγενὴς εὐαμερίας. ὁ πονήσαις δὲ νόῳ καὶ προμάθειαν φέρει:
<pind. i. 1.41> εἰ δ' ἀρετᾷ κατάκειται πᾶσαν ὀργάν,
<pind. i. 1.42> ἀμφότερον δαπάναις τε καὶ πόνοις,
<pind. i. 1.43> χρή νιν εὑρόντεσσιν ἀγάνορα κόμπον
<pind. i. 1.44> μὴ φθονεραῖσι φέρειν
<pind. i. 1.45> γνώμαις. ἐπεὶ κούφα δόσις ἀνδρὶ σοφῷ
<pind. i. 1.46> ἀντὶ μόχθων παντοδαπῶν ἔπος εἰπόντ' ἀγαθὸν ξυνὸν ὀρθῶσαι καλόν.
<pind. i. 1.47> μισθὸς γὰρ ἄλλοις ἄλλος ἐφ' ἔργμασιν ἀνθρώποις γλυκύς,
<pind. i. 1.48> μηλοβότᾳ τ' ἀρότᾳ τ' ὀρνιχολόχῳ τε καὶ ὃν πόντος τρέφει:
<pind. i. 1.49> γαστρὶ δὲ πᾶς τις ἀμύνων λιμὸν αἰανῆ τέταται:
<pind. i. 1.50> ὃς δ' ἀμφ' ἀέθλοις ἢ πολεμίζων ἄρηται κῦδος ἁβρόν,
<pind. i. 1.51> εὐαγορηθεὶς κέρδος ὕψιστον δέκεται, πολιατᾶν καὶ ξένων γλώσσας ἄωτον.
<pind. i. 1.52> ἄμμι δ' ἔοικε Κρόνου σεισίχθον' υἱὸν
<pind. i. 1.53> γείτον' ἀμειβομένοις εὐεργέταν
<pind. i. 1.54> ἁρμάτων ἱπποδρόμιον κελαδῆσαι,
<pind. i. 1.55> καὶ σέθεν, ̓Αμφιτρύων,
<pind. i. 1.56> παῖδας προσειπεῖν, τὸν Μινύα τε μυχὸν
<pind. i. 1.57> καὶ τὸ Δάματρος κλυτὸν ἄλσος ̓Ελευσῖνα καὶ Εὔβοιαν ἐν γναμπτοῖς δρόμοις:
<pind. i. 1.58> Πρωτεσίλα, τὸ τεὸν δ' ἀνδρῶν ̓Αχαιῶν
<pind. i. 1.59> ἐν Φυλάκᾳ τέμενος συμβάλλομαι.
<pind. i. 1.60> πάντα δ' ἐξειπεῖν, ὅς' ἀγώνιος ̔Ερμᾶς
<pind. i. 1.61> ̔Ηροδότῳ ἔπορεν
<pind. i. 1.62> ἵπποις, ἀφαιρεῖται βραχὺ μέτρον ἔχων
<pind. i. 1.63> ὕμνος. ἦ μὰν πολλάκι καὶ τὸ σεσωπαμένον εὐθυμίαν μείζω φέρει.
<pind. i. 1.64> εἴη νιν εὐφώνων πτερύγεσσιν ἀερθέντ' ἀγλααῖς
<pind. i. 1.65> Πιερίδων ἔτι καὶ Πυθῶθεν ̓Ολυμπιάδων τ' ἐξαιρέτοις
<pind. i. 1.66> ̓Αλφεοῦ ἔρνεσι φράξαι χεῖρα τιμὰν ἑπταπύλοις
<pind. i. 1.67> Θήβαισι τεύχοντ'. εἰ δέ τις ἔνδον νέμει πλοῦτον κρυφαῖον,
<pind. i. 1.68> ἄλλοισι δ' ἐμπίπτων γελᾷ, ψυχὰν ̓Αί̈δᾳ τελέων οὐ φράζεται δόξας ἄνευθεν.
<pind. i. 2.1> οἱ μὲν πάλαι, ὦ Θρασύβουλε, φῶτες, οἳ χρυσαμπύκων
<pind. i. 2.2> ἐς δίφρον Μοισᾶν ἔβαινον κλυτᾷ φόρμιγγι συναντόμενοι,
<pind. i. 2.3> ῥίμφα παιδείους ἐτόξευον μελιγάρυας ὕμνους,
<pind. i. 2.4> ὅστις ἐὼν καλὸς εἶχεν ̓Αφροδίτας
<pind. i. 2.5> εὐθρόνου μνάστειραν ἁδίσταν ὀπώραν.
<pind. i. 2.6> ἁ Μοῖσα γὰρ οὐ φιλοκερδής πω τότ' ἦν οὐδ' ἐργάτις:
<pind. i. 2.7> οὐδ' ἐπέρναντο γλυκεῖαι μελιφθόγγου ποτὶ Τερψιχόρας
<pind. i. 2.8> ἀργυρωθεῖσαι πρόσωπα μαλθακόφωνοι ἀοιδαί.
<pind. i. 2.9> νῦν δ' ἐφίητι τὸ τὠργείου φυλάξαι
<pind. i. 2.10> ῥῆμ' ἀλαθείας ἐτᾶς ἄγχιστα βαῖνον,
<pind. i. 2.11> â χρήματα, χρήματ' ἀνήρ,â ὃς φᾶ κτεάνων θ' ἅμα λειφθεὶς καὶ φίλων.
<pind. i. 2.12> ἐσσὶ γὰρ ὦν σοφός, οὐκ ἄγνωτ' ἀείδω
<pind. i. 2.13> ̓Ισθμίαν ἵπποισι νίκαν,
<pind. i. 2.14> τὰν Ξενοκράτει Ποσειδάων ὀπάσαις,
<pind. i. 2.15> Δωρίων αὐτῷ στεφάνωμα κόμᾳ
<pind. i. 2.16> πέμπεν ἀναδεῖσθαι σελίνων,
<pind. i. 2.17> εὐάρματον ἄνδρα γεραίρων, ̓Ακραγαντίνων φάος.
<pind. i. 2.18> ἐν Κρίσᾳ δ' εὐρυσθενὴς εἶδ' ̓Απόλλων νιν πόρε τ' ἀγλαί̈αν
<pind. i. 2.19> καὶ τόθι: κλειναῖς δ' ̓Ερεχθειδᾶν χαρίτεσσιν ἀραρὼς
<pind. i. 2.20> ταῖς λιπαραῖς ἐν ̓Αθάναις, οὐκ ἐμέμφθη
<pind. i. 2.21> ῥυσίδιφρον χεῖρα πλαξίπποιο φωτός,
<pind. i. 2.22> τὰν Νικόμαχος κατὰ καιρὸν νεῖμ' ἁπάσαις ἁνίαις:
<pind. i. 2.23> ὅντε καὶ κάρυκες ὡρᾶν ἀνέγνον, σπονδοφόροι Κρονίδα
<pind. i. 2.24> Ζηνὸς ̓Αλεῖοι, παθόντες πού τι φιλόξενον ἔργον:
<pind. i. 2.25> ἁδυπνόῳ τέ νιν ἀσπάζοντο φωνᾷ
<pind. i. 2.26> χρυσέας ἐν γούνασιν πίτνοντα Νίκας
<pind. i. 2.27> γαῖαν ἀνὰ σφετέραν, τὰν δὴ καλέοισιν ̓Ολυμπίου Διὸς
<pind. i. 2.28> ἄλσος: ἵν' ἀθανάτοις Αἰνησιδάμου
<pind. i. 2.29> παῖδες ἐν τιμαῖς ἔμιχθεν.
<pind. i. 2.30> καὶ γὰρ οὐκ ἀγνῶτες ὑμῖν ἐντὶ δόμοι
<pind. i. 2.31> οὔτε κώμων, ὦ Θρασύβουλ', ἐρατῶν,
<pind. i. 2.32> οὔτε μελικόμπων ἀοιδᾶν.
<pind. i. 2.33> οὐ γὰρ πάγος, οὐδὲ προσάντης ἁ κέλευθος γίνεται,
<pind. i. 2.34> εἴ τις εὐδόξων ἐς ἀνδρῶν ἄγοι τιμὰς ̔Ελικωνιάδων.
<pind. i. 2.35> μακρὰ δισκήσαις ἀκοντίσσαιμι τοσοῦθ', ὅσον ὀργὰν
<pind. i. 2.36> Ξεινοκράτης ὑπὲρ ἀνθρώπων γλυκεῖαν
<pind. i. 2.37> ἔσχεν. αἰδοῖος μὲν ἦν ἀστοῖς ὁμιλεῖν,
<pind. i. 2.38> ἱπποτροφίας τε νομίζων ἐν Πανελλάνων νόμῳ:
<pind. i. 2.39> καὶ θεῶν δαῖτας προσέπτυκτο πάσας: οὐδέ ποτε ξενίαν
<pind. i. 2.40> οὖρος ἐμπνεύσαις ὑπέστειλ' ἱστίον ἀμφὶ τράπεζαν:
<pind. i. 2.41> ἀλλ' ἐπέρα ποτὶ μὲν Φᾶσιν θερείαις,
<pind. i. 2.42> ἐν δὲ χειμῶνι πλέων Νείλου πρὸς ἀκτάς.
<pind. i. 2.43> μή νυν, ὅτι φθονεραὶ θνατῶν φρένας ἀμφικρέμανται ἐλπίδες,
<pind. i. 2.44> μήτ' ἀρετάν ποτε σιγάτω πατρῴαν,
<pind. i. 2.45> μηδὲ τούσδ' ὕμνους: ἐπεί τοι
<pind. i. 2.46> οὐκ ἐλινύσοντας αὐτοὺς εἰργασάμαν.
<pind. i. 2.47> ταῦτα, Νικάσιππ', ἀπόνειμον, ὅταν
<pind. i. 2.48> ξεῖνον ἐμὸν ἠθαῖον ἔλθῃς.
<pind. i. 3.1> εἴ τις ἀνδρῶν εὐτυχήσαις ἢ σὺν εὐδόξοις ἀέθλοις
<pind. i. 3.2> ἢ σθένει πλούτου κατέχει φρασὶν αἰανῆ κόρον,
<pind. i. 3.3> ἄξιος εὐλογίαις ἀστῶν μεμίχθαι.
<pind. i. 3.4> Ζεῦ, μεγάλαι δ' ἀρεταὶ θνατοῖς ἕπονται
<pind. i. 3.5> ἐκ σέθεν: ζώει δὲ μάσσων ὄλβος ὀπιζομένων, πλαγίαις δὲ φρένεσσιν
<pind. i. 3.6> οὐχ ὁμῶς πάντα χρόνον θάλλων ὁμιλεῖ.
<pind. i. 3.7> εὐκλέων δ' ἔργων ἄποινα χρὴ μὲν ὑμνῆσαι τὸν ἐσλόν,
<pind. i. 3.8> χρὴ δὲ κωμάζοντ' ἀγαναῖς χαρίτεσσιν βαστάσαι.
<pind. i. 3.9> ἔστι δὲ καὶ διδύμων ἀέθλων Μελίσσῳ
<pind. i. 3.10> μοῖρα πρὸς εὐφροσύναν τρέψαι γλυκεῖαν
<pind. i. 3.11> ἦτορ, ἐν βάσσαισιν ̓Ισθμοῦ δεξαμένῳ στεφάνους, τὰ δὲ κοίλᾳ λέοντος
<pind. i. 3.12> ἐν βαθυστέρνου νάπᾳ κάρυξε Θήβαν
<pind. i. 3.13> ἱπποδρομίᾳ κρατέων. ἀνδρῶν δ' ἀρετὰν
<pind. i. 3.14> σύμφυτον οὐ κατελέγχει.
<pind. i. 3.15> ἴστε μὰν Κλεωνύμου
<pind. i. 3.16> δόξαν παλαιὰν ἅρμασιν:
<pind. i. 3.17> καὶ ματρόθε Λαβδακίδαισιν σύννομοι πλούτου διέστειχον τετραοριᾶν πόνοις.
<pind. i. 3.18> αἰὼν δὲ κυλινδομέναις ἁμέραις ἄλλ' ἄλλοτ' ἐξάλλαξεν: ἄτρωτοί γε μὰν παῖδες θεῶν.
<pind. i. 4.1> ἔστι μοι θεῶν ἕκατι μυρία παντᾷ κέλευθος:
<pind. i. 4.2> ὦ Μέλισς', εὐμαχανίαν γὰρ ἔφανας ̓Ισθμίοις
<pind. i. 4.3> ὑμετέρας ἀρετὰς ὕμνῳ διώκειν:
<pind. i. 4.4> αἷσι Κλεωνυμίδαι θάλλοντες αἰεὶ
<pind. i. 4.5> σὺν θεῷ θνατὸν διέρχονται βιότου τέλος. ἄλλοτε δ' ἀλλοῖος οὖρος
<pind. i. 4.6> πάντας ἀνθρώπους ἐπαί̈σσων ἐλαύνει.
<pind. i. 4.7> τοὶ μὲν ὦν Θήβαισι τιμάεντες ἀρχᾶθεν λέγονται
<pind. i. 4.8> πρόξενοί τ' ἀμφικτιόνων κελαδεννᾶς τ' ὀρφανοὶ
<pind. i. 4.9> ὕβριος: ὅσσα δ' ἐπ' ἀνθρώπους ἄηται
<pind. i. 4.10> μαρτύρια φθιμένων ζωῶν τε φωτῶν
<pind. i. 4.11> ἀπλέτου δόξας, ἐπέψαυσαν κατὰ πᾶν τέλος: ἀνορέαις δ' ἐσχάταισιν
<pind. i. 4.12> οἴκοθεν στάλαισιν ἅπτονθ' ̔Ηρακλείαις:
<pind. i. 4.13> καὶ μηκέτι μακροτέραν σπεύδειν ἀρετάν.
<pind. i. 4.14> ἱπποτρόφοι τ' ἐγένοντο,
<pind. i. 4.15> χαλκέῳ τ' ̓́Αρει ἅδον.
<pind. i. 4.16> ἀλλ' ἁμέρᾳ γὰρ ἐν μιᾷ
<pind. i. 4.17> τραχεῖα νιφὰς πολέμοιο τεσσάρων
<pind. i. 4.17b> ἀνδρῶν ἐρήμωσεν μάκαιραν ἑστίαν:
<pind. i. 4.18> νῦν δ' αὖ μετὰ χειμέριον ποικίλων μηνῶν ζόφον
<pind. i. 4.18b> χθὼν ὥτε φοινικέοισιν ἄνθησεν ῥόδοις
<pind. i. 4.19> δαιμόνων βουλαῖς. ὁ κινητὴρ δὲ γᾶς ̓Ογχηστὸν οἰκέων
<pind. i. 4.20> καὶ γέφυραν ποντιάδα πρὸ Κορίνθου τειχέων,
<pind. i. 4.21> τόνδε πορὼν γενεᾷ θαυμαστὸν ὕμνον
<pind. i. 4.22> ἐκ λεχέων ἀνάγει φάμαν παλαιὰν
<pind. i. 4.23> εὐκλέων ἔργων: ἐν ὕπνῳ γὰρ πέσεν: ἀλλ' ἀνεγειρομένα χρῶτα λάμπει,
<pind. i. 4.24> ̓Αωσφόρος θαητὸς ὣς ἄστροις ἐν ἄλλοις:
<pind. i. 4.25> ἅ τε κἀν γουνοῖς ̓Αθανᾶν ἅρμα καρύξαισα νικᾶν
<pind. i. 4.26> ἔν τ' ̓Αδραστείοις ἀέθλοις Σικυῶνος ὤπασεν
<pind. i. 4.27> τοιάδε τῶν τότ' ἐόντων φύλλ' ἀοιδᾶν.
<pind. i. 4.28> οὐδὲ παναγυρίων ξυνᾶν ἀπεῖχον
<pind. i. 4.29> καμπύλον δίφρον, Πανελλάνεσσι δ' ἐριζόμενοι δαπάνᾳ χαῖρον ἵππων.
<pind. i. 4.30> τῶν ἀπειράτων γὰρ ἄγνωστοι σιωπαί,
<pind. i. 4.31> ἔστιν δ' ἀφάνεια τύχας καὶ μαρναμένων,
<pind. i. 4.32> πρὶν τέλος ἄκρον ἱκέσθαι:
<pind. i. 4.33> τῶν τε γὰρ καὶ τῶν διδοῖ:
<pind. i. 4.34> καὶ κρέσσον' ἀνδρῶν χειρόνων
<pind. i. 4.35> ἔσφαλε τέχνα καταμάρψαις'. ἴστε μὰν Αἴαντος ἀλκὰν φοίνιον, τὰν ὀψίᾳ
<pind. i. 4.36> ἐν νυκτὶ ταμὼν περὶ ᾧ φασγάνῳ, μομφὰν ἔχει παίδεσσιν ̔Ελλάνων ὅσοι Τρῴανδ' ἔβαν.
<pind. i. 4.37> ἀλλ' ̔́Ομηρός τοι τετίμακεν δι' ἀνθρώπων, ὃς αὐτοῦ
<pind. i. 4.38> πᾶσαν ὀρθώσαις ἀρετὰν κατὰ ῥάβδον ἔφρασεν
<pind. i. 4.39> θεσπεσίων ἐπέων λοιποῖς ἀθύρειν.
<pind. i. 4.40> τοῦτο γὰρ ἀθάνατον φωνᾶεν ἕρπει,
<pind. i. 4.41> εἴ τις εὖ εἴπῃ τι: καὶ πάγκαρπον ἐπὶ χθόνα καὶ διὰ πόντον βέβακεν
<pind. i. 4.42> ἑργμάτων ἀκτὶς καλῶν ἄσβεστος αἰεί.
<pind. i. 4.43> προφρόνων Μοισᾶν τύχοιμεν, κεῖνον ἅψαι πυρσὸν ὕμνων
<pind. i. 4.44> καὶ Μελίσσῳ, παγκρατίου στεφάνωμ' ἐπάξιον,
<pind. i. 4.45> ἔρνεϊ Τελεσιάδα. τόλμᾳ γὰρ εἰκὼς
<pind. i. 4.46> θυμὸν ἐριβρεμετᾶν θηρῶν λεόντων
<pind. i. 4.47> ἐν πόνῳ, μῆτιν δ' ἀλώπηξ, αἰετοῦ ἅ τ' ἀναπιτναμένα ῥόμβον ἴσχει.
<pind. i. 4.48> χρὴ δὲ πᾶν ἔρδοντα μαυρῶσαι τὸν ἐχθρόν.
<pind. i. 4.49> οὐ γὰρ φύσιν ̓Ωαριωνείαν ἔλαχεν:
<pind. i. 4.50> ἀλλ' ὀνοτὸς μὲν ἰδέσθαι,
<pind. i. 4.51> συμπεσεῖν δ' ἀκμᾷ βαρύς.
<pind. i. 4.52> καίτοι πότ' ̓Ανταίου δόμους
<pind. i. 4.53> Θηβᾶν ἀπὸ Καδμεϊᾶν μορφὰν βραχύς, ψυχὰν δ' ἄκαμπτος, προσπαλαίσων ἦλθ' ἀνὴρ
<pind. i. 4.54> τὰν πυροφόρον Λιβύαν, κρανίοις ὄφρα ξένων ναὸν Ποσειδάωνος ἐρέφοντα σχέθοι,
<pind. i. 4.55> υἱὸς ̓Αλκμήνας: ὃς Οὐλυμπόνδ' ἔβα, γαίας τε πάσας
<pind. i. 4.56> καὶ βαθύκρημνον πολιᾶς ἁλὸς ἐξευρὼν θέναρ,
<pind. i. 4.57> ναυτιλίαισί τε πορθμὸν ἁμερώσαις.
<pind. i. 4.58> νῦν δὲ παρ' Αἰγιόχῳ κάλλιστον ὄλβον
<pind. i. 4.59> ἀμφέπων ναίει, τετίματαί τε πρὸς ἀθανάτων φίλος, ̔́Ηβαν τ' ὀπυίει,
<pind. i. 4.60> χρυσέων οἴκων ἄναξ καὶ γαμβρὸς ̔́Ηρας.
<pind. i. 4.61> τῷ μὲν ̓Αλεκτρᾶν ὕπερθεν δαῖτα πορσύνοντες ἀστοὶ
<pind. i. 4.62> καὶ νεόδματα στεφανώματα βωμῶν αὔξομεν
<pind. i. 4.63> ἔμπυρα χαλκοαρᾶν ὀκτὼ θανόντων,
<pind. i. 4.64> τοὺς Μεγάρα τέκε οἱ Κρειοντὶς υἱούς:
<pind. i. 4.65> τοῖσιν ἐν δυθμαῖσιν αὐγᾶν φλὸξ ἀνατελλομένα συνεχὲς παννυχίζει
<pind. i. 4.66> αἰθέρα κνισάεντι λακτίζοισα καπνῷ,
<pind. i. 4.67> καὶ δεύτερον ἆμαρ ἐτείων τέρμ' ἀέθλων
<pind. i. 4.68> γίνεται, ἰσχύος ἔργον.
<pind. i. 4.69> ἔνθα λευκωθεὶς κάρα
<pind. i. 4.70> μύρτοις ὅδ' ἀνὴρ διπλόαν
<pind. i. 4.71> νίκαν ἀνεφάνατο παίδων τε τρίταν πρόσθεν, κυβερνατῆρος οἰακοστρόφου
<pind. i. 4.72> γνώμᾳ πεπιθὼν πολυβούλῳ. σὺν ̓Ορσέᾳ δέ νιν κωμάξομαι, τερπνὰν ἐπιστάζων χάριν.
<pind. i. 5.1> μᾶτερ ̔Αλίου πολυώνυμε Θεία,
<pind. i. 5.2> σέο ἕκατι καὶ μεγασθενῆ νόμισαν
<pind. i. 5.3> χρυσὸν ἄνθρωποι περιώσιον ἄλλων:
<pind. i. 5.4> καὶ γὰρ ἐριζόμεναι
<pind. i. 5.5> νᾶες ἐν πόντῳ καὶ ὑφ' ἅρμασιν ἵπποι
<pind. i. 5.6> διὰ τεάν, ὤνασσα, τιμὰν ὠκυδινάτοις ἐν ἁμίλλαισι θαυμασταὶ πέλονται:
<pind. i. 5.7> ἔν τ' ἀγωνίοις ἀέθλοισι ποθεινὸν
<pind. i. 5.8> κλέος ἔπραξεν, ὅντιν' ἀθρόοι στέφανοι
<pind. i. 5.9> χερσὶ νικάσαντ' ἀνέδησαν ἔθειραν
<pind. i. 5.10> ἢ ταχυτᾶτι ποδῶν.
<pind. i. 5.11> κρίνεται δ' ἀλκὰ διὰ δαίμονας ἀνδρῶν.
<pind. i. 5.12> δύο δέ τοι ζωᾶς ἄωτον μοῦνα ποιμαίνοντι τὸν ἄλπνιστον εὐανθεῖ σὺν ὄλβῳ,
<pind. i. 5.13> εἴ τις εὖ πάσχων λόγον ἐσλὸν ἀκούῃ.
<pind. i. 5.14> μὴ μάτευε Ζεὺς γενέσθαι: πάντ' ἔχεις,
<pind. i. 5.15> εἴ σε τούτων μοῖρ' ἐφίκοιτο καλῶν.
<pind. i. 5.16> θνατὰ θνατοῖσι πρέπει.
<pind. i. 5.17> τὶν δ' ἐν ̓Ισθμῷ διπλόα θάλλοις' ἀρετά,
<pind. i. 5.18> Φυλακίδα, κεῖται, Νεμέα δὲ καὶ ἀμφοῖν,
<pind. i. 5.19> Πυθέᾳ τε παγκρατίου. τὸ δ' ἐμὸν
<pind. i. 5.20> οὐκ ἄτερ Αἰακιδᾶν κέαρ ὕμνων γεύεται:
<pind. i. 5.21> σὺν Χάρισιν δ' ἔμολον Λάμπωνος υἱοῖς
<pind. i. 5.22> τάνδ' ἐς εὔνομον πόλιν. εἰ δὲ τέτραπται
<pind. i. 5.23> θεοδότων ἔργων κέλευθον ἂν καθαράν,
<pind. i. 5.24> μὴ φθόνει κόμπον τὸν ἐοικότ' ἀοιδᾷ
<pind. i. 5.25> κιρνάμεν ἀντὶ πόνων.
<pind. i. 5.26> καὶ γὰρ ἡρώων ἀγαθοὶ πολεμισταὶ
<pind. i. 5.27> λόγον ἐκέρδαναν, κλέονται δ' ἔν τε φορμίγγεσσιν ἐν αὐλῶν τε παμφώνοις ὁμοκλαῖς
<pind. i. 5.28> μυρίον χρόνον: μελέταν δὲ σοφισταῖς
<pind. i. 5.29> Διὸς ἕκατι πρόσβαλον σεβιζόμενοι:
<pind. i. 5.30> ἐν μὲν Αἰτωλῶν θυσίαισι φαενναῖς
<pind. i. 5.31> Οἰνεί̈δαι κρατεροί,
<pind. i. 5.32> ἐν δὲ Θήβαις ἱπποσόας ̓Ιόλαος
<pind. i. 5.33> γέρας ἔχει, Περσεὺς δ' ἐν ̓́Αργει, Κάστορος δ' αἰχμὰ Πολυδεύκεος τ' ἐπ' Εὐρώτα ῥεέθροις.
<pind. i. 5.34> ἀλλ' ἐν Οἰνώνᾳ μεγαλήτορες ὀργαὶ
<pind. i. 5.35> Αἰακοῦ παίδων τε: τοὶ καὶ σὺν μάχαις
<pind. i. 5.36> δὶς πόλιν Τρώων πράθον ἑσπόμενοι
<pind. i. 5.37> ̔Ηρακλῆϊ πρότερον,
<pind. i. 5.38> καὶ σὺν ̓Ατρείδαις. ἔλα νῦν μοι πεδόθεν:
<pind. i. 5.39> λέγε, τίνες Κύκνον, τίνες ̔́Εκτορα πέφνον,
<pind. i. 5.40> καὶ στράταρχον Αἰθιόπων ἄφοβον
<pind. i. 5.41> Μέμνονα χαλκοάραν: τίς ἄρ' ἐσλὸν Τήλεφον
<pind. i. 5.42> τρῶσεν ἑῷ δορὶ Καί̈κου παρ' ὄχθαις;
<pind. i. 5.43> τοῖσιν Αἴγιναν προφέρει στόμα πάτραν
<pind. i. 5.44> διαπρεπέα νᾶσον: τετείχισται δὲ πάλαι
<pind. i. 5.45> πύργος ὑψηλαῖς ἀρεταῖς ἀναβαίνειν.
<pind. i. 5.46> πολλὰ μὲν ἀρτιεπὴς
<pind. i. 5.47> γλῶσσά μοι τοξεύματ' ἔχει περὶ κείνων
<pind. i. 5.48> κελαδέσαι: καὶ νῦν ἐν ̓́Αρει μαρτυρήσαι κεν πόλις Αἴαντος ὀρθωθεῖσα ναύταις
<pind. i. 5.49> ἐν πολυφθόρῳ Σαλαμὶς Διὸς ὄμβρῳ
<pind. i. 5.50> ἀναρίθμων ἀνδρῶν χαλαζάεντι φόνῳ.
<pind. i. 5.51> ἀλλ' ὅμως καύχημα κατάβρεχε σιγᾷ:
<pind. i. 5.52> Ζεὺς τά τε καὶ τὰ νέμει,
<pind. i. 5.53> Ζεὺς ὁ πάντων κύριος. ἐν δ' ἐρατεινῷ
<pind. i. 5.54> μέλιτι καὶ τοιαίδε τιμαὶ καλλίνικον χάρμ' ἀγαπάζοντι. μαρνάσθω τις ἔρδων
<pind. i. 5.55> ἀμφ' ἀέθλοισιν γενεὰν Κλεονίκου
<pind. i. 5.56> ἐκμαθών: οὔτοι τετύφλωται μακρὸς
<pind. i. 5.57> μόχθος ἀνδρῶν: οὐδ' ὁπόσαι δαπάναι
<pind. i. 5.58> ἐλπίδων ἔκνις' ὄπιν.
<pind. i. 5.59> αἰνέω καὶ Πυθέαν ἐν γυιοδάμαις
<pind. i. 5.60> Φυλακίδᾳ πλαγᾶν δρόμον εὐθυπορῆσαι
<pind. i. 5.61> χερσὶ δεξιόν, νόῳ ἀντίπαλον.
<pind. i. 5.62> λάμβανέ οἱ στέφανον, φέρε δ' εὔμαλλον μίτραν,
<pind. i. 5.63> καὶ πτερόεντα νέον σύμπεμψον ὕμνον.
<pind. i. 6.1> θάλλοντος ἀνδρῶν ὡς ὅτε συμποσίου
<pind. i. 6.2> δεύτερον κρητῆρα Μοισαίων μελέων
<pind. i. 6.3> κίρναμεν Λάμπωνος εὐάθλου γενεᾶς ὕπερ, ἐν Νεμέᾳ μὲν πρῶτον, ὦ Ζεῦ,
<pind. i. 6.4> τίν γ' ἄωτον δεξάμενοι στεφάνων,
<pind. i. 6.5> νῦν αὖτε ̓Ισθμοῦ δεσπότᾳ
<pind. i. 6.6> Νηρεί̈δεσσί τε πεντήκοντα, παίδων ὁπλοτάτου
<pind. i. 6.7> Φυλακίδα νικῶντος. εἴη δὲ τρίτον
<pind. i. 6.8> σωτῆρι πορσαίνοντας ̓Ολυμπίῳ Αἴγιναν κάτα
<pind. i. 6.9> σπένδειν μελιφθόγγοις ἀοιδαῖς.
<pind. i. 6.10> εἰ γάρ τις ἀνθρώπων δαπάνᾳ τε χαρεὶς
<pind. i. 6.11> καὶ πόνῳ πράσσει θεοδμάτους ἀρετάς,
<pind. i. 6.12> σύν τέ οἱ δαίμων φυτεύει δόξαν ἐπήρατον, ἐσχατιαῖς ἤδη πρὸς ὄλβου
<pind. i. 6.13> βάλλετ' ἄγκυραν θεότιμος ἐών.
<pind. i. 6.14> τοίαισιν ὀργαῖς εὔχεται
<pind. i. 6.15> ἀντιάσαις ̓Αί̈δαν γῆράς τε δέξασθαι πολιὸν
<pind. i. 6.16> ὁ Κλεονίκου παῖς: ἐγὼ δ' ὑψίθρονον
<pind. i. 6.17> Κλωθὼ κασιγνήτας τε προσεννέπω ἑσπέσθαι κλυταῖς
<pind. i. 6.18> ἀνδρὸς φίλου Μοίρας ἐφετμαῖς.
<pind. i. 6.19> ὔμμε τ', ὦ χρυσάρματοι Αἰακίδαι,
<pind. i. 6.20> τέθμιόν μοι φαμὶ σαφέστατον ἔμμεν
<pind. i. 6.21> τάνδ' ἐπιστείχοντα νᾶσον ῥαινέμεν εὐλογίαις.
<pind. i. 6.22> μυρίαι δ' ἔργων καλῶν τέτμηνθ' ἑκατόμπεδοι ἐν σχερῷ κέλευθοι,
<pind. i. 6.23> καὶ πέραν Νείλοιο παγᾶν καὶ δι' ̔Υπερβορέους:
<pind. i. 6.24> οὐδ' ἔστιν οὕτω βάρβαρος οὔτε παλίγγλωσσος πόλις,
<pind. i. 6.25> ἅτις οὐ Πηλέος ἀί̈ει κλέος ἥρωος, εὐδαίμονος γαμβροῦ θεῶν,
<pind. i. 6.26> οὐδ' ἅτις Αἴαντος Τελαμωνιάδα
<pind. i. 6.27> καὶ πατρός: τὸν χαλκοχάρμαν ἐς πόλεμον
<pind. i. 6.28> ἆγε σὺν Τιρυνθίοισι πρόφρονα σύμμαχον ἐς Τρωί̈αν, ἥρωσι μόχθον,
<pind. i. 6.29> Λαομεδοντίαν ὑπὲρ ἀμπλακίαν
<pind. i. 6.30> ἐν ναυσὶν ̓Αλκμήνας τέκος.
<pind. i. 6.31> εἷλε δὲ Περγαμίαν, πέφνεν δὲ σὺν κείνῳ Μερόπων
<pind. i. 6.32> ἔθνεα καὶ τὸν βουβόταν οὔρεϊ ἴσον
<pind. i. 6.33> Φλέγραισιν εὑρὼν ̓Αλκυονῆ, σφετέρας δ' οὐ φείσατο
<pind. i. 6.34> χερσὶν βαρυφθόγγοιο νευρᾶς
<pind. i. 6.35> ̔Ηρακλέης. ἀλλ' Αἰακίδαν καλέων
<pind. i. 6.36> ἐς πλόον κεῖνον κύρησε δαινυμένων.
<pind. i. 6.37> τὸν μὲν ἐν ῥινῷ λέοντος στάντα κελήσατο νεκταρέαις σπονδαῖσιν ἄρξαι
<pind. i. 6.38> καρτεραίχμαν ̓Αμφιτρυωνιάδαν,
<pind. i. 6.39> ἄνδωκε δ' αὐτῷ φέρτατος
<pind. i. 6.40> οἰνοδόκον φιάλαν χρυσῷ πεφρικυῖαν Τελαμών,
<pind. i. 6.41> ὁ δ' ἀνατείναις οὐρανῷ χεῖρας ἀμάχους
<pind. i. 6.42> αὔδασε τοιοῦτον ἔπος: âεἴ ποτ' ἐμάν, ὦ Ζεῦ πάτερ,
<pind. i. 6.43> θυμῷ ἐθέλων ἀρὰν ἄκουσας,
<pind. i. 6.44> νῦν σε, νῦν εὐχαῖς ὑπὸ θεσπεσίαις
<pind. i. 6.45> λίσσομαι παῖδα θρασὺν ἐξ ̓Εριβοίας
<pind. i. 6.46> ἀνδρὶ τῷδε, ξεῖνον ἀμὸν μοιρίδιον τελέσαι,
<pind. i. 6.47> τὸν μὲν ἄρρηκτον φυάν, ὥσπερ τόδε δέρμα με νῦν περιπλανᾶται
<pind. i. 6.48> θηρός, ὃν πάμπρωτον ἄθλων κτεῖνά ποτ' ἐν Νεμέᾳ:
<pind. i. 6.49> θυμὸς δ' ἑπέσθω.â ταῦτ' ἄρα οἱ φαμένῳ πέμψεν θεὸς
<pind. i. 6.50> ἀρχὸν οἰωνῶν μέγαν αἰετόν: ἁδεῖα δ' ἔνδον νιν ἔκνιξεν χάρις,
<pind. i. 6.51> εἶπέν τε φωνήσαις ἅτε μάντις ἀνήρ:
<pind. i. 6.52> â ἔσσεταί τοι παῖς, ὃν αἰτεῖς, ὦ Τελαμών:
<pind. i. 6.53> καί νιν ὄρνιχος φανέντος κέκλε' ἐπώνυμον εὐρυβίαν Αἴαντα, λαῶν
<pind. i. 6.54> ἐν πόνοις ἔκπαγλον ̓Ενυαλίου.â
<pind. i. 6.55> ὣς ἆρα εἰπὼν αὐτίκα
<pind. i. 6.56> ἕζετ'. ἐμοὶ δὲ μακρὸν πάσας ἀναγήσασθ' ἀρετάς:
<pind. i. 6.57> Φυλακίδᾳ γὰρ ἦλθον, ὦ Μοῖσα, ταμίας
<pind. i. 6.58> Πυθέᾳ τε κώμων Εὐθυμένει τε. τὸν ̓Αργείων τρόπον
<pind. i. 6.59> εἰρήσεταί που κἀν βραχίστοις.
<pind. i. 6.60> ἄραντο γὰρ νίκας ἀπὸ παγκρατίου
<pind. i. 6.61> τρεῖς ἀπ' ̓Ισθμοῦ, τὰς δ' ἀπ' εὐφύλλου Νεμέας,
<pind. i. 6.62> ἀγλαοὶ παῖδές τε καὶ μάτρως: ἀνὰ δ' ἄγαγον ἐς φάος οἵαν μοῖραν ὕμνων:
<pind. i. 6.63> τὰν Ψαλυχιδᾶν δὲ πάτραν Χαρίτων
<pind. i. 6.64> ἄρδοντι καλλίστᾳ δρόσῳ,
<pind. i. 6.65> τόν τε Θεμιστίου ὀρθώσαντες οἶκον τάνδε πόλιν
<pind. i. 6.66> θεοφιλῆ ναίοισι. Λάμπων δὲ μελέταν
<pind. i. 6.67> ἔργοις ὀπάζων ̔Ησιόδου μάλα τιμᾷ τοῦτ' ἔπος,
<pind. i. 6.68> υἱοῖσί τε φράζων παραινεῖ,
<pind. i. 6.69> ξυνὸν ἄστει κόσμον ἑῷ προσάγων,
<pind. i. 6.70> καὶ ξένων εὐεργεσίαις ἀγαπᾶται,
<pind. i. 6.71> μέτρα μὲν γνώμᾳ διώκων, μέτρα δὲ καὶ κατέχων:
<pind. i. 6.72> γλῶσσα δ' οὐκ ἔξω φρενῶν: φαίης κέ νιν ἀνδράσιν ἀθληταῖσιν ἔμμεν
<pind. i. 6.73> Ναξίαν πέτραις ἐν ἄλλαις χαλκοδάμαντ' ἀκόναν.
<pind. i. 6.74> πίσω σφε Δίρκας ἁγνὸν ὕδωρ, τὸ βαθύζωνοι κόραι
<pind. i. 6.75> χρυσοπέπλου Μναμοσύνας ἀνέτειλαν παρ' εὐτειχέσιν Κάδμου πύλαις.
<pind. i. 7.1> τίνι τῶν πάρος, ὦ μάκαιρα Θήβα,
<pind. i. 7.2> καλῶν ἐπιχωρίων μάλιστα θυμὸν τεὸν
<pind. i. 7.3> εὔφρανας; ἦ ῥα χαλκοκρότου πάρεδρον
<pind. i. 7.4> Δαμάτερος ἁνίκ' εὐρυχαίταν
<pind. i. 7.5> ἄντειλας Διόνυσον; ἢ χρυσῷ μεσονύκτιον νίφοντα δεξαμένα τὸν φέρτατον θεῶν,
<pind. i. 7.6> ὁπότ' ̓Αμφιτρύωνος ἐν θυρέτροις
<pind. i. 7.7> σταθεὶς ἄλοχον μετῆλθεν ̔Ηρακλείοις γοναῖς;
<pind. i. 7.8> ἢ ὅτ' ἀμφὶ πυκναῖς Τειρεσίαο βουλαῖς;
<pind. i. 7.9> ἢ ὅτ' ἀμφ' ̓Ιόλαον ἱππόμητιν;
<pind. i. 7.10> ἢ Σπαρτῶν ἀκαμαντολογχᾶν; ἢ ὅτε καρτερᾶς ̓́Αδραστον ἐξ ἀλαλᾶς ἄμπεμψας ὀρφανὸν
<pind. i. 7.11> μυρίων ἑτάρων ἐς ̓́Αργος ἵππιον;
<pind. i. 7.12> ἢ Δωρίδ' ἀποικίαν οὕνεκεν ὀρθῷ
<pind. i. 7.13> ἔστασας ἐπὶ σφυρῷ
<pind. i. 7.14> Λακεδαιμονίων, ἕλον δ' ̓Αμύκλας
<pind. i. 7.15> Αἰγεῖδαι σέθεν ἔκγονοι, μαντεύμασι Πυθίοις;
<pind. i. 7.16> ἀλλὰ παλαιὰ γὰρ
<pind. i. 7.17> εὕδει χάρις, ἀμνάμονες δὲ βροτοί,
<pind. i. 7.18> ὅ τι μὴ σοφίας ἄωτον ἄκρον
<pind. i. 7.19> κλυταῖς ἐπέων ῥοαῖσιν ἐξίκηται ζυγέν.
<pind. i. 7.20> κώμαζ' ἔπειτεν ἁδυμελεῖ σὺν ὕμνῳ
<pind. i. 7.21> καὶ Στρεψιάδᾳ: φέρει γὰρ ̓Ισθμοῖ
<pind. i. 7.22> νίκαν παγκρατίου: σθένει τ' ἔκπαγλος ἰδεῖν τε μορφάεις: ἄγει τ' ἀρετὰν οὐκ αἴσχιον φυᾶς.
<pind. i. 7.23> φλέγεται δὲ ἰοπλόκοισι Μοίσαις,
<pind. i. 7.24> μάτρωί̈ θ' ὁμωνύμῳ δέδωκε κοινὸν θάλος,
<pind. i. 7.25> χάλκασπις ᾧ πότμον μὲν ̓́Αρης ἔμιξεν,
<pind. i. 7.26> τιμὰ δ' ἀγαθοῖσιν ἀντίκειται.
<pind. i. 7.27> ἴστω γὰρ σαφὲς ὅστις ἐν ταύτᾳ νεφέλᾳ χάλαζαν αἵματος πρὸ φίλας πάτρας ἀμύνεται,
<pind. i. 7.28> λοιγὸν ἄντα φέρων ἐναντίῳ στρατῷ,
<pind. i. 7.29> ἀστῶν γενεᾷ μέγιστον κλέος αὔξων
<pind. i. 7.30> ζώων τ' ἀπὸ καὶ θανών.
<pind. i. 7.31> τὺ δέ, Διοδότοιο παῖ, μαχατὰν
<pind. i. 7.32> αἰνέων Μελέαγρον, αἰνέων δὲ καὶ ̔́Εκτορα
<pind. i. 7.33> ̓Αμφιάρηόν τε,
<pind. i. 7.34> εὐανθέ' ἀπέπνευσας ἁλικίαν
<pind. i. 7.35> προμάχων ἀν' ὅμιλον, ἔνθ' ἄριστοι
<pind. i. 7.36> ἔσχον πολέμοιο νεῖκος ἐσχάταις ἐλπίσιν.
<pind. i. 7.37> ἔτλαν δὲ πένθος οὐ φατόν: ἀλλὰ νῦν μοι
<pind. i. 7.38> Γαιάοχος εὐδίαν ὄπασσεν
<pind. i. 7.39> ἐκ χειμῶνος. ἀείσομαι χαίταν στεφάνοισιν ἁρμόσαις. ὁ δ' ἀθανάτων μὴ θρασσέτω φθόνος,
<pind. i. 7.40> ὅ τι τερπνὸν ἐφάμερον διώκων
<pind. i. 7.41> ἕκαλος ἔπειμι γῆρας ἔς τε τὸν μόρσιμον
<pind. i. 7.42> αἰῶνα. θνᾴσκομεν γὰρ ὁμῶς ἅπαντες:
<pind. i. 7.43> δαίμων δ' ἄϊσος: τὰ μακρὰ δ' εἴ τις
<pind. i. 7.44> παπταίνει, βραχὺς ἐξικέσθαι χαλκόπεδον θεῶν ἕδραν: ὅτι πτερόεις ἔρριψε Πάγασος
<pind. i. 7.45> δεσπόταν ἐθέλοντ' ἐς οὐρανοῦ σταθμοὺς
<pind. i. 7.46> ἐλθεῖν μεθ' ὁμάγυριν Βελλεροφόνταν
<pind. i. 7.47> Ζηνός: τὸ δὲ πὰρ δίκαν
<pind. i. 7.48> γλυκὺ πικροτάτα μένει τελευτά.
<pind. i. 7.49> ἄμμι δ', ὦ χρυσέᾳ κόμᾳ θάλλων, πόρε, Λοξία,
<pind. i. 7.50> τεαῖσιν ἁμίλλαισιν
<pind. i. 7.51> εὐανθέα καὶ Πυθόϊ στέφανον.
<pind. i. 8.1> Κλεάνδρῳ τις ἁλικίᾳ τε λύτρον
<pind. i. 8.2> εὔδοξον, ὦ νέοι, καμάτων
<pind. i. 8.3> πατρὸς ἀγλαὸν Τελεσάρχου παρὰ πρόθυρον ἰὼν ἀνεγειρέτω
<pind. i. 8.4> κῶμον, ̓Ισθμιάδος τε νίκας ἄποινα, καὶ Νεμέᾳ
<pind. i. 8.5> ἀέθλων ὅτι κράτος ἐξεῦρε. τῷ καὶ ἐγώ, καίπερ ἀχνύμενος θυμόν, αἰτέομαι χρυσέαν καλέσαι Μοῖσαν. ἐκ μεγάλων δὲ πενθέων λυθέντες
<pind. i. 8.6> μήτ' ἐν ὀρφανίᾳ πέσωμεν στεφάνων,
<pind. i. 8.7> μήτε κάδεα θεράπευε: παυσάμενοι δ' ἀπρήκτων κακῶν
<pind. i. 8.8> γλυκύ τι δαμωσόμεθα καὶ μετὰ πόνον:
<pind. i. 8.9> ἐπειδὴ τὸν ὑπὲρ κεφαλᾶς
<pind. i. 8.10> τὸν Ταντάλου λίθον παρά τις ἔτρεψεν ἄμμι θεός,
<pind. i. 8.11> ἀτόλματον ̔Ελλάδι μόχθον. ἀλλά
<pind. i. 8.12> μοι δεῖμα μὲν παροιχόμενον
<pind. i. 8.13> καρτερὰν ἔπαυσε μέριμναν: τὸ δὲ πρὸ ποδὸς ἄρειον ἀεὶ σκοπεῖν
<pind. i. 8.14> χρῆμα πᾶν. δόλιος γὰρ αἰὼν ἐπ' ἀνδράσι κρέμαται,
<pind. i. 8.15> ἑλίσσων βίου πόρον: ἰατὰ δ' ἔστι βροτοῖς σύν γ' ἐλευθερίᾳ καὶ τά. χρὴ δ' ἀγαθὰν ἐλπίδ' ἀνδρὶ μέλειν: χρὴ δ' ἐν ἑπταπύλοισι Θήβαις τραφέντα
<pind. i. 8.16> Αἰγίνᾳ Χαρίτων ἄωτον προνέμειν,
<pind. i. 8.17> πατρὸς οὕνεκα δίδυμαι γένοντο θύγατρες ̓Ασωπίδων
<pind. i. 8.18> ὁπλόταται, Ζηνί τε ἅδον βασιλέϊ.
<pind. i. 8.19> ὃ τὰν μὲν παρὰ καλλιρόῳ
<pind. i. 8.20> Δίρκᾳ φιλαρμάτου πόλιος ᾤκισσεν ἁγεμόνα:
<pind. i. 8.21> σὲ δ' ἐς νᾶσον Οἰνοπίαν ἐνεγκὼν
<pind. i. 8.22> κοιμᾶτο, δῖον ἔνθα τέκες
<pind. i. 8.23> Αἰακὸν βαρυσφαράγῳ πατρὶ κεδνότατον ἐπιχθονίων: ὃ καὶ
<pind. i. 8.24> δαιμόνεσσι δίκας ἐπείραινε: τοῦ μὲν ἀντίθεοι
<pind. i. 8.25> ἀρίστευον υἱέες υἱέων τ' ἀρηί̈φιλοι παῖδες ἀνορέᾳ χάλκεον στονόεντ' ἀμφέπειν ὅμαδον: σώφρονές τ' ἐγένοντο πινυτοί τε θυμόν.
<pind. i. 8.26> ταῦτα καὶ μακάρων ἐμέμναντ' ἀγοραί,
<pind. i. 8.27> Ζεὺς ὅτ' ἀμφὶ Θέτιος ἀγλαός τ' ἔρισαν Ποσειδᾶν γάμῳ,
<pind. i. 8.28> ἄλοχον εὐειδέ' ἐθέλων ἑκάτερος
<pind. i. 8.29> ἑὰν ἔμμεν: ἔρως γὰρ ἔχεν.
<pind. i. 8.30> ἀλλ' οὔ σφιν ἄμβροτοι τέλεσαν εὐνὰν θεῶν πραπίδες,
<pind. i. 8.31> ἐπεὶ θεσφάτων ἐπάκουσαν: εἶπε δ'
<pind. i. 8.32> εὔβουλος ἐν μέσοισι Θέμις,
<pind. i. 8.33> οὕνεκεν πεπρωμένον ἦν φέρτερον γόνον ἄνακτα πατρὸς τεκεῖν
<pind. i. 8.34> ποντίαν θεόν, ὃς κεραυνοῦ τε κρέσσον ἄλλο βέλος
<pind. i. 8.35> διώξει χερὶ τριόδοντός τ' ἀμαιμακέτου, Δί τε μισγομέναν ἢ Διὸς παρ' ἀδελφεοῖσιν.—âἀλλὰ τὰ μὲν παύσατε: βροτέων δὲ λεχέων τυχοῖσα
<pind. i. 8.36> υἱὸν εἰσιδέτω θανόντ' ἐν πολέμῳ,
<pind. i. 8.37> χεῖρας ̓́Αρεί̈ τ' ἐναλίγκιον στεροπαῖσί τ' ἀκμὰν ποδῶν.
<pind. i. 8.38> τὸ μὲν ἐμὸν Πηλέϊ γάμου θεόμορον
<pind. i. 8.39> ὀπάσσαι γέρας Αἰακίδᾳ,
<pind. i. 8.40> ὅντ' εὐσεβέστατον φάτις ̓Ιωλκοῦ τράφειν πεδίον:
<pind. i. 8.41> ἰόντων δ' ἐς ἄφθιτον ἄντρον εὐθὺς
<pind. i. 8.42> Χείρωνος αὐτίκ' ἀγγελίαι:
<pind. i. 8.43> μηδὲ Νηρέος θυγάτηρ νεικέων πέταλα δὶς ἐγγυαλιζέτω
<pind. i. 8.44> ἄμμιν: ἐν διχομηνίδεσσιν δὲ ἑσπέραις ἐρατὸν
<pind. i. 8.45> λύοι κεν χαλινὸν ὑφ' ἥρωϊ παρθενίας.â ὣς φάτο Κρονίδαις ἐννέποισα θεά: τοὶ δ' ἐπὶ γλεφάροις νεῦσαν ἀθανάτοισιν: ἐπέων δὲ καρπὸς
<pind. i. 8.46> οὐ κατέφθινε. φαντὶ γὰρ ξύν' ἀλέγειν
<pind. i. 8.47> καὶ γάμον Θέτιος ἄνακτα. καὶ νεαρὰν ἔδειξαν σοφῶν
<pind. i. 8.48> στόματ' ἀπείροισιν ἀρετὰν ̓Αχιλέος:
<pind. i. 8.49> ὃ καὶ Μύσιον ἀμπελόεν
<pind. i. 8.50> αἵμαξε Τηλέφου μέλανι ῥαίνων φόνῳ πεδίον,
<pind. i. 8.51> γεφύρωσέ τ' ̓Ατρεί̈δαισι νόστον,
<pind. i. 8.52> ̔Ελέναν τ' ἐλύσατο, Τρωί̈ας
<pind. i. 8.53> ἶνας ἐκταμὼν δορί, ταί νιν ῥύοντό ποτε μάχας ἐναριμβρότου
<pind. i. 8.54> ἔργον ἐν πεδίῳ κορύσσοντα, Μέμνονός τε βίαν
<pind. i. 8.55> ὑπέρθυμον ̔́Εκτορά τ' ἄλλους τ' ἀριστέας: οἷς δῶμα Φερσεφόνας μανύων ̓Αχιλεύς, οὖρος Αἰακιδᾶν, Αἴγιναν σφετέραν τε ῥίζαν πρόφαινεν.
<pind. i. 8.56> τὸν μὲν οὐδὲ θανόντ' ἀοιδαὶ ἔλιπον,
<pind. i. 8.57> ἀλλά οἱ παρά τε πυρὰν τάφον θ' ̔Ελικώνιαι παρθένοι
<pind. i. 8.58> στάν, ἐπὶ θρῆνόν τε πολύφαμον ἔχεαν.
<pind. i. 8.59> ἔδοξ' ἆρα τόδ' ἀθανάτοις,
<pind. i. 8.60> ἐσλόν γε φῶτα καὶ φθίμενον ὕμνοις θεᾶν διδόμεν.
<pind. i. 8.61> τὸ καὶ νῦν φέρει λόγον, ἔσσυταί τε
<pind. i. 8.62> Μοισαῖον ἅρμα Νικοκλέος
<pind. i. 8.63> μνᾶμα πυγμάχου κελαδῆσαι. γεραίρετέ νιν, ὃς ̓́Ισθμιον ἂν νάπος
<pind. i. 8.64> Δωρίων ἔλαχεν σελίνων: ἐπεὶ περικτίονας
<pind. i. 8.65> ἐνίκασε δή ποτε καὶ κεῖνος ἄνδρας ἀφύκτῳ χερὶ κλονέων. τὸν μὲν οὐ κατελέγχει κριτοῦ γενεὰ πατραδελφεοῦ: ἁλίκων τῷ τις ἁβρὸν
<pind. i. 8.66> ἀμφὶ παγκρατίου Κλεάνδρῳ πλεκέτω
<pind. i. 8.67> μυρσίνας στέφανον, ἐπεί νιν ̓Αλκαθόου τ' ἀγὼν σὺν τύχᾳ
<pind. i. 8.68> ἐν ̓Επιδαύρῳ τε νεότας δέκετο πρίν:
<pind. i. 8.69> τὸν αἰνεῖν ἀγαθῷ παρέχει:
<pind. i. 8.70> ἥβαν γὰρ οὐκ ἄπειρον ὑπὸ χειᾷ καλῶν δάμασεν.
