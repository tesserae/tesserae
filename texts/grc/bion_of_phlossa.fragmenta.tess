<bion. frag. 3.1> Εἴαρος ὦ Μύρσων ἢ χείματος ἢ φθινοπώρω
<bion. frag. 3.2> ἢ θέρεος τί τοι ἁδύ; τί δὲ πλέον εὔχεαι ἐλθεῖν;
<bion. frag. 3.3> ἢ θέρος, ἁνίκα πάντα τελείεται ὅσσα μογεῦμες;
<bion. frag. 3.4> ἢ γλυκερὸν φθινόπωρον, ὅτ̓ ἀνδράσι λιμὸς ἐλαφρά;
<bion. frag. 3.5> ἢ καὶ χεῖμα δύσεργον; ἐπεὶ καὶ χείματι πολλοὶ
<bion. frag. 3.6> θαλπόμενοι θέλγονται ἀεργείᾳ τε καὶ ὄκνῳ:
<bion. frag. 3.7> ἤ τοι καλὸν ἔαρ πλέον εὔαδεν; εἰπέ, τί τοι φρήν
<bion. frag. 3.8> αἱρεῖται; λαλέειν γὰρ ἐπέτραπεν ἁ σχολὰ ἄμμιν.
<bion. frag. 3.9> κρίνειν οὐκ ἐπέοικε θεήια ἔργα βροτοῖσι:
<bion. frag. 3.10> πάντα γὰρ ἱερὰ ταῦτα καὶ ἁδέα: σεῦ δὲ ἕκατι
<bion. frag. 3.11> ἐξερέω Κλεόδαμε, τό μοι πέλεν ἅδιον ἄλλων.
<bion. frag. 3.12> οὐκ ἐθέλω θέρος ἦμεν, ἐπεὶ τόκα μ̓ ἅλιος ὀπτῇ.
<bion. frag. 3.13> οὐκ ἐθέλω φθινόπωρον, ἐπεὶ νόσον ὥρια τίκτει.
<bion. frag. 3.14> οὖλον χεῖμα φέρειν: νιφετὸν κρυμώς τε φοβεῦμαι.
<bion. frag. 3.15> εἶαρ ἐμοὶ τριπόθητον ὅλῳ λυκάβαντι παρείη,
<bion. frag. 3.16> ἁνίκα μήτε κρύος μήθ̓ ἅλιος ἄμμε βαρύνει.
<bion. frag. 3.17> εἴαρι πάντα κύει, πάντ̓ εἴαρος ἁδέα βλαστεῖ,
<bion. frag. 3.18> χἀ νὺξ ἀνθρώποισιν ἴσα καὶ ὁμοίιος ἀώς...
<bion. frag. 4.1> ̓Ιξευτὰς ἔτι κῶρος ἐν ἄλσεϊ δενδράεντι
<bion. frag. 4.2> ὄρνεα θηρεύων τὸν ἀπότροπον εἶδεν ̓́Ερωτα
<bion. frag. 4.3> ἑσδόμενον πύξοιο ποτὶ κλάδον: ὡς δ̓ ἐνόησε,
<bion. frag. 4.4> χαίρων ὥνεκα δὴ μέγα φαίνετο τὤρνεον αὐτῷ,
<bion. frag. 4.5> τὼς καλάμως ἅμα πάντας ἐπ̓ ἀλλάλοισι συνάπτων
<bion. frag. 4.6> τᾷ καὶ τᾷ τὸν ̓́Ερωτα μετάλμενον ἀμφεδόκευε.
<bion. frag. 4.7> χὠ παῖς ἀσχαλάων, ὅκα οἱ τέλος οὐδὲν ἀπάντη,
<bion. frag. 4.8> τὼς καλάμως ῥίψας ποτ̓ ἀροτρέα πρέσβυν ἵκανεν,
<bion. frag. 4.9> ὅς νιν τάνδε τέχναν ἐδιδάξατο, καὶ λέγεν αὐτῷ,
<bion. frag. 4.10> καί οἱ δεῖξεν ̓́Ερωτα καθήμενον. αὐτὰρ ὁ πρέσβυς
<bion. frag. 4.11> μειδιάων κίνησε κάρη καὶ ἀμείβετο παῖδα:
<bion. frag. 4.12> “φείδεο τᾶς θήρας, μηδ̓ ἐς τόδε τὤρνεον ἔρχευ.
<bion. frag. 4.13> φεῦγε μακράν. κακόν ἐστι τὸ θηρίον. ὄλβιος ἐσσῇ,
<bion. frag. 4.14> εἰσόκα μή νιν ἕλῃς: ἢν δ̓ ἀνέρος ἐς μέτρον ἔλθῃς,
<bion. frag. 4.15> οὗτος ὁ νῦν φεύγων καὶ ἀπάλμενος αὐτὸς ἀφ̓ αὑτῶ
<bion. frag. 4.16> ἐλθὼν ἐξαπίνας κεφαλὰν ἔπι σεῖο καθιξεῖ.”
<bion. frag. 5.1> ̔Α μεγάλα μοι Κύπρις ἔθ̓ ὑπνώοντι παρέστα,
<bion. frag. 5.2> νηπίαχον τὸν ̓́Ερωτα καλᾶς ἐκ χειρὸς ἄγοισα
<bion. frag. 5.3> ἐς χθόνα νευστάζοντα, τόσον δέ μοι ἔφρασε μῦθον:
<bion. frag. 5.4> “μέλπειν μοι φίλε βοῦτα λαβὼν τὸν ̓́Ερωτα δίδασκε.”
<bion. frag. 5.5> ὣς λέγε: χἂ μὲν ἀπῆνθεν, ἐγὼ δ̓ ὅσα βουκολίασδον,
<bion. frag. 5.6> νήπιος ὡς ἐθέλοντα μαθεῖν τὸν ̓́Ερωτα δίδασκον,
<bion. frag. 5.7> ὡς εὗρε πλαγίαυλον ὁ Πάν, ὡς αὐλὸν ̓Αθάνα,
<bion. frag. 5.8> ὡς χέλυν ̔Ερμάων, κίθαριν ὡς ἁδὺς ̓Απόλλων.
<bion. frag. 5.9> ταῦτά νιν ἐξεδίδασκον: ὃ δ̓ οὐκ ἐμπάζετο μύθων,
<bion. frag. 5.10> ἀλλά μοι αὐτὸς ἄειδεν ἐρωτύλα, καί μ̓ ἐδίδασκε
<bion. frag. 5.11> θνατῶν ἀθανάτων τε πόθως καὶ ματέρος ἔργα.
<bion. frag. 5.12> κἠγὼν ἐκλαθόμαν μὲν ὅσων τὸν ̓́Ερωτ̓ ἐδίδασκον,
<bion. frag. 5.13> ὅσσα δ̓ ̓́Ερως μ̓ ἐδίδαξεν ἐρωτύλα πάντ̓ ἐδιδάχθην.
<bion. frag. 6.1> Ταὶ Μοῖσαι τὸν ̓́Ερωτα τὸν ἄγριον οὐ φοβέονται
<bion. frag. 6.2> ἐκ θυμῶ δὲ φιλεῦντι καὶ ἐκ ποδὸς αὐτῷ ἕπονται.
<bion. frag. 6.3> κἢν μὲν ἄρα ψυχάν τις ἔχων ἀνέραστον ἀείδῃ,
<bion. frag. 6.4> τῆνον ὑπεκφεύγοντι καὶ οὐκ ἐθέλοντι διδάσκειν:
<bion. frag. 6.5> ἢν δὲ νόον τις ̓́Ερωτι δονεύμενος ἁδὺ μελίσδῃ,
<bion. frag. 6.6> ἐς τῆνον μάλα πᾶσαι ἐπειγόμεναι προρέοντι.
<bion. frag. 6.7> μάρτυς ἐγών, ὅτι μῦθος ὅδ̓ ἔπλετο πᾶσιν ἀλαθής.
<bion. frag. 6.8> ἢν μὲν γὰρ βροτὸν ἄλλον ἢ ἀθανάτων τινὰ μέλπω,
<bion. frag. 6.9> βαμβαίνει μοι γλῶσσα καὶ ὡς πάρος οὐκέτ̓ ἀείδει:
<bion. frag. 6.10> ἢν δ̓ αὖτ̓ ἐς τὸν ̓́Ερωτα καὶ ἐς Λυκίδαν τι μελίσδω,
<bion. frag. 6.11> καὶ τόκα μοι χαίροισα διὰ στόματος ῥέει αὐδά.
<bion. frag. 7.1> ... Οὐκ οἶδ̓, οὐδ̓ ἐπέοικεν ἃ μὴ μάθομες πονέεσθαι.
<bion. frag. 7.2> εἴ μοι καλὰ πέλει τὰ μελύδρια, καὶ τάδε μῶνα
<bion. frag. 7.3> κῦδος ἐμοὶ θήσοντι, τά μοι πάρος ὤπασε Μοῖρα:
<bion. frag. 7.4> εἰ δ̓ οὐχ ἁδέα ταῦτα, τί μοι ποτὶ πλείονα μοχθεῖν;
<bion. frag. 7.5> εἰ μὲν γὰρ βιότω διπλόον χρόνον ἄμμιν ἔδωκεν
<bion. frag. 7.6> ἢ Κρονίδας ἢ Μοῖρα πολύτροπος, ὥστ̓ ἀνύεσθαι
<bion. frag. 7.7> τὸν μὲν ἐς εὐφροσύναν καὶ χάρματα, τὸν δ̓ ἐπὶ μόχθῳ,
<bion. frag. 7.8> ἦν τάχα μοχθήσαντί ποθ̓ ὕστερον ἐσθλὰ δέχεσθαι.
<bion. frag. 7.9> εἰ δὲ θεοὶ κατένευσαν ἕνα χρόνον ἐς βίον ἐλθεῖν
<bion. frag. 7.10> ἀνθρώποις, καὶ τόνδε βραχὺν καὶ μείονα πάντων,
<bion. frag. 7.11> ἐς πόσον ἆ δειλοὶ καμάτως κεἰς ἔργα πονεῦμες,
<bion. frag. 7.12> ψυχὰν δ̓ ἄχρι τίνος ποτὶ κέρδεα καὶ ποτὶ τέχνας
<bion. frag. 7.13> βάλλομες, ἱμείροντες ἀεὶ πολὺ πλείονος ὄλβω;
<bion. frag. 7.14> λαθόμεθ̓ ἦ ἄρα πάντες, ὅτι θνατοὶ γενόμεσθα,
<bion. frag. 7.15> χὠς βραχὺν ἐκ Μοίρας λάχομες χρόνον;...
<bion. frag. 8.1> ̓́Ολβιοι οἱ φιλέοντες, ἐπὴν ἴσον ἀντεράωνται.
<bion. frag. 8.2> ὄλβιος ἦν Θησεὺς τῶ Πειριθόω παρεόντος,
<bion. frag. 8.3> εἰ καὶ ἀμειλίκτοιο κατήλυθεν εἰς ̓Αΐδαο.
<bion. frag. 8.4> ὄλβιος ἦν χαλεποῖσιν ἐν ̓Αξείνοισιν ̓Ορέστας,
<bion. frag. 8.5> ὥνεκά οἱ ξυνὰς Πυλάδας ᾅρητο κελεύθως.
<bion. frag. 8.6> ἦν μάκαρ Αἰακίδας ἑτάρω ζώοντος ̓Αχιλλεύς:
<bion. frag. 8.7> ὄλβιος ἦν θνᾴσκων, ὅτι οἱ μόρον αἰνὸν ἄμυνεν.
<bion. frag. 9.1> ̔́Εσπερε, τᾶς ἐρατᾶς χρύσεον φάος ̓Αφρογενείας,
<bion. frag. 9.2> ̔́Εσπερε κυανέας ἱερὸν φίλε νυκτὸς ἄγαλμα,
<bion. frag. 9.3> τόσσον ἀφαυρότερος μήνας, ὅσον ἔξοχος ἄστρων,
<bion. frag. 9.4> χαῖρε φίλος, καί μοι ποτὶ ποιμένα κῶμον ἄγοντι
<bion. frag. 9.5> ἀντὶ σελαναίας τὺ δίδου φάος, ὥνεκα τήνα
<bion. frag. 9.6> σάμερον ἀρχομένα τάχιον δύεν. οὐκ ἐπὶ φωρὰν
<bion. frag. 9.7> ἔρχομαι, οὐδ̓ ἵνα νυκτὸς ὁδοιπορέοντας ἐνοχλέω:
<bion. frag. 9.8> ἀλλ̓ ἐράω: καλὸν δέ τ̓ ἐρασσαμένω συναρέσθαι.
<bion. frag. 10.1> ̔́Αμερε Κυπρογένεια, Διὸς τέκος ἠὲ θαλάσσας,
<bion. frag. 10.2> τίπτε τόσον θνατοῖσι καὶ ἀθανάτοισι χάλεπτες;
<bion. frag. 10.3> τυτθὸν ἔφαν: τί νυ τόσσον ἀπήχθεο καὶ τεῒν αὐτᾷ,
<bion. frag. 10.4> ταλίκον ὡς πάντεσσι κακὸν τὸν ̓́Ερωτα τεκέσθαι,
<bion. frag. 10.5> ἄγριον, ἄστοργον, μορφᾷ νόον οὐδὲν ὁμοῖον;
<bion. frag. 10.6> ἐς τί δέ νιν πτανὸν καὶ ἑκαβόλον ὤπασας ἦμεν,
<bion. frag. 10.7> ὡς μὴ πικρὸν ἐόντα δυναίμεθα τῆνον ἀλύξαι;
<bion. frag. 11.1> ... ἀμφασία τὸν Φοῖβον ἕλεν τὸ σὸν ἄλγος ὁρῶντα.
<bion. frag. 11.2> δίζετο φάρμακα πάντα, σοφὰν δ̓ ἐπεμαίετο τέχναν,
<bion. frag. 11.3> χρῖεν δ̓ ἀμβροσίᾳ καὶ νέκταρι, χρῖεν ἅπασαν
<bion. frag. 11.4> ὠτειλάν: Μοίραισι δ̓ ἀναλθέα φάρμακα πάντα ...
<bion. frag. 12.1> ... αὐτὰρ ἐγὼν βασεῦμαι ἐμὰν ὁδὸν ἐς τὸ κάταντες
<bion. frag. 12.2> τῆνο ποτὶ ψάμαθόν τε καὶ ἀϊόνα ψιθυρίσδων,
<bion. frag. 12.3> λισσόμενος Γαλάτειαν ἀπηνέα: τὰς δὲ γλυκείας
<bion. frag. 12.4> ἐλπίδας ὑστατίω μέχρι γήραος οὐκ ἀπολειψῶ...
<bion. frag. 13.1> ... οὐ καλὸν ὦ φίλε πάντα λόγον ποτὶ τέκτονα φοιτᾶν,
<bion. frag. 13.2> μηδ̓ ἐπὶ πάντ̓ ἄλλω χρέος ἰσχέμεν: ἀλλὰ καὶ αὐτὸς
<bion. frag. 13.3> τεχνᾶσθαι σύριγγα: πέλει δέ τοι εὐμαρὲς ἔργον...
<bion. frag. 14.1> Μοίσας ̓́Ερως καλέοι, Μοῖσαι τὸν ̓́Ερωτα φέροιεν.
<bion. frag. 14.2> μολπὰν ταὶ Μοῖσαί μοι ἀεὶ ποθέοντι διδοῖεν,
<bion. frag. 14.3> τὰν γλυκερὰν μολπάν, τᾶς φάρμακον ἅδιον οὐδέν.
<bion. frag. 15.1> ...ἐκ θαμινᾶς ῥαθάμιγγος, ὅπως λόγος, αἰὲς ἰοίσας
<bion. frag. 15.2> χἀ λίθος ἐς ῥωχμὸν κοιλαίνεται...
<bion. frag. 16.1> ...μηδὲ λίπῃς μ̓ ἀγέραστον, ἐπεὶ χὠ Φοῖβος ἀείδων
<bion. frag. 16.2> μισθοδοκεῖ. τιμὰ δὲ τὰ πράγματα κρέσσονα ποιεῖ...
<bion. frag. 17.1> ...μορφὰ θηλυτέραισι πέλει καλόν, ἀνέρι δ̓ ἀλκά...
<bion. frag. 18.1> πάντα θεοῦ γ̓ ἐθέλοντος ἀνύσιμα, πάντα βροτοῖσιν
<bion. frag. 18.2> ἐκ μακάρων ῥάϊστα καὶ οὐκ ἀτέλεστα γένοντο.
