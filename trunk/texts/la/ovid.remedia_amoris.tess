<ov. red. am. 1>	Legerat huius Amor titulum nomenque libelli:
<ov. red. am. 2>	'Bella mihi, video, bella parantur' ait.
<ov. red. am. 3>	'Parce tuum vatem sceleris damnare, Cupido,
<ov. red. am. 4>	Tradita qui toties te duce signa tuli.
<ov. red. am. 5>	Non ego Tydides, a quo tua saucia mater
<ov. red. am. 6>	In liquidum rediit aethera Martis equis.
<ov. red. am. 7>	Saepe tepent alii iuvenes: ego semper amavi,
<ov. red. am. 8>	Et si, quid faciam, nunc quoque, quaeris, amo.
<ov. red. am. 9>	Quin etiam docui, qua posses arte parari,
<ov. red. am. 10>	Et quod nunc ratio est, impetus ante fuit.
<ov. red. am. 11>	Nec te, blande puer, nec nostras prodimus artes,
<ov. red. am. 12>	Nec nova praeteritum Musa retexit opus.
<ov. red. am. 13>	Siquis amat quod amare iuvat, feliciter ardens
<ov. red. am. 14>	Gaudeat, et vento naviget ille suo.
<ov. red. am. 15>	At siquis male fert indignae regna puellae,
<ov. red. am. 16>	Ne pereat, nostrae sentiat artis opem.
<ov. red. am. 17>	Cur aliquis laqueo collum nodatus amator
<ov. red. am. 18>	A trabe sublimi triste pependit onus?
<ov. red. am. 19>	Cur aliquis rigido fodit sua pectora ferro?
<ov. red. am. 20>	Invidiam caedis, pacis amator, habes.
<ov. red. am. 21>	Qui, nisi desierit, misero periturus amore est,
<ov. red. am. 22>	Desinat; et nulli funeris auctor eris.
<ov. red. am. 23>	Et puer es, nec te quicquam nisi ludere oportet:
<ov. red. am. 24>	Lude; decent annos mollia regna tuos.
<ov. red. am. 25>	[Nam poteras uti nudis ad bella sagittis:
<ov. red. am. 26>	Sed tua mortifero sanguine tela carent.] 
<ov. red. am. 27>	Vitricus et gladiis et acuta dimicet hasta,
<ov. red. am. 28>	Et victor multa caede cruentus eat:
<ov. red. am. 29>	Tu cole maternas, tuto quibus utimur, artes,
<ov. red. am. 30>	Et quarum vitio nulla fit orba parens.
<ov. red. am. 31>	Effice nocturna frangatur ianua rixa,
<ov. red. am. 32>	Et tegat ornatas multa corona fores:
<ov. red. am. 33>	Fac coeant furtim iuvenes timidaeque puellae,
<ov. red. am. 34>	Verbaque dent cauto qualibet arte viro:
<ov. red. am. 35>	Et modo blanditias rigido, modo iurgia posti
<ov. red. am. 36>	Dicat et exclusus flebile cantet amans.
<ov. red. am. 37>	His lacrimis contentus eris sine crimine mortis;
<ov. red. am. 38>	Non tua fax avidos digna subire rogos.'
<ov. red. am. 39>	Haec ego: movit Amor gemmatas aureus alas,
<ov. red. am. 40>	Et mihi 'propositum perfice' dixit 'opus.'
<ov. red. am. 41>	Ad mea, decepti iuvenes, praecepta venite,
<ov. red. am. 42>	Quos suus ex omni parte fefellit amor.
<ov. red. am. 43>	Discite sanari, per quem didicistis amare:
<ov. red. am. 44>	Una manus vobis vulnus opemque feret.
<ov. red. am. 45>	Terra salutares herbas, eademque nocentes
<ov. red. am. 46>	Nutrit, et urticae proxima saepe rosa est;
<ov. red. am. 47>	Vulnus in Herculeo quae quondam fecerat hoste,
<ov. red. am. 48>	Vulneris auxilium Pelias hasta tulit.
<ov. red. am. 49>	Sed quaecumque viris, vobis quoque dicta, puellae,
<ov. red. am. 50>	Credite: diversis partibus arma damus,
<ov. red. am. 51>	E quibus ad vestros siquid non pertinet usus,
<ov. red. am. 52>	Attamen exemplo multa docere potest.
<ov. red. am. 53>	Utile propositum est saevas extinguere flammas,
<ov. red. am. 54>	Nec servum vitii pectus habere sui.
<ov. red. am. 55>	Vixisset Phyllis, si me foret usa magistro,
<ov. red. am. 56>	Et per quod novies, saepius isset iter; 
<ov. red. am. 57>	Nec moriens Dido summa vidisset ab arce
<ov. red. am. 58>	Dardanias vento vela dedisse rates;
<ov. red. am. 59>	Nec dolor armasset contra sua viscera matrem,
<ov. red. am. 60>	Quae socii damno sanguinis ulta virum est.
<ov. red. am. 61>	Arte mea Tereus, quamvis Philomela placeret,
<ov. red. am. 62>	Per facinus fieri non meruisset avis.
<ov. red. am. 63>	Da mihi Pasiphaën, iam tauri ponet amorem:
<ov. red. am. 64>	Da Phaedram, Phaedrae turpis abibit amor.
<ov. red. am. 65>	Crede Parim nobis, Helenen Menelaus habebit,
<ov. red. am. 66>	Nec manibus Danais Pergama victa cadent.
<ov. red. am. 67>	Impia si nostros legisset Scylla libellos,
<ov. red. am. 68>	Haesisset capiti purpura, Nise, tuo.
<ov. red. am. 69>	Me duce damnosas, homines, conpescite curas,
<ov. red. am. 70>	Rectaque cum sociis me duce navis eat.
<ov. red. am. 71>	Naso legendus erat tum, cum didicistis amare:
<ov. red. am. 72>	Idem nunc vobis Naso legendus erit.
<ov. red. am. 73>	Publicus assertor dominis suppressa levabo
<ov. red. am. 74>	Pectora: vindictae quisque favete suae.
<ov. red. am. 75>	Te precor incipiens, adsit tua laurea nobis,
<ov. red. am. 76>	Carminis et medicae, Phoebe, repertor opis.
<ov. red. am. 77>	Tu pariter vati, pariter succurre medenti:
<ov. red. am. 78>	Utraque tutelae subdita cura tua est.
<ov. red. am. 79>	Dum licet, et modici tangunt praecordia motus,
<ov. red. am. 80>	Si piget, in primo limine siste pedem.
<ov. red. am. 81>	Opprime, dum nova sunt, subiti mala semina morbi,
<ov. red. am. 82>	Et tuus incipiens ire resistat equus. 
<ov. red. am. 83>	Nam mora dat vires, teneras mora percoquit uvas,
<ov. red. am. 84>	Et validas segetes quae fuit herba, facit.
<ov. red. am. 85>	Quae praebet latas arbor spatiantibus umbras,
<ov. red. am. 86>	Quo posita est primum tempore virga fuit;
<ov. red. am. 87>	Tum poterat manibus summa tellure revelli:
<ov. red. am. 88>	Nunc stat in inmensum viribus aucta suis.
<ov. red. am. 89>	Quale sit id, quod amas, celeri circumspice mente,
<ov. red. am. 90>	Et tua laesuro subtrahe colla iugo.
<ov. red. am. 91>	Principiis obsta; sero medicina paratur,
<ov. red. am. 92>	Cum mala per longas convaluere moras.
<ov. red. am. 93>	Sed propera, nec te venturas differ in horas;
<ov. red. am. 94>	Qui non est hodie, cras minus aptus erit:
<ov. red. am. 95>	Verba dat omnis amor, reperitque alimenta morando;
<ov. red. am. 96>	Optima vindictae proxima quaeque dies.
<ov. red. am. 97>	Flumina pauca vides de magnis fontibus orta:
<ov. red. am. 98>	Plurima collectis multiplicantur aquis.
<ov. red. am. 99>	Si cito sensisses, quantum peccare parares,
<ov. red. am. 100>	Non tegeres vultus cortice, Myrrha, tuos.
<ov. red. am. 101>	Vidi ego, quod fuerat primo sanabile, vulnus
<ov. red. am. 102>	Dilatum longae damna tulisse morae.
<ov. red. am. 103>	Sed quia delectat Veneris decerpere fructum,
<ov. red. am. 104>	Dicimus adsidue 'cras quoque fiet idem.'
<ov. red. am. 105>	Interea tacitae serpunt in viscera flammae,
<ov. red. am. 106>	Et mala radices altius arbor agit.
<ov. red. am. 107>	Si tamen auxilii perierunt tempora primi,
<ov. red. am. 108>	Et vetus in capto pectore sedit amor,
<ov. red. am. 109>	Maius opus superest: sed non, quia serior aegro
<ov. red. am. 110>	Advocor, ille mihi destituendus erit.
<ov. red. am. 111>	Quam laesus fuerat, partem Poeantius heros
<ov. red. am. 112>	Certa debuerat praesecuisse manu; 
<ov. red. am. 113>	Post tamen hic multos sanatus creditur annos
<ov. red. am. 114>	Supremam bellis imposuisse manum.
<ov. red. am. 115>	Qui modo nascentes properabam pellere morbos,
<ov. red. am. 116>	Admoveo tardam nunc tibi lentus opem.
<ov. red. am. 117>	Aut nova, si possis, sedare incendia temptes,
<ov. red. am. 118>	Aut ubi per vires procubuere suas:
<ov. red. am. 119>	Dum furor in cursu est, currenti cede furori;
<ov. red. am. 120>	Difficiles aditus impetus omnis habet.
<ov. red. am. 121>	Stultus, ab obliquo qui cum descendere possit,
<ov. red. am. 122>	Pugnat in adversas ire natator aquas.
<ov. red. am. 123>	Impatiens animus nec adhuc tractabilis artem
<ov. red. am. 124>	Respuit, atque odio verba monentis habet.
<ov. red. am. 125>	Adgrediar melius tum, cum sua vulnera tangi
<ov. red. am. 126>	Iam sinet, et veris vocibus aptus erit.
<ov. red. am. 127>	Quis matrem, nisi mentis inops, in funere nati
<ov. red. am. 128>	Flere vetet? non hoc illa monenda loco est.
<ov. red. am. 129>	Cum dederit lacrimas animumque impleverit aegrum,
<ov. red. am. 130>	Ille dolor verbis emoderandus erit.
<ov. red. am. 131>	Temporis ars medicina fere est: data tempore prosunt,
<ov. red. am. 132>	Et data non apto tempore vina nocent.
<ov. red. am. 133>	Quin etiam accendas vitia inritesque vetando,
<ov. red. am. 134>	Temporibus si non adgrediare suis.
<ov. red. am. 135>	Ergo ubi visus eris nostra medicabilis arte,
<ov. red. am. 136>	Fac monitis fugias otia prima meis.
<ov. red. am. 137>	Haec, ut ames, faciunt; haec, quod fecere, tuentur;
<ov. red. am. 138>	Haec sunt iucundi causa cibusque mali.
<ov. red. am. 139>	Otia si tollas, periere Cupidinis arcus,
<ov. red. am. 140>	Contemptaeque iacent et sine luce faces.
<ov. red. am. 141>	Quam platanus vino gaudet, quam populus unda,
<ov. red. am. 142>	Et quam limosa canna palustris humo, 
<ov. red. am. 143>	Tam Venus otia amat; qui finem quaeris amoris,
<ov. red. am. 144>	Cedit amor rebus: res age, tutus eris.
<ov. red. am. 145>	Languor, et inmodici sub nullo vindice somni,
<ov. red. am. 146>	Aleaque, et multo tempora quassa mero
<ov. red. am. 147>	Eripiunt omnes animo sine vulnere nervos:
<ov. red. am. 148>	Adfluit incautis insidiosus Amor.
<ov. red. am. 149>	Desidiam puer ille sequi solet, odit agentes:
<ov. red. am. 150>	Da vacuae menti, quo teneatur, opus.
<ov. red. am. 151>	Sunt fora, sunt leges, sunt, quos tuearis, amici:
<ov. red. am. 152>	Vade per urbanae splendida castra togae.
<ov. red. am. 153>	Vel tu sanguinei iuvenalia munera Martis
<ov. red. am. 154>	Suspice: deliciae iam tibi terga dabunt.
<ov. red. am. 155>	Ecce, fugax Parthus, magni nova causa triumphi,
<ov. red. am. 156>	Iam videt in campis Caesaris arma suis:
<ov. red. am. 157>	Vince Cupidineas pariter Parthasque sagittas,
<ov. red. am. 158>	Et refer ad patrios bina tropaea deos.
<ov. red. am. 159>	Ut semel Aetola Venus est a cuspide laesa,
<ov. red. am. 160>	Mandat amatori bella gerenda suo.
<ov. red. am. 161>	Quaeritur, Aegisthus quare sit factus adulter?
<ov. red. am. 162>	In promptu causa est: desidiosus erat.
<ov. red. am. 163>	Pugnabant alii tardis apud Ilion armis:
<ov. red. am. 164>	Transtulerat vires Graecia tota suas.
<ov. red. am. 165>	Sive operam bellis vellet dare, nulla gerebat:
<ov. red. am. 166>	Sive foro, vacuum litibus Argos erat.
<ov. red. am. 167>	Quod potuit, ne nil illic ageretur, amavit.
<ov. red. am. 168>	Sic venit ille puer, sic puer ille manet.
<ov. red. am. 169>	Rura quoque oblectant animos studiumque colendi:
<ov. red. am. 170>	Quaelibet huic curae cedere cura potest. 
<ov. red. am. 171>	Colla iube domitos oneri supponere tauros,
<ov. red. am. 172>	Sauciet ut duram vomer aduncus humum:
<ov. red. am. 173>	Obrue versata Cerialia semina terra,
<ov. red. am. 174>	Quae tibi cum multo faenore reddat ager.
<ov. red. am. 175>	Aspice curvatos pomorum pondere ramos,
<ov. red. am. 176>	Ut sua, quod peperit, vix ferat arbor onus;
<ov. red. am. 177>	Aspice labentes iucundo murmure rivos;
<ov. red. am. 178>	Aspice tondentes fertile gramen oves.
<ov. red. am. 179>	Ecce, petunt rupes praeruptaque saxa capellae:
<ov. red. am. 180>	Iam referent haedis ubera plena suis;
<ov. red. am. 181>	Pastor inaequali modulatur harundine carmen,
<ov. red. am. 182>	Nec desunt comites, sedula turba, canes;
<ov. red. am. 183>	Parte sonant alia silvae mugitibus altae,
<ov. red. am. 184>	Et queritur vitulum mater abesse suum.
<ov. red. am. 185>	Quid, cum suppositos fugiunt examina fumos,
<ov. red. am. 186>	Ut relevent dempti vimina curva favi?
<ov. red. am. 187>	Poma dat autumnus: formosa est messibus aestas:
<ov. red. am. 188>	Ver praebet flores: igne levatur hiems.
<ov. red. am. 189>	Temporibus certis maturam rusticus uvam
<ov. red. am. 190>	Deligit, et nudo sub pede musta fluunt;
<ov. red. am. 191>	Temporibus certis desectas alligat herbas,
<ov. red. am. 192>	Et tonsam raro pectine verrit humum.
<ov. red. am. 193>	Ipse potes riguis plantam deponere in hortis,
<ov. red. am. 194>	Ipse potes rivos ducere lenis aquae.
<ov. red. am. 195>	Venerit insitio; fac ramum ramus adoptet,
<ov. red. am. 196>	Stetque peregrinis arbor operta comis.
<ov. red. am. 197>	Cum semel haec animum coepit mulcere voluptas,
<ov. red. am. 198>	Debilibus pinnis inritus exit Amor.
<ov. red. am. 199>	Vel tu venandi studium cole: saepe recessit
<ov. red. am. 200>	Turpiter a Phoebi victa sorore Venus.
<ov. red. am. 201>	Nunc leporem pronum catulo sectare sagaci,
<ov. red. am. 202>	Nunc tua frondosis retia tende iugis, 
<ov. red. am. 203>	Aut pavidos terre varia formidine cervos,
<ov. red. am. 204>	Aut cadat adversa cuspide fossus aper.
<ov. red. am. 205>	Nocte fatigatum somnus, non cura puellae,
<ov. red. am. 206>	Excipit et pingui membra quiete levat.
<ov. red. am. 207>	Lenius est studium, studium tamen, alite capta
<ov. red. am. 208>	Aut lino aut calamis praemia parva sequi,
<ov. red. am. 209>	Vel, quae piscis edax avido male devoret ore,
<ov. red. am. 210>	Abdere sub parvis aera recurva cibis.
<ov. red. am. 211>	Aut his aut aliis, donec dediscis amare,
<ov. red. am. 212>	Ipse tibi furtim decipiendus eris.
<ov. red. am. 213>	Tu tantum quamvis firmis retinebere vinclis,
<ov. red. am. 214>	I procul, et longas carpere perge vias;
<ov. red. am. 215>	Flebis, et occurret desertae nomen amicae,
<ov. red. am. 216>	Stabit et in media pes tibi saepe via:
<ov. red. am. 217>	Sed quanto minus ire voles, magis ire memento;
<ov. red. am. 218>	Perfer, et invitos currere coge pedes.
<ov. red. am. 219>	Nec pluvias opta, nec te peregrina morentur
<ov. red. am. 220>	Sabbata, nec damnis Allia nota suis.
<ov. red. am. 221>	Nec quot transieris et quot tibi, quaere, supersint
<ov. red. am. 222>	Milia; nec, maneas ut prope, finge moras:
<ov. red. am. 223>	Tempora nec numera, nec crebro respice Romam,
<ov. red. am. 224>	Sed fuge: tutus adhuc Parthus ab hoste fuga est.
<ov. red. am. 225>	Dura aliquis praecepta vocet mea; dura fatemur
<ov. red. am. 226>	Esse; sed ut valeas, multa dolenda feres.
<ov. red. am. 227>	Saepe bibi sucos, quamvis invitus, amaros
<ov. red. am. 228>	Aeger, et oranti mensa negata mihi.
<ov. red. am. 229>	Ut corpus redimas, ferrum patieris et ignes,
<ov. red. am. 230>	Arida nec sitiens ora levabis aqua: 
<ov. red. am. 231>	Ut valeas animo, quicquam tolerare negabis?
<ov. red. am. 232>	At pretium pars haec corpore maius habet.
<ov. red. am. 233>	Sed tamen est artis tristissima ianua nostrae,
<ov. red. am. 234>	Et labor est unus tempora prima pati.
<ov. red. am. 235>	Aspicis, ut prensos urant iuga prima iuvencos,
<ov. red. am. 236>	Et nova velocem cingula laedat equum?
<ov. red. am. 237>	Forsitan a laribus patriis exire pigebit:
<ov. red. am. 238>	Sed tamen exibis: deinde redire voles;
<ov. red. am. 239>	Nec te Lar patrius, sed amor revocabit amicae,
<ov. red. am. 240>	Praetendens culpae splendida verba tuae.
<ov. red. am. 241>	Cum semel exieris, centum solatia curae
<ov. red. am. 242>	Et rus et comites et via longa dabit.
<ov. red. am. 243>	Nec satis esse putes discedere; lentus abesto,
<ov. red. am. 244>	Dum perdat vires sitque sine igne cinis.
<ov. red. am. 245>	Quod nisi firmata properaris mente reverti,
<ov. red. am. 246>	Inferet arma tibi saeva rebellis Amor.
<ov. red. am. 247>	Quidquid et afueris, avidus sitiensque redibis,
<ov. red. am. 248>	Et spatium damno cesserit omne tuo.
<ov. red. am. 249>	Viderit, Haemoniae siquis mala pabula terrae
<ov. red. am. 250>	Et magicas artes posse iuvare putat.
<ov. red. am. 251>	Ista veneficii vetus est via; noster Apollo
<ov. red. am. 252>	Innocuam sacro carmine monstrat opem.
<ov. red. am. 253>	Me duce non tumulo prodire iubebitur umbra,
<ov. red. am. 254>	Non anus infami carmine rumpet humum;
<ov. red. am. 255>	Non seges ex aliis alios transibit in agros,
<ov. red. am. 256>	Nec subito Phoebi pallidus orbis erit.
<ov. red. am. 257>	Ut solet, aequoreas ibit Tiberinus in undas:
<ov. red. am. 258>	Ut solet, in niveis Luna vehetur equis.
<ov. red. am. 259>	Nulla recantatas deponent pectora curas,
<ov. red. am. 260>	Nec fugiet vivo sulpure victus amor.
<ov. red. am. 261>	Quid te Phasiacae iuverunt gramina terrae,
<ov. red. am. 262>	Cum cuperes patria, Colchi, manere domo? 
<ov. red. am. 263>	Quid tibi profuerunt, Circe, Perseïdes herbae,
<ov. red. am. 264>	Cum sua Neritias abstulit aura rates?
<ov. red. am. 265>	Omnia fecisti, ne callidus hospes abiret:
<ov. red. am. 266>	Ille dedit certae lintea plena fugae.
<ov. red. am. 267>	Omnia fecisti, ne te ferus ureret ignis:
<ov. red. am. 268>	Longus in invito pectore sedit amor.
<ov. red. am. 269>	Vertere tu poteras homines in mille figuras,
<ov. red. am. 270>	Non poteras animi vertere iura tui.
<ov. red. am. 271>	Diceris his etiam, cum iam discedere vellet,
<ov. red. am. 272>	Dulichium verbis detinuisse ducem:
<ov. red. am. 273>	'Non ego, quod primo, memini, sperare solebam,
<ov. red. am. 274>	Iam precor, ut coniunx tu meus esse velis;
<ov. red. am. 275>	Et tamen, ut coniunx essem tua, digna videbar,
<ov. red. am. 276>	Quod dea, quod magni filia Solis eram.
<ov. red. am. 277>	Ne properes, oro; spatium pro munere posco:
<ov. red. am. 278>	Quid minus optari per mea vota potest?
<ov. red. am. 279>	Et freta mota vides, et debes illa timere:
<ov. red. am. 280>	Utilior velis postmodo ventus erit.
<ov. red. am. 281>	Quae tibi causa fugae? non hic nova Troia resurgit,
<ov. red. am. 282>	Non aliquis socios rursus ad arma vocat.
<ov. red. am. 283>	Hic amor et pax est, in qua male vulneror una,
<ov. red. am. 284>	Tutaque sub regno terra futura tuo est.'
<ov. red. am. 285>	Illa loquebatur, navem solvebat Ulixes:
<ov. red. am. 286>	Inrita cum velis verba tulere noti.
<ov. red. am. 287>	Ardet et adsuetas Circe decurrit ad artes,
<ov. red. am. 288>	Nec tamen est illis adtenuatus amor.
<ov. red. am. 289>	Ergo quisquis opem nostra tibi poscis ab arte,
<ov. red. am. 290>	Deme veneficiis carminibusque fidem. 
<ov. red. am. 291>	Si te causa potens domina retinebit in Urbe,
<ov. red. am. 292>	Accipe, consilium quod sit in Urbe meum.
<ov. red. am. 293>	Optimus ille sui vindex, laedentia pectus
<ov. red. am. 294>	Vincula qui rupit, dedoluitque semel.
<ov. red. am. 295>	Sed cui tantum animi est, illum mirabor et ipse,
<ov. red. am. 296>	Et dicam 'monitis non eget iste meis.'
<ov. red. am. 297>	Tu mihi, qui, quod amas, aegre dediscis amare,
<ov. red. am. 298>	Nec potes, et velles posse, docendus eris.
<ov. red. am. 299>	Saepe refer tecum sceleratae facta puellae,
<ov. red. am. 300>	Et pone ante oculos omnia damna tuos.
<ov. red. am. 301>	'Illud et illud habet, nec ea contenta rapina est:
<ov. red. am. 302>	Sub titulum nostros misit avara lares.
<ov. red. am. 303>	Sic mihi iuravit, sic me iurata fefellit,
<ov. red. am. 304>	Ante suas quotiens passa iacere fores!
<ov. red. am. 305>	Diligit ipsa alios, a me fastidit amari;
<ov. red. am. 306>	Institor, heu, noctes, quas mihi non dat, habet!'
<ov. red. am. 307>	Haec tibi per totos inacescant omnia sensus:
<ov. red. am. 308>	Haec refer, hinc odii semina quaere tui.
<ov. red. am. 309>	Atque utinam possis etiam facundus in illis
<ov. red. am. 310>	Esse! dole tantum, sponte disertus eris.
<ov. red. am. 311>	Haeserat in quadam nuper mea cura puella:
<ov. red. am. 312>	Conveniens animo non erat illa meo:
<ov. red. am. 313>	Curabar propriis aeger Podalirius herbis,
<ov. red. am. 314>	Et, fateor, medicus turpiter aeger eram.
<ov. red. am. 315>	Profuit adsidue vitiis insistere amicae,
<ov. red. am. 316>	Idque mihi factum saepe salubre fuit.
<ov. red. am. 317>	'Quam mala' dicebam 'nostrae sunt crura puellae!'
<ov. red. am. 318>	Nec tamen, ut vere confiteamur, erant. 
<ov. red. am. 319>	'Brachia quam non sunt nostrae formosa puellae!'
<ov. red. am. 320>	Et tamen, ut vere confiteamur, erant.
<ov. red. am. 321>	'Quam brevis est!' nec erat; 'quam multum poscit amantem!'
<ov. red. am. 322>	Haec odio venit maxima causa meo.
<ov. red. am. 323>	Et mala sunt vicina bonis; errore sub illo
<ov. red. am. 324>	Pro vitio virtus crimina saepe tulit.
<ov. red. am. 325>	Qua potes, in peius dotes deflecte puellae,
<ov. red. am. 326>	Iudiciumque brevi limite falle tuum.
<ov. red. am. 327>	Turgida, si plena est, si fusca est, nigra vocetur:
<ov. red. am. 328>	In gracili macies crimen habere potest.
<ov. red. am. 329>	Et poterit dici petulans, quae rustica non est:
<ov. red. am. 330>	Et poterit dici rustica, siqua proba est.
<ov. red. am. 331>	Quin etiam, quacumque caret tua femina dote,
<ov. red. am. 332>	Hanc moveat, blandis usque precare sonis.
<ov. red. am. 333>	Exige uti cantet, siqua est sine voce puella:
<ov. red. am. 334>	Fac saltet, nescit siqua movere manum.
<ov. red. am. 335>	Barbara sermone est? fac tecum multa loquatur;
<ov. red. am. 336>	Non didicit chordas tangere? posce lyram.
<ov. red. am. 337>	Durius incedit? fac inambulet; omne papillae
<ov. red. am. 338>	Pectus habent? vitium fascia nulla tegat.
<ov. red. am. 339>	Si male dentata est, narra, quod rideat, illi;
<ov. red. am. 340>	Mollibus est oculis? quod fleat illa, refer.
<ov. red. am. 341>	Proderit et subito, cum se non finxerit ulli,
<ov. red. am. 342>	Ad dominam celeres mane tulisse gradus.
<ov. red. am. 343>	Auferimur cultu; gemmis auroque teguntur
<ov. red. am. 344>	Omnia; pars minima est ipsa puella sui.
<ov. red. am. 345>	Saepe ubi sit, quod ames, inter tam multa requiras;
<ov. red. am. 346>	Decipit hac oculos aegide dives Amor.
<ov. red. am. 347>	Improvisus ades, deprendes tutus inermem:
<ov. red. am. 348>	Infelix vitiis excidet illa suis.
<ov. red. am. 349>	Non tamen huic nimium praecepto credere tutum est:
<ov. red. am. 350>	Fallit enim multos forma sine arte decens. 
<ov. red. am. 351>	Tum quoque, compositis cum collinet ora venenis,
<ov. red. am. 352>	Ad dominae vultus (nec pudor obstet) eas.
<ov. red. am. 353>	Pyxidas invenies et rerum mille colores,
<ov. red. am. 354>	Et fluere in tepidos oesypa lapsa sinus.
<ov. red. am. 355>	Illa tuas redolent, Phineu, medicamina mensas:
<ov. red. am. 356>	Non semel hinc stomacho nausea facta meo est.
<ov. red. am. 357>	Nunc tibi, quae medio veneris praestemus in usu,
<ov. red. am. 358>	Eloquar: ex omni est parte fugandus amor.
<ov. red. am. 359>	Multa quidem ex illis pudor est mihi dicere; sed tu
<ov. red. am. 360>	Ingenio verbis concipe plura meis.
<ov. red. am. 361>	Nuper enim nostros quidam carpsere libellos,
<ov. red. am. 362>	Quorum censura Musa proterva mea est.
<ov. red. am. 363>	Dummodo sic placeam, dum toto canter in orbe,
<ov. red. am. 364>	Quamlibet impugnent unus et alter opus.
<ov. red. am. 365>	Ingenium magni livor detractat Homeri:
<ov. red. am. 366>	Quisquis es, ex illo, Zoile, nomen habes.
<ov. red. am. 367>	Et tua sacrilegae laniarunt carmina linguae,
<ov. red. am. 368>	Pertulit huc victos quo duce Troia deos.
<ov. red. am. 369>	Summa petit livor; perflant altissima venti:
<ov. red. am. 370>	Summa petunt dextra fulmina missa Iovis.
<ov. red. am. 371>	At tu, quicumque es, quem nostra licentia laedit,
<ov. red. am. 372>	Si sapis, ad numeros exige quidque suos.
<ov. red. am. 373>	Fortia Maeonio gaudent pede bella referri;
<ov. red. am. 374>	Deliciis illic quis locus esse potest?
<ov. red. am. 375>	Grande sonant tragici; tragicos decet ira cothurnos:
<ov. red. am. 376>	Usibus e mediis soccus habendus erit.
<ov. red. am. 377>	Liber in adversos hostes stringatur iambus,
<ov. red. am. 378>	Seu celer, extremum seu trahat ille pedem. 
<ov. red. am. 379>	Blanda pharetratos Elegia cantet Amores,
<ov. red. am. 380>	Et levis arbitrio ludat amica suo.
<ov. red. am. 381>	Callimachi numeris non est dicendus Achilles,
<ov. red. am. 382>	Cydippe non est oris, Homere, tui.
<ov. red. am. 383>	Quis feret Andromaches peragentem Thaida partes?
<ov. red. am. 384>	Peccet, in Andromache Thaida quisquis agat.
<ov. red. am. 385>	Thais in arte mea est; lascivia libera nostra est;
<ov. red. am. 386>	Nil mihi cum vitta; Thais in arte mea est.
<ov. red. am. 387>	Si mea materiae respondet Musa iocosae,
<ov. red. am. 388>	Vicimus, et falsi criminis acta rea est.
<ov. red. am. 389>	Rumpere, Livor edax: magnum iam nomen habemus;
<ov. red. am. 390>	Maius erit, tantum quo pede coepit eat.
<ov. red. am. 391>	Sed nimium properas: vivam modo, plura dolebis;
<ov. red. am. 392>	Et capiunt animi carmina multa mei.
<ov. red. am. 393>	Nam iuvat et studium famae mihi crevit honore;
<ov. red. am. 394>	Principio clivi noster anhelat equus.
<ov. red. am. 395>	Tantum se nobis elegi debere fatentur,
<ov. red. am. 396>	Quantum Vergilio nobile debet epos.
<ov. red. am. 397>	Hactenus invidiae respondimus: attrahe lora
<ov. red. am. 398>	Fortius, et gyro curre, poeta, tuo.
<ov. red. am. 399>	Ergo ubi concubitus et opus iuvenale petetur,
<ov. red. am. 400>	Et prope promissae tempora noctis erunt,
<ov. red. am. 401>	Gaudia ne dominae, pleno si corpore sumes,
<ov. red. am. 402>	Te capiant, ineas quamlibet ante velim;
<ov. red. am. 403>	Quamlibet invenias, in qua tua prima voluptas
<ov. red. am. 404>	Desinat: a prima proxima segnis erit.
<ov. red. am. 405>	Sustentata venus gratissima; frigore soles,
<ov. red. am. 406>	Sole iuvant umbrae, grata fit unda siti.
<ov. red. am. 407>	Et pudet, et dicam: venerem quoque iunge figura,
<ov. red. am. 408>	Qua minime iungi quamque decere putas.
<ov. red. am. 409>	Nec labor efficere est: rarae sibi vera fatentur,
<ov. red. am. 410>	Et nihil est, quod se dedecuisse putent. 
<ov. red. am. 411>	Tunc etiam iubeo totas aperire fenestras,
<ov. red. am. 412>	Turpiaque admisso membra notare die.
<ov. red. am. 413>	At simul ad metas venit finita voluptas,
<ov. red. am. 414>	Lassaque cum tota corpora mente iacent,
<ov. red. am. 415>	Dum piget, et malis nullam tetigisse puellam,
<ov. red. am. 416>	Tacturusque tibi non videare diu,
<ov. red. am. 417>	Tunc animo signa, quaecumque in corpore menda est,
<ov. red. am. 418>	Luminaque in vitiis illius usque tene.
<ov. red. am. 419>	Forsitan haec aliquis (nam sunt quoque) parva vocabit,
<ov. red. am. 420>	Sed, quae non prosunt singula, multa iuvant.
<ov. red. am. 421>	Parva necat morsu spatiosum vipera taurum:
<ov. red. am. 422>	A cane non magno saepe tenetur aper.
<ov. red. am. 423>	Tu tantum numero pugna, praeceptaque in unum
<ov. red. am. 424>	Contrahe: de multis grandis acervus erit.
<ov. red. am. 425>	Sed quoniam totidem mores totidemque figurae,
<ov. red. am. 426>	Non sunt iudiciis omnia danda meis.
<ov. red. am. 427>	Quo tua non possunt offendi pectora facto,
<ov. red. am. 428>	Forsitan hoc alio iudice crimen erit.
<ov. red. am. 429>	Ille quod obscenas in aperto corpore partes
<ov. red. am. 430>	Viderat, in cursu qui fuit, haesit amor:
<ov. red. am. 431>	Ille quod a Veneris rebus surgente puella
<ov. red. am. 432>	Vidit in inmundo signa pudenda toro.
<ov. red. am. 433>	Luditis, o siquos potuerunt ista movere:
<ov. red. am. 434>	Adflarant tepidae pectora vestra faces.
<ov. red. am. 435>	Adtrahat ille puer contentos fortius arcus:
<ov. red. am. 436>	Saucia maiorem turba petetis opem.
<ov. red. am. 437>	Quid, qui clam latuit reddente obscena puella,
<ov. red. am. 438>	Et vidit, quae mos ipse videre vetat?
<ov. red. am. 439>	Di melius, quam nos moneamus talia quemquam!
<ov. red. am. 440>	Ut prosint, non sunt expedienda tamen. 
<ov. red. am. 441>	Hortor et, ut pariter binas habeatis amicas
<ov. red. am. 442>	(Fortior est, plures siquis habere potest):
<ov. red. am. 443>	Secta bipertito cum mens discurrit utroque,
<ov. red. am. 444>	Alterius vires subtrahit alter amor.
<ov. red. am. 445>	Grandia per multos tenuantur flumina rivos,
<ov. red. am. 446>	Saevaque diducto stipite flamma perit.
<ov. red. am. 447>	Non satis una tenet ceratas ancora puppes,
<ov. red. am. 448>	Nec satis est liquidis unicus hamus aquis:
<ov. red. am. 449>	Qui sibi iam pridem solacia bina paravit,
<ov. red. am. 450>	Iam pridem summa victor in arce fuit.
<ov. red. am. 451>	At tibi, qui fueris dominae male creditus uni,
<ov. red. am. 452>	Nunc saltem novus est inveniendus amor.
<ov. red. am. 453>	Pasiphaës Minos in Procride perdidit ignes:
<ov. red. am. 454>	Cessit ab Idaea coniuge victa prior.
<ov. red. am. 455>	Amphilochi frater ne Phegida semper amaret,
<ov. red. am. 456>	Calliroë fecit parte recepta tori.
<ov. red. am. 457>	Et Parin Oenone summos tenuisset ad annos,
<ov. red. am. 458>	Si non Oebalia paelice laesa foret.
<ov. red. am. 459>	Coniugis Odrysio placuisset forma tyranno:
<ov. red. am. 460>	Sed melior clausae forma sororis erat.
<ov. red. am. 461>	Quid moror exemplis, quorum me turba fatigat?
<ov. red. am. 462>	Successore novo vincitur omnis amor.
<ov. red. am. 463>	Fortius e multis mater desiderat unum,
<ov. red. am. 464>	Quam quem flens clamat 'tu mihi solus eras.'
<ov. red. am. 465>	Ac ne forte putes nova me tibi condere iura
<ov. red. am. 466>	(Atque utinam inventi gloria nostra foret!),
<ov. red. am. 467>	Vidit ut Atrides (quid enim non ille videret,
<ov. red. am. 468>	Cuius in arbitrio Graecia tota fuit?)
<ov. red. am. 469>	Marte suo captam Chryseïda, victor amabat:
<ov. red. am. 470>	At senior stulte flebat ubique pater.
<ov. red. am. 471>	Quid lacrimas, odiose senex? bene convenit illis:
<ov. red. am. 472>	Officio natam laedis, inepte, tuo. 
<ov. red. am. 473>	Quam postquam reddi Calchas, ope tutus Achillis,
<ov. red. am. 474>	Iusserat, et patria est illa recepta domo,
<ov. red. am. 475>	'Est' ait Atrides 'illius proxima forma,
<ov. red. am. 476>	Et, si prima sinat syllaba, nomen idem:
<ov. red. am. 477>	Hanc mihi, si sapiat, per se concedat Achilles:
<ov. red. am. 478>	Si minus, imperium sentiat ille meum.
<ov. red. am. 479>	Quod siquis vestrum factum hoc incusat, Achivi,
<ov. red. am. 480>	Est aliquid valida sceptra tenere manu.
<ov. red. am. 481>	Nam si rex ego sum, nec mecum dormiat ulla,
<ov. red. am. 482>	In mea Thersites regna, licebit, eat.'
<ov. red. am. 483>	Dixit, et hanc habuit solacia magna prioris,
<ov. red. am. 484>	Et posita est cura cura repulsa nova.
<ov. red. am. 485>	Ergo adsume novas auctore Agamemnone flammas,
<ov. red. am. 486>	Ut tuus in bivio distineatur amor.
<ov. red. am. 487>	Quaeris, ubi invenias? artes tu perlege nostras:
<ov. red. am. 488>	Plena puellarum iam tibi navis erit.
<ov. red. am. 489>	Quod siquid praecepta valent mea, siquid Apollo
<ov. red. am. 490>	Utile mortales perdocet ore meo,
<ov. red. am. 491>	Quamvis infelix media torreberis Aetna,
<ov. red. am. 492>	Frigidior glacie fac videare tuae:
<ov. red. am. 493>	Et sanum simula, ne, siquid forte dolebis,
<ov. red. am. 494>	Sentiat; et ride, cum tibi flendus eris.
<ov. red. am. 495>	Non ego te iubeo medias abrumpere curas:
<ov. red. am. 496>	Non sunt imperii tam fera iussa mei.
<ov. red. am. 497>	Quod non es, simula, positosque imitare furores:
<ov. red. am. 498>	Sic facies vere, quod meditatus eris.
<ov. red. am. 499>	Saepe ego, ne biberem, volui dormire videri:
<ov. red. am. 500>	Dum videor, somno lumina victa dedi:
<ov. red. am. 501>	Deceptum risi, qui se simularat amare,
<ov. red. am. 502>	In laqueos auceps decideratque suos. 
<ov. red. am. 503>	Intrat amor mentes usu, dediscitur usu:
<ov. red. am. 504>	Qui poterit sanum fingere, sanus erit.
<ov. red. am. 505>	Dixerit, ut venias: pacta tibi nocte venito;
<ov. red. am. 506>	Veneris, et fuerit ianua clausa: feres.
<ov. red. am. 507>	Nec dic blanditias, nec fac convicia posti,
<ov. red. am. 508>	Nec latus in duro limine pone tuum.
<ov. red. am. 509>	Postera lux aderit: careant tua verba querellis,
<ov. red. am. 510>	Et nulla in vultu signa dolentis habe.
<ov. red. am. 511>	Iam ponet fastus, cum te languere videbit:
<ov. red. am. 512>	Hoc etiam nostra munus ab arte feres.
<ov. red. am. 513>	Te quoque falle tamen, nec sit tibi finis amandi
<ov. red. am. 514>	Propositus: frenis saepe repugnat equus.
<ov. red. am. 515>	Utilitas lateat; quod non profitebere, fiet:
<ov. red. am. 516>	Quae nimis apparent retia, vitat avis.
<ov. red. am. 517>	Nec sibi tam placeat, nec te contemnere possit;
<ov. red. am. 518>	Sume animos, animis cedat ut illa tuis.
<ov. red. am. 519>	Ianua forte patet? quamvis revocabere, transi.
<ov. red. am. 520>	Est data nox? dubita nocte venire data.
<ov. red. am. 521>	Posse pati facile est, ubi, si patientia desit,
<ov. red. am. 522>	Protinus ex facili gaudia ferre licet.
<ov. red. am. 523>	Et quisquam praecepta potest mea dura vocare?
<ov. red. am. 524>	En, etiam partes conciliantis ago.
<ov. red. am. 525>	Nam quoniam variant animi, variabimus artes;
<ov. red. am. 526>	Mille mali species, mille salutis erunt.
<ov. red. am. 527>	Corpora vix ferro quaedam sanantur acuto:
<ov. red. am. 528>	Auxilium multis sucus et herba fuit.
<ov. red. am. 529>	Mollior es, neque abire potes, vinctusque teneris,
<ov. red. am. 530>	Et tua saevus Amor sub pede colla premit?
<ov. red. am. 531>	Desine luctari: referant tua carbasa venti,
<ov. red. am. 532>	Quaque vocant fluctus, hac tibi remus eat. 
<ov. red. am. 533>	Explenda est sitis ista tibi, quo perditus ardes;
<ov. red. am. 534>	Cedimus; e medio iam licet amne bibas:
<ov. red. am. 535>	Sed bibe plus etiam, quam quod praecordia poscunt,
<ov. red. am. 536>	Gutture fac pleno sumpta redundet aqua.
<ov. red. am. 537>	I, fruere usque tua, nullo prohibente, puella:
<ov. red. am. 538>	Illa tibi noctes auferat, illa dies.
<ov. red. am. 539>	Taedia quaere mali: faciunt et taedia finem.
<ov. red. am. 540>	Iam quoque, cum credes posse carere, mane,
<ov. red. am. 541>	Dum bene te cumules et copia tollat amorem,
<ov. red. am. 542>	Et fastidita non iuvet esse domo.
<ov. red. am. 543>	Fit quoque longus amor, quem diffidentia nutrit:
<ov. red. am. 544>	Hunc tu si quaeres ponere, pone metum.
<ov. red. am. 545>	Qui timet, ut sua sit, ne quis sibi detrahat illam,
<ov. red. am. 546>	Ille Machaonia vix ope sanus erit.
<ov. red. am. 547>	Plus amat e natis mater plerumque duobus,
<ov. red. am. 548>	Pro cuius reditu, quod gerit arma, timet.
<ov. red. am. 549>	Est prope Collinam templum venerabile portam;
<ov. red. am. 550>	Inposuit templo nomina celsus Eryx:
<ov. red. am. 551>	Est illic Lethaeus Amor, qui pectora sanat,
<ov. red. am. 552>	Inque suas gelidam lampadas addit aquam.
<ov. red. am. 553>	Illic et iuvenes votis oblivia poscunt,
<ov. red. am. 554>	Et siqua est duro capta puella viro.
<ov. red. am. 555>	Is mihi sic dixit (dubito, verusne Cupido,
<ov. red. am. 556>	An somnus fuerit: sed puto, somnus erat)
<ov. red. am. 557>	'O qui sollicitos modo das, modo demis amores,
<ov. red. am. 558>	Adice praeceptis hoc quoque, Naso, tuis.
<ov. red. am. 559>	Ad mala quisque animum referat sua, ponet amorem;
<ov. red. am. 560>	Omnibus illa deus plusve minusve dedit. 
<ov. red. am. 561>	Qui Puteal Ianumque timet celeresque Kalendas,
<ov. red. am. 562>	Torqueat hunc aeris mutua summa sui;
<ov. red. am. 563>	Cui durus pater est, ut voto cetera cedant,
<ov. red. am. 564>	Huic pater ante oculos durus habendus erit;
<ov. red. am. 565>	Hic male dotata pauper cum coniuge vivit,
<ov. red. am. 566>	Uxorem fato credat obesse suo.
<ov. red. am. 567>	Est tibi rure bono generosae fertilis uvae
<ov. red. am. 568>	Vinea? ne nascens usta sit uva, time.
<ov. red. am. 569>	Ille habet in reditu navim: mare semper iniquum
<ov. red. am. 570>	Cogitet et damno litora foeda suo.
<ov. red. am. 571>	Filius hunc miles, te filia nubilis angat;
<ov. red. am. 572>	Et quis non causas mille doloris habet?
<ov. red. am. 573>	Ut posses odisse tuam, Pari, funera fratrum
<ov. red. am. 574>	Debueras oculis substituisse tuis.'
<ov. red. am. 575>	Plura loquebatur: placidum puerilis imago
<ov. red. am. 576>	Destituit somnum, si modo somnus erat.
<ov. red. am. 577>	Quid faciam? media navem Palinurus in unda
<ov. red. am. 578>	Deserit; ignotas cogor inire vias.
<ov. red. am. 579>	Quisquis amas, loca sola nocent, loca sola caveto!
<ov. red. am. 580>	Quo fugis? in populo tutior esse potes.
<ov. red. am. 581>	Non tibi secretis (augent secreta furores)
<ov. red. am. 582>	Est opus: auxilio turba futura tibi est.
<ov. red. am. 583>	Tristis eris, si solus eris, dominaeque relictae
<ov. red. am. 584>	Ante oculos facies stabit, ut ipsa, tuos.
<ov. red. am. 585>	Tristior idcirco nox est quam tempora Phoebi;
<ov. red. am. 586>	Quae relevet luctus, turba sodalis abest.
<ov. red. am. 587>	Nec fuge conloquium, nec sit tibi ianua clausa,
<ov. red. am. 588>	Nec tenebris vultus flebilis abde tuos. 
<ov. red. am. 589>	Semper habe Pyladen aliquem, qui curet Oresten:
<ov. red. am. 590>	Hic quoque amicitiae non levis usus erit.
<ov. red. am. 591>	Quid, nisi secretae laeserunt Phyllida silvae?
<ov. red. am. 592>	Certa necis causa est: incomitata fuit.
<ov. red. am. 593>	Ibat, ut Edono referens trieterica Baccho
<ov. red. am. 594>	Ire solet fusis barbara turba comis,
<ov. red. am. 595>	Et modo, qua poterat, longum spectabat in aequor,
<ov. red. am. 596>	Nunc in harenosa lassa iacebat humo.
<ov. red. am. 597>	'Perfide Demophoon!' surdas clamabat ad undas,
<ov. red. am. 598>	Ruptaque singultu verba loquentis erant.
<ov. red. am. 599>	Limes erat tenuis longa subnubilus umbra,
<ov. red. am. 600>	Quo tulit illa suos ad mare saepe pedes.
<ov. red. am. 601>	Nona terebatur miserae via: 'viderit!' inquit,
<ov. red. am. 602>	Et spectat zonam pallida facta suam,
<ov. red. am. 603>	Aspicit et ramos; dubitat, refugitque quod audet
<ov. red. am. 604>	Et timet, et digitos ad sua colla refert.
<ov. red. am. 605>	Sithoni, tum certe vellem non sola fuisses:
<ov. red. am. 606>	Non flesset positis Phyllida silva comis.
<ov. red. am. 607>	Phyllidis exemplo nimium secreta timete,
<ov. red. am. 608>	Laese vir a domina, laesa puella viro.
<ov. red. am. 609>	Praestiterat iuvenis quidquid mea Musa iubebat,
<ov. red. am. 610>	Inque suae portu paene salutis erat:
<ov. red. am. 611>	Reccidit, ut cupidos inter devenit amantes,
<ov. red. am. 612>	Et, quae condiderat, tela resumpsit Amor.
<ov. red. am. 613>	Siquis amas, nec vis, facito contagia vites;
<ov. red. am. 614>	Haec etiam pecori saepe nocere solent.
<ov. red. am. 615>	Dum spectant laesos oculi, laeduntur et ipsi,
<ov. red. am. 616>	Multaque corporibus transitione nocent.
<ov. red. am. 617>	In loca nonnumquam siccis arentia glebis
<ov. red. am. 618>	De prope currenti flumine manat aqua:
<ov. red. am. 619>	Manat amor tectus, si non ab amante recedas;
<ov. red. am. 620>	Turbaque in hoc omnes ingeniosa sumus. 
<ov. red. am. 621>	Alter item iam sanus erat; vicinia laesit:
<ov. red. am. 622>	Occursum dominae non tulit ille suae.
<ov. red. am. 623>	Vulnus in antiquum rediit male firma cicatrix,
<ov. red. am. 624>	Successumque artes non habuere meae.
<ov. red. am. 625>	Proximus a tectis ignis defenditur aegre;
<ov. red. am. 626>	Utile finitimis abstinuisse locis.
<ov. red. am. 627>	Nec quae ferre solet spatiantem porticus illam,
<ov. red. am. 628>	Te ferat, officium neve colatur idem.
<ov. red. am. 629>	Quid iuvat admonitu tepidam recalescere mentem?
<ov. red. am. 630>	Alter, si possis, orbis habendus erit.
<ov. red. am. 631>	Non facile esuriens posita retinebere mensa,
<ov. red. am. 632>	Et multam saliens incitat unda sitim.
<ov. red. am. 633>	Non facile est taurum visa retinere iuvenca,
<ov. red. am. 634>	Fortis equus visae semper adhinnit equae.
<ov. red. am. 635>	Haec ubi praestiteris, ut tandem litora tangas,
<ov. red. am. 636>	Non ipsam satis est deseruisse tibi.
<ov. red. am. 637>	Et soror et mater valeant et conscia nutrix,
<ov. red. am. 638>	Et quisquis dominae pars erit ulla tuae.
<ov. red. am. 639>	Nec veniat servus, nec flens ancillula fictum
<ov. red. am. 640>	Suppliciter dominae nomine dicat 'ave!'
<ov. red. am. 641>	Nec si scire voles, quid agat, tamen, illa, rogabis;
<ov. red. am. 642>	Perfer! erit lucro lingua retenta tuo.
<ov. red. am. 643>	Tu quoque, qui causam finiti reddis amoris,
<ov. red. am. 644>	Deque tua domina multa querenda refers,
<ov. red. am. 645>	Parce queri; melius sic ulciscere tacendo,
<ov. red. am. 646>	Ut desideriis effluat illa tuis.
<ov. red. am. 647>	Et malim taceas quam te desisse loquaris:
<ov. red. am. 648>	Qui nimium multis 'non amo' dicit, amat.
<ov. red. am. 649>	Sed meliore fide paulatim extinguitur ignis
<ov. red. am. 650>	Quam subito; lente desine, tutus eris.
<ov. red. am. 651>	Flumine perpetuo torrens solet altior ire:
<ov. red. am. 652>	Sed tamen haec brevis est, illa perennis aqua. 
<ov. red. am. 653>	Fallat, et in tenues evanidus exeat auras,
<ov. red. am. 654>	Perque gradus molles emoriatur amor.
<ov. red. am. 655>	Sed modo dilectam scelus est odisse puellam:
<ov. red. am. 656>	Exitus ingeniis convenit iste feris.
<ov. red. am. 657>	Non curare sat est: odio qui finit amorem,
<ov. red. am. 658>	Aut amat, aut aegre desinet esse miser.
<ov. red. am. 659>	Turpe vir et mulier, iuncti modo, protinus hostes;
<ov. red. am. 660>	Non illas lites Appias ipsa probat.
<ov. red. am. 661>	Saepe reas faciunt, et amant; ubi nulla simultas
<ov. red. am. 662>	Incidit, admonitu liber aberrat amor.
<ov. red. am. 663>	Forte aderam iuveni; dominam lectica tenebat:
<ov. red. am. 664>	Horrebant saevis omnia verba minis.
<ov. red. am. 665>	Iamque vadaturus 'lectica prodeat' inquit;
<ov. red. am. 666>	Prodierat: visa coniuge mutus erat.
<ov. red. am. 667>	Et manus et manibus duplices cecidere tabellae,
<ov. red. am. 668>	Venit in amplexus, atque 'ita vincis' ait.
<ov. red. am. 669>	Tutius est aptumque magis discedere pace,
<ov. red. am. 670>	Nec petere a thalamis litigiosa fora.
<ov. red. am. 671>	Munera quae dederas, habeat sine lite, iubeto:
<ov. red. am. 672>	Esse solent magno damna minora bono.
<ov. red. am. 673>	Quod si vos aliquis casus conducet in unum,
<ov. red. am. 674>	Mente memor tota quae damus arma, tene.
<ov. red. am. 675>	Nunc opus est armis; hic, o fortissime, pugna:
<ov. red. am. 676>	Vincenda est telo Penthesilea tuo.
<ov. red. am. 677>	Nunc tibi rivalis, nunc durum limen amanti,
<ov. red. am. 678>	Nunc subeant mediis inrita verba deis.
<ov. red. am. 679>	Nec compone comas, quia sis venturus ad illam,
<ov. red. am. 680>	Nec toga sit laxo conspicienda sinu. 
<ov. red. am. 681>	Nulla sit, ut placeas alienae cura puellae;
<ov. red. am. 682>	Iam facito e multis una sit illa tibi.
<ov. red. am. 683>	Sed quid praecipue nostris conatibus obstet
<ov. red. am. 684>	Eloquar, exemplo quemque docente suo.
<ov. red. am. 685>	Desinimus tarde, quia nos speramus amari:
<ov. red. am. 686>	Dum sibi quisque placet, credula turba sumus.
<ov. red. am. 687>	At tu nec voces (quid enim fallacius illis?)
<ov. red. am. 688>	Crede, nec aeternos pondus habere deos.
<ov. red. am. 689>	Neve puellarum lacrimis moveare, caveto:
<ov. red. am. 690>	Ut flerent, oculos erudiere suos.
<ov. red. am. 691>	Artibus innumeris mens oppugnatur amantum,
<ov. red. am. 692>	Ut lapis aequoreis undique pulsus aquis.
<ov. red. am. 693>	Nec causas aperi, quare divortia malis:
<ov. red. am. 694>	Nec dic, quid doleas: clam tamen usque dole.
<ov. red. am. 695>	Nec peccata refer, ne diluat: ipse favebis,
<ov. red. am. 696>	Ut melior causa causa sit illa tua.
<ov. red. am. 697>	Qui silet, est firmus; qui dicit multa puellae
<ov. red. am. 698>	Probra, satisfieri postulat ille sibi.
<ov. red. am. 699>	Non ego Dulichio furari more sagittas,
<ov. red. am. 700>	Nec raptas ausim tinguere in amne faces:
<ov. red. am. 701>	Nec nos purpureas pueri resecabimus alas,
<ov. red. am. 702>	Nec sacer arte mea laxior arcus erit.
<ov. red. am. 703>	Consilium est, quodcumque cano: parete canenti,
<ov. red. am. 704>	Tuque, favens coeptis, Phoebe saluber, ades.
<ov. red. am. 705>	Phoebus adest: sonuere lyrae, sonuere pharetrae;
<ov. red. am. 706>	Signa deum nosco per sua: Phoebus adest.
<ov. red. am. 707>	Confer Amyclaeis medicatum vellus aënis
<ov. red. am. 708>	Murice cum Tyrio; turpius illud erit:
<ov. red. am. 709>	Vos quoque formosis vestras conferte puellas;
<ov. red. am. 710>	Incipiet dominae quemque pudere suae: 
<ov. red. am. 711>	Utraque formosae Paridi potuere videri,
<ov. red. am. 712>	Sed sibi conlatam vicit utramque Venus.
<ov. red. am. 713>	Nec solam faciem, mores quoque confer et artes:
<ov. red. am. 714>	Tantum iudicio ne tuus obsit amor.
<ov. red. am. 715>	Exiguum est, quod deinde canam; sed profuit illud
<ov. red. am. 716>	Exiguum multis: in quibus ipse fui.
<ov. red. am. 717>	Scripta cave relegas blandae servata puellae:
<ov. red. am. 718>	Constantes animos scripta relecta movent.
<ov. red. am. 719>	Omnia pone feros (pones invitus) in ignes,
<ov. red. am. 720>	Et dic 'ardoris sit rogus iste mei.'
<ov. red. am. 721>	Thestias absentem succendit stipite natum:
<ov. red. am. 722>	Tu timide flammae perfida verba dabis?
<ov. red. am. 723>	Si potes, et ceras remove: quid imagine muta
<ov. red. am. 724>	Carperis? hoc periit Laodamia modo.
<ov. red. am. 725>	Et loca saepe nocent; fugito loca conscia vestri
<ov. red. am. 726>	Concubitus; causas illa doloris habent.
<ov. red. am. 727>	'Hic fuit, hic cubuit; thalamo dormivimus illo:
<ov. red. am. 728>	Hic mihi lasciva gaudia nocte dedit.'
<ov. red. am. 729>	Admonitu refricatur amor, vulnusque novatum
<ov. red. am. 730>	Scinditur: infirmis culpa pusilla nocet.
<ov. red. am. 731>	Ut, paene extinctum cinerem si sulpure tangas,
<ov. red. am. 732>	Vivet et e minimo maximus ignis erit,
<ov. red. am. 733>	Sic, nisi vitaris quidquid renovabit amorem,
<ov. red. am. 734>	Flamma redardescet, quae modo nulla fuit.
<ov. red. am. 735>	Argolides cuperent fugisse Capherea puppes,
<ov. red. am. 736>	Teque, senex, luctus ignibus ulte tuos.
<ov. red. am. 737>	Praeterita cautus Niseïde navita gaudet:
<ov. red. am. 738>	Tu loca, quae nimium grata fuere, cave. 
<ov. red. am. 739>	Haec tibi sint Syrtes: haec Acroceraunia vita:
<ov. red. am. 740>	Hic vomit epotas dira Charybdis aquas.
<ov. red. am. 741>	Sunt quae non possunt aliquo cogente iuberi,
<ov. red. am. 742>	Saepe tamen casu facta iuvare solent.
<ov. red. am. 743>	Perdat opes Phaedra, parces, Neptune, nepoti,
<ov. red. am. 744>	Nec faciet pavidos taurus avitus equos.
<ov. red. am. 745>	Cnosida fecisses inopem, sapienter amasset:
<ov. red. am. 746>	Divitiis alitur luxuriosus amor.
<ov. red. am. 747>	Cur nemo est, Hecalen, nulla est, quae ceperit Iron?
<ov. red. am. 748>	Nempe quod alter egens, altera pauper erat.
<ov. red. am. 749>	Non habet, unde suum paupertas pascat amorem:
<ov. red. am. 750>	Non tamen hoc tanti est, pauper ut esse velis.
<ov. red. am. 751>	At tanti tibi sit non indulgere theatris,
<ov. red. am. 752>	Dum bene de vacuo pectore cedat amor.
<ov. red. am. 753>	Enervant animos citharae lotosque lyraeque
<ov. red. am. 754>	Et vox et numeris brachia mota suis.
<ov. red. am. 755>	Illic adsidue ficti saltantur amantes:
<ov. red. am. 756>	Quod caveas, actor, quam iuvet, arte docet.
<ov. red. am. 757>	Eloquar invitus: teneros ne tange poetas!
<ov. red. am. 758>	Summoveo dotes impius ipse meas.
<ov. red. am. 759>	Callimachum fugito: non est inimicus Amori:
<ov. red. am. 760>	Et cum Callimacho tu quoque, Coë, noces.
<ov. red. am. 761>	Me certe Sappho meliorem fecit amicae,
<ov. red. am. 762>	Nec rigidos mores Teïa Musa dedit.
<ov. red. am. 763>	Carmina quis potuit tuto legisse Tibulli,
<ov. red. am. 764>	Vel tua, cuius opus Cynthia sola fuit? 
<ov. red. am. 765>	Quis poterit lecto durus discedere Gallo?
<ov. red. am. 766>	Et mea nescio quid carmina tale sonant.
<ov. red. am. 767>	Quod nisi dux operis vatem frustratur Apollo,
<ov. red. am. 768>	Aemulus est nostri maxima causa mali:
<ov. red. am. 769>	At tu rivalem noli tibi fingere quemquam,
<ov. red. am. 770>	Inque suo solam crede iacere toro.
<ov. red. am. 771>	Acrius Hermionen ideo dilexit Orestes,
<ov. red. am. 772>	Esse quod alterius coeperat illa viri.
<ov. red. am. 773>	Quid, Menelae, doles? ibas sine coniuge Creten,
<ov. red. am. 774>	Et poteras nupta lentus abesse tua.
<ov. red. am. 775>	Ut Paris hanc rapuit, nunc demum uxore carere
<ov. red. am. 776>	Non potes: alterius crevit amore tuus.
<ov. red. am. 777>	Hoc et in abducta Briseide flebat Achilles,
<ov. red. am. 778>	Illam Plisthenio gaudia ferre viro;
<ov. red. am. 779>	Nec frustra flebat, mihi credite: fecit Atrides,
<ov. red. am. 780>	Quod si non faceret, turpiter esset iners.
<ov. red. am. 781>	Certe ego fecissem, nec sum sapientior illo:
<ov. red. am. 782>	Invidiae fructus maximus ille fuit.
<ov. red. am. 783>	Nam sibi quod numquam tactam Briseida iurat
<ov. red. am. 784>	Per sceptrum, sceptrum non putat esse deos.
<ov. red. am. 785>	Di faciant, possis dominae transire relictae
<ov. red. am. 786>	Limina, proposito sufficiantque pedes.
<ov. red. am. 787>	Et poteris; modo velle tene: nunc fortiter ire,
<ov. red. am. 788>	Nunc opus est celeri subdere calcar equo.
<ov. red. am. 789>	Illo Lotophagos, illo Sirenas in antro
<ov. red. am. 790>	Esse puta; remis adice vela tuis.
<ov. red. am. 791>	Hunc quoque, quo quondam nimium rivale dolebas,
<ov. red. am. 792>	Vellem desineres hostis habere loco. 
<ov. red. am. 793>	At certe, quamvis odio remanente, saluta;
<ov. red. am. 794>	Oscula cum poteris iam dare, sanus eris.
<ov. red. am. 795>	Ecce, cibos etiam, medicinae fungar ut omni
<ov. red. am. 796>	Munere, quos fugias quosque sequare, dabo.
<ov. red. am. 797>	Daunius, an Libycis bulbus tibi missus ab oris,
<ov. red. am. 798>	An veniat Megaris, noxius omnis erit.
<ov. red. am. 799>	Nec minus erucas aptum vitare salaces,
<ov. red. am. 800>	Et quicquid Veneri corpora nostra parat.
<ov. red. am. 801>	Utilius sumas acuentes lumina rutas,
<ov. red. am. 802>	Et quidquid Veneri corpora nostra negat.
<ov. red. am. 803>	Quid tibi praecipiam de Bacchi munere, quaeris?
<ov. red. am. 804>	Spe brevius monitis expediere meis.
<ov. red. am. 805>	Vina parant animum Veneri, nisi plurima sumas
<ov. red. am. 806>	Et stupeant multo corda sepulta mero.
<ov. red. am. 807>	Nutritur vento, vento restinguitur ignis:
<ov. red. am. 808>	Lenis alit flammas, grandior aura necat.
<ov. red. am. 809>	Aut nulla ebrietas, aut tanta sit, ut tibi curas
<ov. red. am. 810>	Eripiat; siqua est inter utrumque, nocet.
<ov. red. am. 811>	Hoc opus exegi: fessae date serta carinae;
<ov. red. am. 812>	Contigimus portus, quo mihi cursus erat.
<ov. red. am. 813>	Postmodo reddetis sacro pia vota poetae,
<ov. red. am. 814>	Carmine sanati femina virque meo. 
